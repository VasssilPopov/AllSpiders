{"url": "https://www.faktor.bg/bg/articles/novini/svyat/ogromen-gorski-pozhar-plamna-v-yuzhna-portugaliya", "text": "Над 700 пожарникари се борят с огромен горски пожар в Южна Португалия, съобщи ВВС.  Огънят се разгаря от рекордните горещини и сушата. Гражданска защита вече издаде предупреждение за опасност от възникването на пожари и дори разпрати текстови съобщения до хората, живеещи в най-застрашените райони, в опит да предотврати подобни инциденти.", "date": "2018.08.04", "title": "Огромен горски пожар пламна в Южна Португалия"}
{"url": "https://www.faktor.bg/bg/articles/novini/svyat/ruskiyat-genshtab-s-tayno-pismo-kam-sasht-opitva-da-obarne-hoda-na-voynata-v-polza-na-asad", "text": "Началникът на Генералния щаб на руската армия Валерий Герасимов е изпратил тайно писмо до пведседателя на Комитета на началник-щабовете на Въоръжениет сили на САЩ Джозеф Данфорд, съобщи агенция Reuters като се позова на свои източници. В МО на Русия били принудени да потвърдят, че Герасимов е изпратил писмото по конфиденциален канал за връзка след срещата между Владимир Путин и Доналд Тръмп, но подчертали, че не са давали разрешение писмото да става публично. По информация на аген;ията, началникът на Генералния щаб е предложил на Вашингтон сътрудничествмо за възстановяване на разрушената сирийска инфраструктура и връщане на бежанците в Сирия. Писмото било посветено на ситуацията в Сирия и, по-конкретно, на мерките, които предприемат Москва и Дамаск. В писмото се съдържало предложение за координация по въпросите на хуманитарното разминиране, включително и в Рака и за решаване на други хуманитарни проблеми. Според Reuters, Русия се опитва едновременно да обърне хода на войната в полза на Башар Асад и да окаже натиск върху САЩ. Но, по информация на медиите, всички предложения в руското писмо срещнали \"леден прием\".", "date": "2018.08.04", "title": "Руският Генщаб с тайно писмо към САЩ, опитва да обърне хода на войната в полза на Асад"}
{"url": "https://www.faktor.bg/bg/articles/novini/svyat/prolivni-dazhdove-predizvikaha-navodneniya-v-tsentralna-gartsiya", "text": "Проливни дъждове предизвикаха големи наводнения в Централна Гърция. Придошлите води създадоха истински хаос в районите на Ламия и Карпениси, като заляха обработваема земя и пътища, съобщава вестник „Катимерини”, цитиран от Нова телевизия. Местните противопожарни служби бяха поставени в готовност, а спасителни екипи успяха да извадят живи двама души, хванати във водния капан в село Лигария. Двойката бе спасена само минути преди колата им да бъде пометена от приливна вълна от близката река. Жителите на Лигария описаха времето като безпрецедентно за този период на годината.", "date": "2018.08.04", "title": "Проливни дъждове предизвикаха наводнения в Централна Гърция"}
{"url": "https://www.faktor.bg/bg/articles/novini/balgariya/obshtinski-savetnik-ot-bsp-arestuvan-zaedno-s-mityo-ochite-v-istanbul", "text": "Зам.-председателят на Общинския съвет в Бургас Бенчо Бенчев, който е общински съветник от БСП се е намирал в хотела в Истанбул, където снощи бе арестуван Димитър Желязков-Очите. Според някои издания човекът на Корнелия Нинова е един от арестуваните с бургаския бос. Флагман.бг обаче твърди че Бенчев не е арестуван, позовавайки се на Спецпрокуратурата.  Двамата мъже били близки и отседнали в един и същ хотел в Истанбул. Той не е част от бандата на Митьо Очите и не е подведен под отговорност за рекет, палежи и наркотици, каквито обвинения имат несебърския бос и други 8 мъже. Бенчев е известен с това, че кара поръчков “Ролс-Ройс” за 200 000 евро, което ядоса соцлидерката Корнелия Нинова. Бенчо Бенчев е основен акционер в близката до Очите охранителна фирма \"Аркус\", в която той се води само консултант. Минава за един от най-големите спонсори на БСП в Бургас, от чиято гражданска квота влезе в Общинския съвет на изборите преди 3 години. Мултимилионерът е и зам.-председател на местния парламент. Бенчев е известен със склонността си към лъскавите коли, притежава и частен самолет. Освен щесдростта си към БСП, той е спонсорирал и много обществени прояви по различни поводи и каузи в черноморския град. Звездата му изгря в началото на 90-те, когато прави първия си удар, натоварвайки кораб със зърно за износ към Скандинавието. Беше много близък приятел с покойния президент Жельо Желев, който често канеше на гости в Бургас и обзаведе президентския му кабинет в София, твърди „24 часа”. Днес и двата телефона на Бенчев са изключени.", "date": "2018.08.04", "title": "Общински съветник от БСП арестуван заедно с Митьо Очите в Истанбул?"}
{"url": "https://www.faktor.bg/bg/articles/novini/balgariya/boyko-borisov-do-kraya-na-mandata-dohodite-shte-se-vdignat-s-50", "text": "\"При този ръст на икономиката до края на мандата доходите ще се вдигнат с 50%\", прогнозира пред журналисти премиерът Бойко Борисов, цитиран от \"Фокус\". \"Както се вижда АМ \"Тракия\" точно я пуснахме и тя отесня. Сутринта като идвах, на 15 километра от Бургас вече все едно се кара по \"Цариградско\"– с 60-70 км/ч, двете ленти пълни, кола след кола. Което пък от друга страна ме радва. Означава, че действително, не само на книга, както някои казват, но доходите се вдигат. Мисля, че в края на мандата ни ще бъдат поне с 50%, при тоя ръст на икономиката, бюджета и на тези колеги\", каза още премиерът.", "date": "2018.08.04", "title": "Бойко Борисов: До края на мандата доходите ще се вдигнат с 50%"}
{"url": "https://www.faktor.bg/bg/articles/novini/svyat/avgust-zapochva-sas-700-kilometrovi-zadrastvaniya-vav-frantsiya", "text": "Горещината превърна в още по-голямо изпитание традиционните задръствания във Франция в първата събота от август. Тази година оформянето на тапи започна три часа по-рано от миналата, още около четири часа сутринта, и достигна пика си към обяд, когато бяха регистрирани почти неподвижни колони от 700 километра. Трафикът в събота ще е прекалено натоварен всяка събота до края на месеца. Съветът към отпускарите, тръгнали на ваканция, е да пътуват в неделя.", "date": "2018.08.04", "title": "Август започва със 700-километрови задръствания във Франция"}
{"url": "https://www.faktor.bg/bg/articles/novini/svyat/zaev-podava-ostavka-pri-proval-na-referenduma", "text": "„Ще подам оставка, ако референдумът за името не успее“. Това заяви премиерът на Македония Зоран Заев, цитиран от агенция МИА. Заев, който е на почивка в Охрид, даде специално интервю за местната Първа телевизия. В него той посочва, че ще се оттегли от поста си в случай, че на предстоящото допитване има повече гласове „против“ от „за“.  Заев за пореден път подчерта, че вярва напълно в успеха на референдума. Премиерът е предложил на опозиционната ВМРО-ДПМНЕ да участва в подготвянето референдума, но от партията са отказали и са останали на искането за амнистия.  По време на лидерските срещи, опозицията е дала обещание, че няма да бойкотира референдума, коментира още Заев. Допитването е насрочено за 30-ти септември. При евентуален неуспех европейските планове на западната ни съседка ще се окажат блокирани.", "date": "2018.08.04", "title": "Заев подава оставка при провал на референдума"}
{"url": "https://www.faktor.bg/bg/articles/novini/svyat/aroganten-li-e-zapadat-prositel-li-e-iztokat", "text": "Авторът пише с огромен респект за страните от бившия Източен блок, които успяха да извършат мирен преход и да се върнат в Европа. Тези страни днес имат сериозен проблем със своето обезлюдяване, докато Западът страда от обратното – притока на мигранти. Това е една от многобройните интересни тези на Мийнсен. Тук публикуваме части от неговия много обширен анализ. В началото на статията авторът маркира един парадокс: в Европа днес много се говори за миграцията, но хората имат предвид най-вече вълната бежанци след 2015 година; а тази вълна е нищо в сравнение с огромното мигриране на източноевропейци в западна посока. Това са между 12 и 15 милиона само за периода след 1989 година, според оценката на виенски изследователи, за която вече ви информирахме. По-нататък в статията четем: „Докато гражданите им масово се отправяха в емиграция, държавите от дотогавашния Източен блок трябваше да се освобождават от социалистическата система и да градят нова идентичност. Огромен техен успех е, че съумяха да го сторят, без да бъдат разкъсани от центробежните сили в обществото. Уважението към постигнатото от средно- и източноевропейските страни, влезли в ЕС, става дори по-голямо, когато добавим, че те започнаха да наваксват и икономически и напълно се интегрираха в мирния ред на ЕС. Това стана благодарение на огромното желание както на Изтока, така и на Запада да се поемат разноските за едно такова мирно обединение. Новите професионални перспективи, които им се откриха на Запад, за източноевропейците бяха и възможност да избягат от бедността. От Западна Европа и от Брюксел потекоха стотици милиарди евро инвестиции в заводи, пътища и образование. За „старите\" държави-членки на ЕС пък се отвориха нови пазари, а мотивираните и евтини работници от Източна Европа помогнаха за конкурентоспособността на западноевропейските икономики. С общи сили европейците избегнаха и още една опасност: в тази исторически крайно уязвима зона можеше да възникне нещо неопределено, нестабилно и опасно. Независимо от всичко това, Изтокът и Западът все още не са се слели. Една от причините е различният им исторически опит през 20 век, друга пък е миграцията. През последните 30 години двете части на континента живеят под изцяло противоположни знаци. В резултат от миграцията на хора вътре в Европа, западноевропейците започнаха да се страхуват, че ще изгубят идентичност или част от благополучието си. (…) И обратно: в Средна и Източна Европа причина за страховете са не новопристигащите, а напускащите. И това по парадоксален начин подсилва национално-консервативните течения. Съзнанието, че най-способната част от населението напуска в западна посока, породи комплекси за малоценност. Тези комплекси носят със себе си и част от самите мигранти, които – пристигайки на Запад – понякога трябваше да започват от най-ниското стъпало. Не им признаваха дипломите, непосилно им беше да преговарят за по-добри условия на един трудов пазар с отчасти експлоататорска структура. Ето защо източноевропейците особено се дразнят, ако усетят реално или въображаемо високомерно отношение и назидателен тон от страна на Запада. Клишетата за „арогантния германец\" или „високомерния еврократ\" се харчат много добре, макар че съдържат само зрънце истина. От друга страна обаче е факт, че на Запад наистина е разпространено леко покровителственото отношение към „по-малките братя\" или към „полския водопроводчик\". Макар че: тези клишета всъщност не обременяват особено политиката, те само витаят във въздуха. По-опасно е онова, което българският политолог Иван Кръстев нарича „демографска паника\". С този термин Кръстев описва страховете на източноевропейците, че измират. През последните десетилетия населението там намалява, а прогнозите за бъдещето са направо катастрофални, така че наистина трябва да очакваме трайно топене на населението. Ако се насърчи миграцията към тези страни, положението може да се пооправи, но държави като Полша, Унгария или България не желаят и удрят ключа на входната врата. Бежанската вълна през Балканския маршрут и атентатите в Париж през 2015 година легитимираха ислямофобските нагласи в политическото пространство. В Източна Европа тези нагласи боравят с инструментариум от ужасяващи предразсъдъци, макар че (а може би точно защото) в тези страни почти не остават мюсюлмани. Медиите непрекъснато представят пришълците от Близкия изток като някакви нашественици, мъжете като изнасилвачи, а жените като машини за раждане. Страховете от навлизането на чуждото допълнително се усилват от угрижеността за оцеляването на собствената нация. Това обяснява и острата съпротива на източноевропейците срещу предложението на ЕС за квоти за бежанците, която политици като Виктор Орбан нажежават с емоции до червено, превръщайки въпроса в едва ли не съдбоносен. Сблъсъкът по въпроса обаче отклонява вниманието от главния проблем: миграцията на източноевропейци в западна посока. Политиците от двете части на континента трябва да седнат и заедно да обсъдят този проблем. Главната цел: хем да се запазят предимствата от свободното придвижване, хем западното благоденствие да не става за сметка на обезлюдяването на Изтока. Пита се също така: Може ли да оцелее една обединена Европа, при положение, че миграцията от бедните към богатите страни допълнително разтваря социалната ножица, вместо да я затваря? Прости отговори на всички тези въпроси няма. Няма и универсални политически рецепти. Независимо от това днес предпоставките за решаването им са по-добри, откогато и да било досега. Източноевропейците, които днес отиват на Запад, все по-често успяват да направят кариера, защото пълната свобода на движение и уеднаквяването на университетските дипломи премахнаха много пречки. Полша се справи с финансовата криза отпреди десет години много по-добре от редица други страни, Чехия и Словакия трескаво търсят кадри. Източноевропейците вече не са някакви обикновени просители. По-високи заплати и по-ясни стимули биха могли да накарат част от емигриралите да се завърнат на Изток. Моментът и без това е изгоден, като имаме предвид, че за много от тях бъдещето стана неясно след решението на Великобритания да напусне ЕС. Освен това Будапеща и Варшава постепенно признават пред себе си, че самоизолацията не е добра стратегия за бъдещето. Полша вече приема хора, които имат „културна близост\" с местното население – украинци, белоруси, филипинци – но все още почти не им оказва подкрепа. Държавите от някогашния Източен блок, които толкова дълго живяха в изолация, определено тепърва трябва да свикват, че към тях ще има миграция. Вътре в самата Европа миграцията също ще продължи. Но доколкото в Източна Европа има все повече перспективи, миграцията се превръща в свободен избор, а не в принуда, каквато беше преди. Така възникват условия за една по-добра атмосфера. Свой принос към нея могат да дадат и западноевропейските политици, като признаят каква огромна полза носят мигрантите за техните икономики. Разширяването на ЕС на изток не беше някакво самарянско решение, а добра сделка – и за двете страни. Така източноевропейците имат пълно основание със самочувствие да добавят и своите интереси към уравнението. Ако това доведе до процес на европейско уравновесяване, сегашните напрежения ще се окажат просто грешки на растежа. Ако обаче Западът и Изтокът продължат да копаят този ров помежду си, тогава ЕС ще се разпадне.\" (източник: Дойче веле)", "date": "2018.08.04", "title": "Арогантен ли е Западът? Просител ли е Изтокът?"}
{"url": "https://www.faktor.bg/bg/articles/novini/svyat/erdogan-turtsiya-predprie-retsiprochni-merki-i-nalozhi-sanktsii-na-sasht", "text": "\"Турция предприе реципрочни мерки и наложи санкции на САЩ. Турция не може да бъде дисциплинирана с подобни действия\", заяви президентът на турската държава Реджеп Ердоган, цитиран от \"Дейли сабах\".  \"Турция ще замрази всички активи на американските министри на правосъдието и вътрешните работи\", съобщи Ердоган САЩ наложиха санкции на двама турски министри във връзка със задържането на американски пастор, обвинен в тероризъм. Вашингтон оказва натиск над Анкара да освободи американеца, който доведе до дипломатическо напрежение между двата натовски съюзника. Администрацията на президента Доналд Тръмп наложи санкции на правосъдния министър Абдулхамит Гюл и на вътрешния министър Сюлейман Сойлу.  Андрю Брънсън, който ръководи протестантска църква в град Измир, е поставен под домашен арест след близо две години в затвора по обвинения в шпионаж и подкрепа на терористични организации. Той може да лежи 35 г., ако бъде осъден.  Според Ердоган решението на САЩ да наложат санкции на двамата турски министри е нелогично. По думите му действията на САЩ по случая с пастора са неуважителни, не отразяват стратегическото партньорство между двете държави.  \"Предприетата от САЩ стъпка по случая с пастора Андрю Брънсън не отразява стратегическото партньорство, това е сериозно неуважение към Турция\", коментира турският лидер.", "date": "2018.08.04", "title": "Ердоган: Турция предприе реципрочни мерки и наложи санкции на САЩ"}
{"url": "https://www.faktor.bg/bg/articles/novini/svyat/a-vuchich-prichina-za-krizata-v-kosovo-sa-mnogosloyni-agenturni-deystviya-kakto-ot-chuzhbina-taka-i-vatre-v-stranata", "text": "\"Причина за кризата в Косово са многослойни агентурни действия както от чужбина, така и вътре в страната\", заяви сръбският президент Сърбия Александър Вучич, цитиран от БНР.  Изявлението беше направено след заседание на Съвета за национална сигурност в Белград. По думите на президента взети са  решения за военнослужещите и за силите за сигурност.  Сложните отношения между Сърбия и Косово навлязоха в нова ниска точка заради правата на сръбското малцинство в отцепилата се бивша провинция.  \"Днес се навършват точно 1930 дни от подписването в Брюксел на договора с албанците, които не изпълниха единственото си задължение - създаване на Съюз на сръбските общини\", коментира по-късно пред журналисти Вучич. \"Днес трябва да сме щастливи, че нищо не се е случило, че сърбите в Косово не са нападнати. Тези дни от Белград и различни световни центрове бяха разпространявани слухове, че Белград подготвя стълкновения заради своите политически амбиции\", каза още той. Косовският лидер Хашим Тачи се опита да тушира напрежението, като призова гражданите и институциите да не се поддават на никакви провокации. По думите му експертен екип работи по статута на сръбските общини и постигането на дълготраен мир в региона е реалистична цел. Междувременно контингентът на КФОР обяви, че е приключил плановите си учения в Косово. Маневрите започнаха в четвъртък, като сръбските медии се усъмниха, че това е прикритие за прехвърлянето на военни в Северно Косово.", "date": "2018.08.04", "title": "А. Вучич: Причина за кризата в Косово са многослойни агентурни действия както от чужбина, така и вътре в страната"}
{"url": "https://www.faktor.bg/bg/articles/obshtestvo/zakon-i-red/i-deputat-ot-dps-arestuvan-zaedno-s-mityo-ochite", "text": "„24 часа“ съобщи, че при акцията за ареста на Митьо Очите в Истанбул е задържан и бившият депутат от ДПС Несрин Узун. Информацията е потвърдена от МВР. Узун, който е два мандата народен представител, е бил в хотел „Рамада“ на площад „Таксим“ в Истанбул. Димитър Желязков – Митьо Очите и придружителите му влезли в Турция през Гърция. Стана ясно, че властите са знаели, че Димитър Желязков ще напусне страната и са следили пътя му от Солун към Истанбул. Решено било да не се действа срещу него, за да бъде разбита цялата структура на бандата. Тази вечер спецсъдът разгледа при закрити врати мерките за неотклонение на другите задържани при акцията. При операцията тази сутрин заедно с Митьо Очите е зъдържан и общинският съветник от БСП Бенчо Бенчев. Всъщност задържането и на двамата е станало именно в хотелската стая на Бенчев.", "date": "2018.08.04", "title": "И депутат от ДПС арестуван заедно с Митьо Очите"}
{"url": "https://www.faktor.bg/bg/articles/obshtestvo/zakon-i-red/mityo-omchite-arestuvan-v-istanbul", "text": "Димитър Желязков – Очите е бил задържан снощи в Истанбул. Арестът му е осъществен при съвместна операция на българските и турските власти на най-високо ниво, съобщава бТВ.  Задържането е станало в продължение на акцията по разпространение на наркотици, при която Очите успя да се изплъзне.  Припомняме, че вчера Желязков бе обявен за издирване с червена бюлетина на Интерпол. По време на операцията бяха задържани 19 души, но Очите успя да се изплъзне.  Според Спецпрокуратурата част от ОПГ-то са знакови фигури като Йордан Въчев-Ларша, Радослав Николов-Рачо и общински съветник от Несебър.  На Митьо беше повдигнато задочно обвинение за участие в банда за палежи, рекет, изнудване, побои и други. Още 8 човека от задържаните получиха такива обвинения.", "date": "2018.08.04", "title": "Митьо Очите арестуван в Истанбул"}
{"url": "https://www.faktor.bg/bg/articles/ikonomika/biznes/-dzheneral-motors-iska-osvobozhdavane-ot-mita-za-svoi-koli-proizvedeni-v-kitay", "text": "Американският автомобилостроител „Дженерал мотърс“ иска правителството да освободи негови произведени в Китай високопроходими коли от въведените от администрацията на президента Доналд Тръмп мита, предаде Асошиейтед прес. Молбата е внесена миналия месец с искане да бъде освободен от мита Буик Енвижън (Buick Envision), чиято стартова цента е 32 000 долара. Ако това стане, високопроходимият автомобил ще успее да остане извън търговската война с Китай. Президентът на Дженерал мотърс Дан Аман заяви, че Енвижън се продава много в Китай, но продажбите му в САЩ са относително слаби. По думите му, единственият начин той да се продава в САЩ е да се произвежда в чужбина. Той увери, че печалбите от този автомобил се реинвестират в Съединените щати. Миналата година продадените в САЩ Енвижън са около 41 000.", "date": "2018.08.04", "title": "\"Дженеръл моторс\" иска освобождаване от мита за свои коли, произведени в Китай"}
{"url": "https://www.faktor.bg/bg/articles/ikonomika/chili-stana-parvata-darzhava-v-yuzhna-amerika-koyato-zabrani-sas-zakon-naylonovi-torbichki", "text": "Чили стана първата държава в Южна Америка, която забрани със закон найлонови торбички за търговска употреба, съобщава ВВС, цитирана от БТВ. Новото законодателство, одобрено от Конгреса и подписано от президента Себастиан Пинера, предвижда две години гратисен период на по-малките търговски обекти да се адаптират към новите изисквания. За супермаркетите и големите търговски вериги периодът е шест месеца. Междувременно на всеки от клиентите им ще бъдат позволени по максимум две найлонови торбички, в които да носят покупките си. Магазините, които нарушават забраната, ще бъдат глобявани с 370 долара. Според властите целта на новите мерки е да се помогне на Чили да се изчисти от вредните за околната среда пластмасови отпадъци.", "date": "2018.08.04", "title": "Чили стана първата държава в Южна Америка, която забрани със закон найлонови торбички"}
{"url": "https://www.faktor.bg/bg/articles/obshtestvo/zakon-i-red/saobshtavame-che-sme-v-beda-samo-s-edin-buton-na-telefona", "text": "Българите в чужбина лесно ще уведомяват българските служби, че са изпаднали в беда. Чрез SOS бутон от мобилно приложение на Министерството на външните работи нашенците ще може да подадат GPS координатите си до служителите на ведомството и до посолството ни и най-близката консулска служба на държавата ни. Приложението ще е безплатно и ще работи за всички платформи. Ще може да се сваля от сайта на министерството, както и от магазините на Google и Apple. По проекта на министерството е предвидена и разяснителна кампания, за да се запознаят нашенци с възможностите на приложението. Регистрацията ще бъде задължителна, за да разполагат дипломатите ни с необходимата информация. Замислено е сигналите да се изпращат освен чрез интернет връзката в роуминг, с която разполагат модерните телефони, но е скъп в много държави, да се използва и мобилната мрежа в страната чрез SMS. Сигнали няма да може да се подават от България. Единствено Финландия, Холандия и Португалия имат подобни мобилни приложения, показва проучването на европейския опит. Най-честите опции са достъп до информацията на сайта на външните министерства на съответните държави. Над 12 000 българи са потърсили помощ за три години.", "date": "2018.08.04", "title": "Съобщаваме, че сме в беда само с един бутон на телефона"}
{"url": "https://www.faktor.bg/bg/articles/obshtestvo/zakon-i-red/kola-se-vryaza-v-pomeshtenie-za-zakuski-v-blagoevgrad-vodachat-izbyaga", "text": "Кола удари друга кола на кръстовище в Благоевград, след което се вряза в помещение за производство на закуски, съобщава БГНЕС. Водачът е избягал от мястото, а според очевидци с него е имало и дете на около 7-8 години. По чудо няма пострадали от работниците в помещението. Изкъртена е вратата на помещението, късмет е, че вътре не е имало хора по това време. Веднага след удара в помещението водачът слязъл, взел детето и напуснал местопроизшествието. След пристигането на патрулна кола на „КАТ-Пътна полиция”, третият пътник в автомобила, който е младо момиче, казало на полицаите, че тя е управлявала колата.", "date": "2018.08.04", "title": "Кола се вряза в помещение за закуски в Благоевград, водачът избяга"}
{"url": "https://www.faktor.bg/bg/articles/obshtestvo/zakon-i-red/zhandarmeriyata-ostava-v-romskata-mahala-na-haskovo", "text": "Продължава издирването на един от участниците в сблъсъка с полицията в хасковския квартал „Република”. Трети ден там се провежда акцията на полицията и жандармерията. Всичко започна, след като в сряда вечерта патрул се отзова на сигнал за отнето дете, а група мъже нападнаха полицаите с брадви. Един от тях беше ударен. Досега бяха задържани и освободени шестима души. Те са си извадили медицински и обвиняват полицаите, че са ги били.", "date": "2018.08.04", "title": "Жандармерията остава в ромската махала на Хасково"}
{"url": "https://www.faktor.bg/bg/articles/obshtestvo/zakon-i-red/nad-1-800-drogirani-shofyori-hvanati-za-polovin-godina", "text": "Около 1800 дрогирани шофьори са били хванати от пътната полиция за първите шест месеца на 2018 г., съобщи БНТ. За сравнение през миналата година закопчаните друсани водачи на моторни превозни средства са били 2822-ма.  Полицията хваща шофьори под влиянието на упойващи вещества  по всяко време на денонощието и на най-различни места.  През 2017-та първенец по задържани дрогирани шофьори е Бургас - 406.  Най-много са през летните месеци. Проверките по крайбрежието и това лято са постоянни, включително и през изминалата нощ.", "date": "2018.08.04", "title": "Над 1 800 дрогирани шофьори хванати за половин година"}
{"url": "https://www.faktor.bg/bg/articles/novini/balgariya/dbg-iska-agentsiyata-po-privatizatsiya-za-vsichki-neredovni-sdelki-ot-poslednite-10-godini", "text": "„Движение България на гражданите“ отправи питане по Закона за достъп до обществена информация към Агенцията за приватизационен и следприватизационен контрол за приватизационите сделки от началото на управлението на ГЕРБ през 2009 година досега. От ДБГ питат колко от сделките са проверени за нередности, има ли наложени санкции на нарушителите, както и има ли основания за прекратяване на конкретни концесии, сред които на Български морски флот и Булгартабак, поради неизпълнение на договорите. От партията изразяват недоволство от липсата на прозрачност относно сделките и контролът от 2011 година до днес, които не са публикувани в регистъра на Агенцията. Според председателя на ДБГ Димитър Делчев опитът за амнистия на дължими на държавата суми в размер на 58 млн. лв. заради неспазване на приватизационните договори се прави не само, за да бъде спасен Домусчиев, а и за други. Сумата, която ГЕРБ искаха да опростят за сметка на нас данъкоплатците, може да се окаже стотици милиони, коментира той. Поради тази причина Делчев е поискал списък с всички приватизационни сделки и от 2009 до 2018 година.", "date": "2018.08.04", "title": "ДБГ иска Агенцията по приватизация за всички нередовни сделки от последните 10 години"}
{"url": "https://www.faktor.bg/bg/articles/novini/balgariya/dva-trusa-v-park-pirin-na-dalbochina-16-km", "text": "Два слаби труса са регистрирани в Национален парк „Пирин“. Това сочи справка на сайта на Националния институт по геофизика, геодезия и география към БАН.   Едното земетресение е с магнитуд 2.3 по скалата на Рихтер и е станало в 12.27 часа. Другото е с магнитуд 2.1 и е регистрирано в 13.02 часа.   И двете са на дълбочина около 16 км.", "date": "2018.08.04", "title": "Два труса в парк \"Пирин\" на дълбочина 16 км."}
{"url": "https://www.faktor.bg/bg/articles/novini/balgariya/borisov-ot-malko-tarnovo-lichno-turskiyat-ministar-se-e-zadeystval-za-aresta-na-dimitar-zhelyazkov-ochite", "text": "\"Димитър Желязков – Очите е бил задържан за един час в Истанбул снощи. Лично турският министър се е задействал по случая заедно с главния прокурор\", съобщи премиерът Бойко Борисов от ГПУ \"Малко Търново\".  \"Митьо Очите все още не е екстрадиран, сега се подготвят документите\", допълни Борисов. Арестът е станал около 3 ч. тази нощ в хотел, съобщиха по-рано от специализираната прокуратура, откъдето допълниха, че Желязков е преминал границата Гърция – Турция в четвъртък и благодарение на светкавичната реакция на турските власти е бил задържан. \"Министър Радев, главният прокурор Цацаров, аз каквото можах, още вчера се свързахме с турските колеги и затова ви казвам, че колкото и да не е модерно, отношенията ни с Турция, когато имаме такива прагматични отношения – доведе до резултат. Разговаряхме с техния вътрешен министър и един час след това в Истанбул вашият съгражданин го задържаха. Мисля, че се действа по тези международни заповеди за екстрадиция\", обясни той \"Не трябва да сте толкова взискателни, може да избяга някой, но както казах, може малко да забавят, но винаги ги хващат. Арестуван е и сега действат международните заповеди за екстрадиция\", допълни премиерът. \"На мига лично министърът на Турция на вътрешните работи се задейства, заедно с техния главен прокурор, да го задържат и го задържаха в рамките на час\", каза Борисов. Димитър Желязков беше официално обявен за издирване от Интерпол преди дни, след като при специализирана акция в Бургас бяха задържани общо 19 души, за които се смята, че са близки до него. Министър-председателят Бойко Борисов пристигна в граничния полицейски участък-Малко Търново, където директорът на Главна Дирекция „Гранична полиция“ главен комисар Светлан Кичиков го запозна със състоянието на преградното съоръжение. Предстои премиерът да инспектира и самото съоръжение на място, съобщиха от правителствената пресслужба.", "date": "2018.08.04", "title": "Борисов от Малко Търново: Лично турският министър се е задействал за ареста на Димитър Желязков-Очите"}
{"url": "https://www.faktor.bg/bg/articles/novini/svyat/goreshtata-valna-nad-evropa-prodalzhava-ochakvat-se-47-gradusa", "text": "Горещата вълна, която причини смъртта на трима души в Испания, продължава да настъпва в Европа. В Югозападните области на Испания температурите достигнаха до 44°C, в Мадрид горещината от 40° C също бе поразяваща, а термометрите в Севиля и Андалусия отбелязаха 42°C.  Температурни рекорди имаше и в Португалия. Първенството държи Алвега, на около 150 км от Лисабон, с 45,2°, което е исторически рекорд. Над цялата страна, според метеорологичните служби, температурите са преминавали 40°C.  В Португалия за 11 области съботата ще бъде най-критичен ден. Обявен е червен код за критично високи температури до неделя.   В другия край на Европа, в Швеция, е регистриран най-горещия месец юли от 250 години насам. В началото на август температурите продължават да са около 30°C, необичайно високи за тази северна страна. Това затопляне е причинило сериозна географска промяна: страната е изгубила най-високата си точка – гледчерният връх на Кебнекайсе, в Арктика. Само през юли, върхът е губил по 14 см. на ден и сега е изпреварен по височина от скалистия връх на Кебнекайсе, който по този начин става най-високата точка на Швеция с 2096.8 м. Швеция, която претърпя големи пожари през юли, включително и отвъд Арктическия кръг, остава нащрек.  Всъщност, в страната не е валял дъжд от май, а сушата е засегнала цялата природа.  В събота, в Швеция, се очакват гръмотевични бури.  В Италия, в началото на седмицата, в Сардиния и в северната част на страната, температурите са се върнали към обичайните 35 ° C за тази средиземноморска страна. В Рим, гражданската защита все още раздава безплатно бутилки вода на туристите. Селското стопанство също понася щети от горещините. Националният фермерски съюз, заяви, че производството на мляко е спаднало с 15%. Същевременно потреблението на сладолед се е увеличило с 30% през седмицата, според профсъюза.  Франция също е нащрек. Петък беше \"един от най-горещите дни\" в страната.  В Белгия, службата по пътна безопасност съобщава за увеличаване на броя на пътнотранспортни произшествия, причинени от високите температури. \"Средният дневен брой на произшествията е по-висок с 15%, което се дължи на горещата вълна, а инцидентите са по-сериозни\", се казва в изявлението за медиите.", "date": "2018.08.04", "title": "Горещата вълна над Европа продължава, очакват се 47 градуса"}
{"url": "https://www.faktor.bg/bg/articles/novini/balgariya/malki-desni-partii-iskat-obedinenie-sas-sds", "text": "След избирането на Румен Христов за председател на СДС централата на “Раковски” 134 се е затворила за всякакви партньорства, според запознати с преговорите, пише “24 часа”. Новият син лидер парирал опипването на почвата и от страна на партията, която в края на 2001 г. създаде Стефан Софиянски - Съюза на свободните демократи (ССД). ССД формално вече има нов председател - бившия общински съветник Радослав Кацаров, макар че разпознаваемото лице на формацията остава Софиянски.  Въпреки совалките, които са инициирали оттам след избирането на Румен Христов, от “Раковски” не върнали нито намек, че обединение е възможно. Което е изненадващо, при положение че през 1997 г. новият син лидер беше земеделски министър на служебния премиер Стефан Софиянски и практически това проправи пътя му в политиката. В резултат на това преди дни Кацаров избързал да обяви учредяването на движение “Възход” - коалиция с “Движение демократично действие” на Стефан Иванов, някогашен лидер на младежкия СДС, с когото бе по едно и също време столичен общински съветник, и с Единна народна партия на Валентина Василева. Целта е обединение на десни партии, неправителствени организации и отделни граждани - модела, който повече от година разработва платформата на Христо Иванов и Атанас Атанасов “Демократична България”, където отидоха голяма част от реформаторите като например Мартин Димитров.", "date": "2018.08.04", "title": "Малки десни партии искат обединение със СДС"}
{"url": "https://www.faktor.bg/bg/articles/novini/svyat/informnapalm-naemnitsite-ot-chvk-vagner-sa-likvidirali-lideri-na-donbaskite-separatisti", "text": "Частната военна компания \"Вагнер\" е участвала във военните действия в Донбас и в Сирия, има информация, че действа в Йемен, Южен Судан и Централноафриканската република, съобщи Михаил Макарчук, представител на украинската аналитична група InformNapalm.  По думите му, през структурите на ЧВК \"Вагнер\" са преминали над 5 хиляди наемници. \"ЧВК \"Вагнер\" е създадена на базата на бивши военнослужещи от различни родове войски\", каза още експертът. \"Компанията доста активно си сътрудничи с руското Главно разузнавателно управление\", заявил Макарчук. Именно ЧВК \"Вагнер\" е използвана за ликвидирането на известните лидери на донбаските сепаратисти – Алексей Мозговой, Павел Дремов, Александър Беднов, Евгений Ищенко.  ЧВК \"Вагнер\" е основана от родения в Украйна спецназовец с позивна \"Вагнер\" полковник Дмитрий Уткин. На 24 май 2018 година координаторът на групата \"Инфорезизст\" Дмитрий Тимчук съобщи, че  компанията е сменила названието си на \"Лига\".", "date": "2018.08.04", "title": "InformNapalm: Наемниците от ЧВК \"Вагнер\" са ликвидирали лидери на донбаските сепаратисти"}
{"url": "https://www.faktor.bg/bg/articles/novini/svyat/zabranyavat-na-rusiya-da-izpolzva-chervenata-byuletina-na-interpol", "text": "Американските сенатори смятат, че е необходимо да бъде ограничено правото на Русия за използва механизма на така наречената \"червена бюлетина\" на Интерпол (едностранно обявяване на лица за международно издирване) тъй като Москва злоупотребява с нея. Предложението се съдържа в законопроект за затягане на санкциите срещу Русия. Според сенаторите \"Русия злоупотребява с \"червената бюлетина\" с политически цели и за осъществяване на преследване и разпити на политически опоненти\". \"Трябва да бъде използван авторитета на САЩ в Интерпол за ограничаване и прекратяване на злоупотребите от страна на руското правителство с механизмите на Интерпол\", се казва в законопроекта. Освен това, в него се предвижда, че лица обявени за международно издирване от Русия няма автоматически да получават отказ от американска виза, както и токаз от политическо убежище. Най-известният случай на злоупотреба с механизмите на Интерпол е наказателното дело срещу основателя на фонда Hermitage Capital, британския инвеститор Уилям Браудър. През май той беше арестуван за няколко часа в Испания по искане на Кремъл. Любопитно съвпадение е, че Браудър е пристигнал в Испания, за да даде показания срещу руски граждани, обвинени в пране на пари на руската мафия. Макар че Браудър не беше предаден на Москва случаят предизвика силен отзвук, а британският парламент дори призова Русия да бъде изключена от Интерпол.  Припомняме, че историята на преследването на Уилям Браудър, най-крупният инвеститор на фондовия пазар на Русия, е свързана със смъртта на адвоката на Hermitage Capital Сергей Магнитски. Той беше арестуван през декември 2007 и умира 2 години по-късно в следствения арест. Преди смъртта си, Магнитски, лишен от медицински грижи, е бил подлаган и на мъчения. Сергей Магнитски беше арестуван от руските власти след като разкри корупционни схеми, в които са замесени служители на МВР, и разкрива кражба от бюджета за 230 милиона долара.  По-късно става известно, че откраднатите от бюджета пари са се оказали на сметката на виолончелиста Сергея Ролдугин, наричан \"портфейла на Путин\". През 2012 година САЩ прие \"Закона \"Магнитски\", който въвежда санкции срещу хора, причастни към смъртта на юриста. Аналози на този закон действат във Великобритания, Канада и страните от ЕС. Заради Закона \"Магнитски\" Браудър се превърна в най-злия враг на руския политически елит, през 2013 година московски съд задочно осъди Браудър на 9 години затвор заради неплатени данъци в размер на 522 млн. рубли, а през 2017-та той беше осъден за преднамерен фалит и неплащане на дългове в размер на 3 милиарда рубли.  Руският следствен комитет дори обвини Браудър в организирането на три убийства.", "date": "2018.08.04", "title": "Забраняват на Русия да използва червената бюлетина на Интерпол"}
{"url": "https://www.faktor.bg/bg/articles/novini/svyat/osa-diha-18-godishna-britanka-planirala-ataka-sreshtu-britanskiya-muzey", "text": "18-годишна британка беше осъдена на най-малко 13 години затвор за това, че планирала нападение срещу Британския музей в Лондон. Тя имала желание да стане джихадистка булка в Сирия, но не успяла, предадоха световните агенции, цитирани от БТА. През юни Сафаа Булар беше призната за виновна в подготвяне на терористични актове, заедно с по-голямата й сестра и майка им. Това беше първият случай на съставена изцяло от жени група, вдъхновена от организацията \"Ислямска държава\". Прокуратурата посочи, че Булар планирала нападение с граната и огнестрелно оръжие, подтикната от по-възрастен от нея боец на \"Ислямска държава\" в Сирия, за когото се надявала да се омъжи. Той бил убит през 2017 г. Съдът заяви, че въпреки младостта си Булар е \"знаела какво върши и е действала с пълно съзнание\". Той я осъди на доживотен затвор - присъда, от която тя ще трябва да излежи най-малко 13 години. През юни по-голямата сестра на Сафаа, Ризлейн Булар, на 22 години, също получи доживотна присъда, като ще трябва да излежи най-малко 16 години в затвора, а майка им, Мина Дич - присъда от 11 години и 9 месеца затвор.", "date": "2018.08.04", "title": "Осъэдиха 18-годишна британка, планирала атака срещу Британския музей"}
{"url": "https://www.faktor.bg/bg/articles/novini/balgariya/premierat-balgariya-e-na-praktika-edinstvenata-neuyazvima-ot-migranti-strana", "text": "\"България е на практика единствената неуязвима от мигранти до този момент. Българският вариант, който приложихме, работи добре и се надявам и в Европа да го споделят\", заяви премиерът Бойко Борисов след инспекция на границата в района на Малко Търново. Премиерът отбеляза, че натискът по границата е голям, но контролът е силен, а споразумението с Турция работи много добре. Борисов изтъкна, че над 2500 човека са върнати по страни на произход за близо година. Министър-председателят съобщи, че от понеделник ще бъдат командировани още 40 граничари, както и допълнително 50 души от специалните сили. Предстои да бъдат закупени нови 70 автомобила, след като наскоро бяха получени 180. Граничарите са напълно обезпечени и с необходимото им облекло. \"Доволен съм много от усилията, които се полагат. Българите имат храбри и добре подготвени граничари\", заяви премиерът. Той отбеляза, че има около 200 мигранти в центровете в страната. \"Всички спим спокойно и си мислим, че това е даденост, а то не е – дължим го на всички граничари, които денонощно пазят границата\", каза още Борисов и добави, че най-изявените ще бъдат наградени. Две групи мигранти са били спрени снощи да влязат нелегално в България от турска страна, стана ясно при посещението на премиера.", "date": "2018.08.04", "title": "Премиерът: България е на практика единствената неуязвима от мигранти страна"}
{"url": "https://www.faktor.bg/bg/articles/novini/svyat/samoleti-se-sblaskaha-v-rumaniya", "text": "Два лекомоторни самолета се сблъскаха днес в окръг Сучава, Северна Румъния, предаде информационният сайт „Зиаре”, цитиран от БТА. Инцидентът е станал по време на тренировъчен полет. Един от пилотите е загинал, съобщи Инспекторатът за извънредни ситуации в Сучава. Вторият пилот е изваден от самолета и е стабилизиран. Летците участвали в тренировъчни полети преди началото на авиошоу с международно участие на летище \"Щефан Велики\" в Сучава. Представители на окръжната администрация водят разследване около обстоятелствата на инцидента, а авиошоуто бе отменено.", "date": "2018.08.04", "title": "Самолети се сблъскаха в Румъния"}
{"url": "https://www.faktor.bg/bg/articles/novini/svyat/zemetresenie-v-turtsiya-1", "text": "Земетресение с магнитуд 4.3 по скалата на Рихтер е регистрирано в централната част на Турция, показва справка на интернет страницата на Европейския средиземноморски сеизмологичен център.  Земетресението е регистрирано в 10:19 часа на дълбочина от 15 км.  Епицентърът е на 14 км югозападно от град Андърън и на 99 км североизточно от град Адана.  Няма данни за жертви и материални щети.", "date": "2018.08.04", "title": "Земетресение в Турция"}
{"url": "https://www.faktor.bg/bg/articles/novini/balgariya/yu-moskov-bsp-nanikade-ne-zaviva-prez-poslednite-2-godini-v-erata-ninova-tya-nyama-posoka", "text": "\"Политическите разпри са махленски. Това е нивото на много от политическите играчи. От точно 82 години нито едно българско правителство не е било подлагано под такъв варварски натиск. Това е правителството на България, не на Бойко Борисов. Три са центровете на провокациите – президентството, БСП, грантаджиите. Кабинетът ще продължи да управлява. Няма икономическа или политическа причина да се очакват предсрочни избори\", заяви журналистът Юлий Москов. Според политолога доц. Иво Инджов политическият сезон е протекъл под знака на Европредседателството – успешно, без тежки гафове. \"БСП наникъде не завива, защото от последните 2 години тя няма посока. Визирам ерата на Корнелия Нинова. Твърдят, че се краде. Ами, кажете кой краде и да го осъдим. В новата им визия за България няма нито една цифра. Искат се някакви неща, но никой не казва откъде идват парите. Така фалира една държава. В това отношения БСП са шампиони с голям опит. Искат повече държава. Защо? Защото така се краде повече и по-добре\", подчерта Москов. По думите му няма абсолютно никакъв резултат от ежедневните скандали, които БСП \"продуцира\". \"Вече цяла година стават бесни, ужасяващи разправии. И какъв е резултатът? Нула! Няма и половин процент промяна в електоралните нагласи. Тези скандали, които БСП продуцира всеки ден, нямат нищо общо с живота на нормалните българи. Тези скандали протичат само на телевизионния екран. Няма ги в обществото\", коментира журналистът. \"БСП е опозиция, но друг е въпросът колко ефективно играят тази роля. С последните си изказвания, Корнелия Нинова се опита да открадне електорат от разпадащите се \"Патриоти\". БСП все още не е скъсала със зависимостите си от едрия капитал\", контрира доц. Инджов пред Bulgaria ON AIR.", "date": "2018.08.04", "title": "Ю. Москов: БСП наникъде не завива, през последните 2 години, в \"ерата\" Нинова, тя няма посока"}
{"url": "https://www.faktor.bg/bg/articles/novini/svyat/naprezhenie-v-kosovo-premierat-predupredi-sarbite-da-ne-se-opitvat-da-obyavyavat-avtonomiya", "text": "Сръбският президент Александър Вучич публикува отворено писмо до сърбите в Косово, в което ги призовава да не се поддават на провокации и уверява, че докато е начело на Сърбия, тя няма да позволи организирано насилие над косовските сърби и техните светини, предаде Танюг. Днес изтича срокът, който Европейският съюз даде на косовските власти да приемат устав на Съюза на сръбските общини - задължение, което бе уговорено в рамките на диалога за нормализиране на отношенията между Белград и Прищина, воден с посредничеството на ЕС. Президентът изтъква, че очевидно 1930 дни след поемането на това задължение Прищина \"няма да си мръдне пръста\" да формира съюза. \"Моля ви във връзка с това да не предприемате нищо, което отделни албанци или представители на международната общност може да използват като оправдание за предприемане на някакви действия срещу вас\", призовава Вучич. Той добавя, че през последните дни властите в Косово, а и част от международната общност използват ситуацията да създават сред косовските сърби паника и недоверие към Сърбия \"с ежедневни заплахи и организирано разпространение на слухове\".  Вучич призовава сърбите в Косово да не се поддават на провокации, да реагират мирно, цивилизовано и достойно на всякакви предизвикателства, а Сърбия ще се постарае с политически методи да им гарантира сигурност и бъдеще в Косово. Той обещава в името на бъдещето на сърбите в Косово Сърбия да продължи \"изключително по мирен начин\" да търси компромисно и всестранно решение за Косово. Междувременно белградският \"Блиц\" написа, че властите в Прищина са прекратили отпуските на всички служители във вътрешното министерство. По информация на таблоида косовската полиция подготвя специална операция в северната част на страната, с която да поеме контрола върху управлението в населените със сърби райони. Премиерът на Косово Рамуш Харадинай предупреди сърбите в страната да не се опитват да обявяват автономия.  \"Никой не може да предприема едностранни действия и да не очаква последици\", каза той. Междувременно частите на НАТО, които са разположени в населените със сърби части на най-младата балканска държава, започнаха учения. На официалната страница на мисията на Северноатлантическия пакт в Косово (КФОР) бе съобщено, че маневрите са планирани отдавна и нямат отношение със събитията в страната.", "date": "2018.08.04", "title": "Напрежение в Косово, премиерът предупреди сърбите да не се опитват да обявяват автономия"}
{"url": "https://www.faktor.bg/bg/articles/novini/balgariya/bedstvenoto-polozhenie-v-kuklen-sadovo-i-rodopi-ostava-oshte-pet-dni", "text": "Бедственото положение в общините Куклен, Садово и Родопи в Пловдивска област ще остане в сила още пет дни. Дигата на река Чая бе укрепена в района на Катуница, където бяха залети земеделски площи за втори път в рамките на месец. Пада и нивото на реката, а прогнозите сочат, че няма да има дъждове в следващите дни. Щетите на стопаните ще бъдат установявани тепърва. От \"Напоителни системи\" уточниха, че около 3 километра е участъкът от дигата, който трябва да се обнови. Наложително е да се разчисти и коритото на реката, но за да започне всичко това освен финансиране, е нужен и по-дълъг период от сухо време, съобщи БНР. Протест на жители от три села заради преляла река (ОБЗОР) В Община Куклен остава затворен пътя за село Добралък, който е с пропаднали участъци. Засега е осигурено аварийно преминаване.", "date": "2018.08.04", "title": "Бедственото положение в Куклен, Садово и Родопи остава още пет дни"}
{"url": "https://www.faktor.bg/bg/articles/novini/svyat/18-dushi-sa-zaginali-sled-katastrofa-na-helikopter-v-krasnoyarsk", "text": "Хеликоптер Ми-8 се е разбил в руския регион на Красноярск, убивайки всички 18 души на борда, съобщи източник, цитиран от световните медии. „На борда са се намирали 18 души, включително три члена на екипажа. Всички те са загинали“, заяви източникът от местните спешни служби. Според тях, катастрофата на хеликоптера вероятно е причинена от техническа неизправност. Той се е запалил, според службите.", "date": "2018.08.04", "title": "18 души са загинали след катастрофа на хеликоптер в Красноярск"}
{"url": "https://www.faktor.bg/bg/articles/novini/svyat/v-daniya-be-nalozhena-parvata-globa-za-nosene-na-islyamsko-bulo-nikab", "text": "В Дания бе наложена първата глоба за носене на ислямско було – никаб, на 28-годишна жена, предаде Франс прес. Полицията била повикана в търговски център в североизточния град Хорсхолм, където жената се сбила с друга, която се опитала да й махне никаба, съобщи полицейски говорител. При боричкането никабът паднал, но после тя отново си го сложила. Тогава полицията я снимала и взела кадри от инцидента от наблюдателните камери на мола. Жената била уведомена, че ще получи по пощата известие за глоба от 1000 крони (134 евро) и че трябва или да махне никаба, или да напусне публичното място. Тя избрала второто. От 1 август носенето на обществени места в Дания на бурка (изцяло покриващо лицето було), никаб (було, което покрива лицето без очите) или други скриващи лицето аксесоари се наказва с глоба до 10 000 крони (1340 евро). Правозащитници се обявяват против тази мярка, докато поддръжниците й смятат, че тя цели да улесни интеграцията на мюсюлманските имигранти в датското общество. Други европейски страни, където са въведени подобни ограничения, са Белгия, Франция, Германия и Австрия, отбелязва АФП.", "date": "2018.08.04", "title": "В Дания бе наложена първата глоба за носене на ислямско було – никаб"}
{"url": "https://www.faktor.bg/bg/articles/novini/svyat/m-hodorkovski-v-smartta-na-ruskite-zhurnalisti-v-tsar-e-zamesen-previtelstven-informator", "text": "В смъртта на тримата руски журналисти в Централноафриканската република е замесен превителствен информатор, съобщава \"МБХ медиа\" (Михаил Борисович Ходорковский медия), като се позовава на източник от следствието. \"Засадата е била подготвена, това не е било случайно нападение, тав е участвал местен правителствен информатор. Известно е също, че шофьорът им, е задържан от жандармерията и не е известно нито къде е, нито в какво състояние е. Телета на тримата са изпратени във военна база\", съобщава Михаил Ходорковски. Журналистът Орхан Джемал, режисьорът-документалист Александър Расторгуев и операторът Кирил Радченко бяха убити на 31 юли тази година в ЦАР докато разследваха и снимаха документален филм за дейността на руската частна военна компания \"Вагнер\", която е свързана с близкия до Путин олигарх Евгений Пригожин.", "date": "2018.08.04", "title": "М.Ходорковски: В смъртта на руските журналисти в ЦАР е замесен правителствен информатор"}
{"url": "https://www.faktor.bg/bg/articles/novini/svyat/sasht-vavedoha-sanktsii-sreshtu-ruska-banka-pomagala-na-severna-koreya-da-izrabotva-yadreno-orazhie", "text": "Министерството на финансите на САЩ внесе в списъка със санкции руската банка \"Агросъюз\". Банката е включена в категорията SDN List, така нареченият \"черен списък\", който предвижда най-жестоките ограничения. САЩ обвиняват банката в нарушаване на режима на санкции спрямо КНДР, а по данни на американските власти \"Агросъюз\" е участвал в парични преводи за финансиране на дейност, съвраза със създаването на оръжия за масово поразяване в Северна Корея. \"Агросъюз\" е открил многобройни банкове сметки, като минимум най-малко три на подставени компании на Банката за външна търговия на КНДР. Също така Ли Чен Вон е имал най-малко от 2016 година банкови сметки на свое име в Русия\", отбелязват от министерството. Въвеждането на санкциите замразява цялото имущество на банката, които се намират под юрисдикцията на САЩ, а също така се забранява на американските граждани да имат каквито и да било отношения с банката. Освен банката, САЩ са поискали Съветът за сигурност на ООН да включи в санкционния списък живеещия в Русия севернокорейски бизнесмен Ли Чен Вон, както и една китайска и еднасевернокорейска компании.", "date": "2018.08.04", "title": "САЩ въведоха санкции срещу руска банка, помагала на Северна Корея да изработва ядрено оръжие"}
{"url": "https://www.faktor.bg/bg/articles/novini/balgariya/m-rizinski-interesat-na-rusiya-e-zapadnite-balkani-da-ne-badat-v-nato", "text": "\"На Балканите забелязваме друг климат, поне в отношенията България - Македония и в самата Македония, която излъчва стабилизиращи послания\", коментира Мирослав Ризински от Българския културен клуб, уточнавайки, че трябва да бъдат разрешени споровете от общото минало на България и Македония.  \"Всички междуетнически конфликти в Македония бяха от един и същи център. Белград разиграваше тази игра в Македония за междуетнически конфликт. С влизането на Македония в НАТО намаляват възможностите за разиграване на етнически конфликт на Балканите\", каза още той и добави, че Сърбия се е надявала на прецедент за разделяне на Косово на сръбска и албанска част. По думите на Ризински интересът на Русия пък е този регион да не бъде част от НАТО.   \"Референдумът за името на Македония е консултативен и е вътрешнополитически въпрос\", заяви той пред Bulgaria ON AIR.  Според него по този начин премиерът Зоран Заев иска да легитимира договора между Гърция и Македония. Мирослав Ризински не изключи вариант да се стигне до импийчмънт на президента Георге Иванов, който категорично отказва да признае договора за името на Македония.", "date": "2018.08.04", "title": "М. Ризински: Интересът на Русия е Западните Балкани да не бъдат в НАТО"}
{"url": "https://www.faktor.bg/bg/articles/novini/svyat/oon-severna-koreya-ne-e-prekratila-yadrenata-i-raketnata-si-programa", "text": "Северна Корея не е прекратила ядрената и ракетната си програма в нарушение на санкциите на ООН. Това се казва в поверителен доклад на ООН, цитиран от Ройтерс. Докладът от независими експерти, които следят прилагането на санкциите на ООН, е връчен на комисията за санкции срещу КНДР към Съвета за сигурност снощи. Северна Корея \"не е спряла ядрената и ракетната си програма и продължава да нарушава резолюциите на Съвета за сигурност чрез значително увеличаване на незаконните прехвърляния на петролни продукти от кораб на кораб, както и подобни прехвърляния на въглища през 2018 г.\", пишат експерти в доклада от 149 страници. В доклада се казва още, че КНДР поддържа военно сътрудничество със Сирия и се опитва да продаде оръжия на шиитските бунтовници хуси в Йемен. Пхенян е нарушил и забрана в текстилния сектор като е изнесъл стоки за повече от 100 милиона долара между октомври 2017 и март 2018 г. в Китай, Гана, Индия, Мексико, Шри Ланка, Тайланд, Турция и Уругвай. Докладът идва в момент, когато Русия и Китай предлагат Съветът за сигурност да обсъди смекчаване на санкциите срещу Северна Корея, след като президентът на САЩ Доналд Тръмп и лидерът на КНДР Ким Чен-ун се срещнаха за пръв път през юни и Ким обеща да работи за денуклеаризация на страната си, отбелязва Ройтерс.", "date": "2018.08.04", "title": "ООН: Северна Корея не е прекратила ядрената и ракетната си програма"}
{"url": "https://www.faktor.bg/bg/articles/novini/svyat/samo-prez-yuni-i-yuli-nad-850-dushi-sa-namerili-smartta-si-na-pat-za-evropa-po-more", "text": "Над 1500 мигранти за загинали през първите седем месеца на годината в Средиземно море, като трафикантите вече прибягват до още по-непригодни за море плавателни съдове. Това обяви Службата на Върховния комисар на ООН за бежанците, цитирана от Асошиейтед прес. Само през юни и юли над 850 души са намерили смъртта си на път за Европа по море. През тези два месеца един от 31 мигранти е намирал смъртта си в морето, докато през цялата минала година съотношението е било 1:49. Броят на загиналите мигранти в Средиземно море се е повишил, въпреки че броят на пристигналите по море в Европа през тази година е около 60 хиляди досега – около два пъти по-малко, отколкото през същия период на 2017 г. По думите на Венсан Коштел, специален пратеник на Върховния комисар, агенцията на ООН за бежанците призовава държавите и властите, през които минават транзитните пътища на мигрантите, \"да вземат всички необходими мерки\" за разбиването на трафикантските мрежи.", "date": "2018.08.04", "title": "Само през юни и юли над 850 души са намерили смъртта си на път за Европа по море"}
{"url": "https://www.faktor.bg/bg/articles/novini/balgariya/dnes-predimno-slanchevo", "text": "Ще преобладава слънчево време, с временни увеличения на облачността, но валежи са малко вероятни. Ще духа слаб до умерен вятър от изток-североизток. Максималните температури ще са предимно между 29 градуса и 34 градуса, в София - около 29 градуса. По Черноморието ще е предимно слънчево. Ще духа слаб до умерен североизточен вятър. Максималните температури ще са 28-30 градуса. Температурата на морската вода е 26-27 градуса. Вълнението на морето ще бъде 2-3 бала.", "date": "2018.08.04", "title": "Днес - предимно слънчево"}
