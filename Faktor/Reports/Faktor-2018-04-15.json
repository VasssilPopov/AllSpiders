{"url": "http://www.faktor.bg/bg/articles/novini/balgariya/bivsh-i-nastoyasht-ombudsman-podkrepiha-podpiskata-za-premahvane-na-zapreshtenieto", "text": "От днес в девет български града започва подписка с искане за премахването на запрещението от родното законодателство. В момента под запрещение могат да се поставят хора с умствена изостаналост, психични болести или деменция, като по този начин те губят правото си да взимат самостоятелни решения.   Подписката е организирана от Национална гражданска инициатива 7000 и подготвя внасяне на законопроект, който да замени сега действащия Закон за лицата и семейството, приет преди близо 70 години. Новите текстове предвиждат запрещението да се замени с т.нар. „подкрепено вземане на решения”.   У нас в момента над 7000 души са под запрещение и по закон не могат да взимат никакви самостоятелни решения, не могат да работят, да сключват брак, да разполагат с парите си, да решават къде и с кого да жи   Новият законопроект въвежда презумпцията, че всеки пълнолетен е дееспособен и заменя запрещението с т. нар. подкрепено взимане на решения. С други думи - хората с определени психични заболявания и умствена изостаналост ще могат да посочат свое доверено лице, с което заедно да взимат решения с правни последици. Въпросното доверено лице или т. нар. „подкрепящ” няма да може да взима решенията еднолично и ще действа само чрез изрично посочени в закона „мерки за подкрепа”. В проекта се уреждат правно и правата на хората, изпаднали в кома. В подкрепа на подписката се обяви бившият омбудсман Константин Пенчев, който преди няколко години сезира Конституционния съд за запрещението. Зад инициативата застана и сегашният омбудсман Мая Манолова: \"Конституционният принцип, че всички хора се раждат равни и свободни по достойнство е в основата на тази кауза. И наистина възниква въпросът как е възможно да търпим 70-годишен закон, който ограничава, който реално обезправява хора?!\"Подписите ще бъдат събирани в следващите три месеца и внесени в парламента на 27 юни.", "date": "2018.04.15", "title": "Бивш и настоящ омбудсман подкрепиха подписката за премахване на запрещението"}
{"url": "http://www.faktor.bg/bg/articles/novini/svyat/mazhd-algafari-v-siriya-se-vodi-treta-svetovna-voyna", "text": "В Сирия се води Третата световна война. Тя е цифрова война, война от сателити. Това каза в предаването \"120 минути\" по БТВ преводачът Мажд Алгафари. По думите му вчерашните ракетни удари на САЩ, Великобритания и Франция в Сирия са хвърляне на прах в очите на хората, че уж нещо се върши. Всъщност целта е да се намесят американският, британският и френският бизнес в Сирия. Разрушената държава трябва да бъде възстановена, това ще струва много пари и идеята е те да отидат в западните страни, заяви Алгафари. \"Това е мръсна война. Русия не реагира нарочно, защото ако го направи, Третата световна война ще продължи с бомбардировки и нови разрушения. Всяка една излишна крачка ще доведе света до нещо невиждано. Русия иска да прекрати тази Трета световна война\", смята анализаторът. По думите му Башар Асад не пази само Сирия, а всичко което е останало в арабския свят. \"Той оттегли ли се, с арабския свят е свършено\", убеден е Мажд Алгафари.", "date": "2018.04.15", "title": "Мажд Алгафари: В Сирия се води Трета световна война"}
{"url": "http://www.faktor.bg/bg/articles/novini/balgariya/shefat-na-yunion-ivkoni-blizkite-na-zaginalite-i-postradalite-v-preobarnatiya-avtobus-shte-poluchat-obezshteteniya", "text": "Не пожелавам на никого да се чувства както се чувствам аз в момента. Изказвам съболезнования на близките на всички жертви, каза в предаването \"120 минути\" по БТВ собственикът на \"Юнион Ивкони\" Ивайло Константинов по повод тежката катастрофа с автобус на фирмата на магистрала \"Тракия\", при която загинаха шестима души, а над 20 бяха ранени.  \"След 25 г. и 1 млрд. км това са първите жертви. Всички от фирмата са много разстроени, добави той. Той уточни, че шофьорът на катастрофиралия автобус няма никакви нарушения, откакто работи във фирмата. Това, което фирмата е трябвало да направи след инцидента, е направено на 100%, посочи Константинов. \"Когато беше променен Законът за движение по пътищата и коланите станаха задължителни за всички автомобили, още в първите месеци положихме усилия да издадем брошури, да обучим шофьори и пътници, но това, за съжаление, не доведе до никакъв ефект. В момента и в леките автомобили коланите са задължителни, но никой не ги слага. Когато не срещаш разбиране и никой не санкционира виновните, очевидно това е една мярка, която не работи\", заяви Ивайло Константинов. Той поясни, че всички автобуси, произведени след 2007 г., задължително са оборудвани с колани. По думите му близките на загиналите и пострадалите ще получат обезщетения заради каатстрофата. Всеки един пътник има две застраховки, уточни Константинов.", "date": "2018.04.15", "title": "Шефът на \"Юнион Ивкони\": Близките на загиналите и пострадалите в преобърнатия автобус ще получат обезщетения"}
{"url": "http://www.faktor.bg/bg/articles/novini/svyat/nad-300-000-dushi-na-miting-v-barselona-iskat-svoboda-za-separatistki-lideri", "text": "315 000 привърженици на независимост на Каталуния манифестираха днес в Барселона с настояване да бъдат освободени от предварителния арест видни сепаратистки лидери, предаде Асошиейтед прес. Демонстрантите развяваха каталунски флагове, а на огромен транспарант пишеше: \"За права и свободи, за демокрация и единство, искаме ги у дома!\".  Демонстрацията бе организирана от две движения за независимост - Националното каталунско събрание и Омниум,  чиито председатели са сред деветимата сепаратистки лидери, които очакват в затвора съдебни процеси заради участие в неуспешния опит миналата година за отделяне на Каталуния от Испания. 18 Местните подразделения на два испански профсъюза и още няколко граждански сдружения подкрепиха днешния протест въпреки възраженията на някои техни членове, които са против отделяне на областта. По данни на барселонската полиция демонстрантите днес са били 315 000. 18 Според социологически проучвания на каталунските регионални власти от февруари подкрепата за обявяване на независимост е спаднала до 40 на сто в сравнение с близо 49 процента през октомври 2017 г. Анкетата е обхванала 1200 човека при статистическа грешка плюс-минус 2,83 пункта, припомни АП, цитирана от БТА.", "date": "2018.04.15", "title": "Над 300 000 души на митинг в Барселона, искат свобода за сепаратистки лидери"}
{"url": "http://www.faktor.bg/bg/articles/novini/svyat/tramp-za-bivshiya-shef-na-fbr-kaltak", "text": "Президентът на САЩ Доналд Тръмп отново отправи обида към Джеймс Коми, като го нарече \"калтак\" преди премиерата на книга на бившия директор на ФБР, предаде Асошиейтед прес. Тази обидна квалификация на Тръмп бе поместена от него в \"Туитър\", преди днес да бъде излъчено пълното интервю с Коми по телевизия Ей Би Си. В извадки от интервюто, публикувани вчера, Коми казва, че убедеността му в победата на Хилари Клинтън на президентските избори през 2016 г. е предопределила решението му да огласи разследването за нейните имейли. Тръмп написа в \"Туитър\": \"Невероятно. Джеймс Коми обявява, че анкетите, в които безчестната Хилари води, са били фактор във воденето (глупаво) на разследването за имейлите на Клинтън. С други думи той взема решения въз основа на факта, че е мислел, че тя ще победи и е искал работата си. Калтак!\".", "date": "2018.04.15", "title": "Тръмп за бившия шеф на ФБР: Калтак!"}
{"url": "http://www.faktor.bg/bg/articles/novini/balgariya/balgari-i-ungartsi-sa-nay-vrazhdebni-kam-imigrantite-v-evropa", "text": "Българите и унгарците са най-враждебно настроени към имигрантите в Европа, показват данни от изследване на Евробарометър. У нас само 13 процента от хората изразяват готовност да се сприятелят с чужденец, заселил се у нас. По-зле е настроено обществото към имигрантите единствено в Унгария. В страната, управлявана от антибежанското и евроскептично правителство на Виктор Орбан, едва един от 10 души е готов да се сприятели с някой, дошъл от чужбина. Прави впечатление, че като цяло в бедните държави от Източна Европа антиемигрантските нагласи са в пъти по-силни в сравнение с богатия запад. 87% от шведите и 85% от холандците заявяват, че нямат никакъв проблем да другаруват с имигранти. Подобни са и нагласите сред хората от Испания, Франция, Португалия, Обединеното кралство, Люксембург и Ирландия.", "date": "2018.04.15", "title": "Българи и унгарци са най-враждебни към имигрантите в Европа"}
{"url": "http://www.faktor.bg/bg/articles/novini/svyat/sasht-nyama-da-izteglyame-armiyata-si-ot-siriya", "text": "Постоянният представител на САЩ при ООН Ники Хейли заяви в неделя, че страната няма да изтегля армията си от Сирия, докато не бъдат изпълнени задачите. В интервю пред американския ТВ канал Fox News, Хейли посочи трите основни цели на САЩ: гарантиране, че повече няма да бъдат използвани химически оръжия, по начин, който заплашва интересите на САЩ, победата над ИДИЛ и осигуряването на удобни позиции за наблюдаване на това, което прави Иран.  \"Наша цел е „да върнем американските войници у дома, но няма да се изтеглим, докато не сме сигурни, че сме изпълнили тези неща\", заяви Хейли. Нейните коментари дойдоха един ден, след като САЩ и техните съюзници нанесоха ракетни удари срещу режима на Асад заради химическа атака в Източна Гута,  довела до смъртта на 70 души.", "date": "2018.04.15", "title": "САЩ: Няма да изтегляме армията си от Сирия"}
{"url": "http://www.faktor.bg/bg/articles/novini/svyat/putin-se-zhalva-na-rohani-novi-udari-v-siriya-shte-dovedat-do-haos-v-mezhdunarodnite-otnosheniya", "text": "Нови западни въздушни удари срещу Сирия ще доведат до хаос в международните отношения, заявил руският президент Владимир Путин в телефонен разговор днес с иранския си колега Хасан Рохани, предаде АФП, цитирана от БНР. Кремъл съобщи, че двамата са разменили мнения за ситуацията след ракетните удари на САЩ и техни съюзници по територията на Сирия в събота, като било констатирано, че \"тази незаконна акция нанася сериозни вреди на перспективите за политическо урегулиране в Сирия\". Путин, в частност подчертал, че \"ако подобни действия, извършвани в нарушение на Устава на ООН, продължат, то това неминуемо ще доведе до хаос в международните отношения\". Президентите на Русия и Иран обсъдили и общата ситуация в Близкия изток, включително обстановката в Йемен, се посочва в съобщението на Кремъл.", "date": "2018.04.15", "title": "Путин се жалва на Рохани: Нови удари в Сирия ще доведат до хаос в международните отношения"}
{"url": "http://www.faktor.bg/bg/articles/novini/balgariya/osman-oktay-sled-vazdushnata-ataka-nad-siriya-predstoi-iznos-na-terorizam-v-sasht-velikobritaniya-i-frantsiya", "text": "Путин, Асад и контролираните от тях диктаторски режими няма да преглътнат унижението, което понесоха, след вчерашните въздушни удари върху сирийски военни обекти. Те готвят своето отмъщение към цивилизования свят и главно към участниците в ракетната атака – САЩ, Великобритания и Франция. Очаквам през следващите седмици и месеци да станем свидетели на тежки терористични провокации на териториите на тези държави и съюзниците им. Това прогнозира пред Faktor.bg анализаторът Осман Октай. Според него Русия и Сирия са наясно, че нямат ресурс и капацитет да отговорят с истински военни действия на съюзниците от НАТО, за това ще прибегнат към износ на тероризъм, активиране на спящи клетки, партизанска война в градове на САЩ и Европа. Познавам манталитета на Русия и на диктаторските режими в арабския свят, винаги след подобни атаки от Запада са отговаряли със самоубийствени атентати. Целта им е отново да превърнат в световна тема затихналото противопоставяне между мюсюлмани и християни. Случаят „Скрипал” ще се повтори във френски, английски и американски градове. Това предчувствие се съдържа в заканите на Путин и на Асад след вчерашните бомбени атаки. Винаги слабите действат подмолно, а сега Асад ще се представя  като жертва на християните и ще търси солидарност от мюсюлманския свят. От друга страна, Русия олекна много пред Запада, защото въпреки публичните ангажименти, показа, че не може да контролира Асад и нападенията му с химически оръжия на невинни граждани. Днес никой не вярва на двамата диктатори, но те ще си отмъщават с тероризъм, прогнозира Октай.", "date": "2018.04.15", "title": "Осман Октай: След въздушната атака над Сирия, предстои износ на тероризъм в САЩ, Великобритания и Франция"}
{"url": "http://www.faktor.bg/bg/articles/novini/balgariya/the-sunday-times-london-ochakva-mashtabna-kiberataka-ot-kremal-zaradi-siriya", "text": "В Обединеното кралство се подготвят за отмъщението на Русия за ракетните удари, които САЩ, Великобритания и Франция нанесоха в Сирия. По данни на вестник The Sunday Times разузнавателните служби предвиждат мащабна руска кибератака. При киберудара хакери на Кремъл ще разпространят неудобна информация за министри, депутати и други представители на властта в Лондон. Министър-председателят на Великобритания Тереза Май е получила оценка на разузнавателния риск от нападението в Солзбъри, от която става ясно, че Владимир Путин може да „удари“, като компроментира членовете на нейния кабинет. Същевременно източник на изданието разкрива, че Лондон подготвя мащабни икономически санкции срещу живеещи във Великобритания руски олигарси.", "date": "2018.04.15", "title": "The Sunday Times: Лондон очаква мащабна кибератака от Кремъл заради Сирия"}
{"url": "http://www.faktor.bg/bg/articles/politika/hlyab-i-pasti/zashto-rumen-radev-ni-buta-v-martvata-pregradka-na-putinova-rusiya", "text": "Като гледам и слушам как президентът ни запретва ръкави да ни сближава с Русия, от сърце се зарадвах, че не сме президентска република. Естествено е един президент да поиска президентска република – неестествено е да използва и влага и малкото оперативна държавна власт, която конституцията му е предоставила, не за благото на нацията, а срещу нейните интереси. Защото интересите на империите и потенциалните им плячки са природно несъвместими. И новата, и не съвсем новата ни история свидетелстват, че   Русия многократно е използвала външнополитическите си контакти за ограничаване на националната ни независимост и за налагане на имперските си цели на родна земя.  Ако в Царство България Кремъл правеше това по конспиративен, по подривен, по терористичен път чрез директна (КГБ) и индиректна (Коминтерна) намеса във вътрешните ни работи, след Втората световна война Москва превърна страната ни в съставна част на Съветската империя и във функция на съветската политика. Докато днес чрез откровено финансирани от Кремъл (анти)български парламентарни и извънпарламентарни политически партии и партийки Русия ден след ден подкопава държавността ни. За тази деструктивна цел открито и не съвсем открито работят (наред с политическите формации) и милионите български русофили с президента ни воглаве.  Тази им работа започва с омаловажаване на заплахата, която руският империализъм крие за националната ни сигурност. И днес, повече от четвърт век след разпадането на Съветската империя, Кремъл многократно демонстрира завоевателните си териториални претенции – не само в Крим. Винаги когато и доколкото външнополитическите обстоятелства и националната ни политика са позволявали, Кремъл се е възползвал, за да стъпи на родна земя. Славата си на братска славянска и православна държава-освободителка Русия дължи на собствената си идеологическа пропаганда – от една страна – и на усилията на родните партийни и безпартийни русофили – от друга. Тази слава няма нищо общо с историческите дадености – тя е по-скоро в разрез с тях. Защото   Всичките ѝ претенции на освободителка са всъщност опити (къде успешни, къде полууспешни, къде неуспешни) за заробване. Пагубните следи от последното, продължило почти половин век тоталитарно робство разчитаме и днес в националното ни битие. Дали и доколко руският империализъм ще се превърне от заплаха в реалност, зависи, слава Богу, не само от посегателствата на Кремъл, а и от нас самите, от съпротивата, която оказваме (респективно: не оказваме) на тези посегателства. За нас като икономически и военно слаба балканска държавица единственият надежден щит срещу руския империализъм е принадлежността ни към евроатлантическата общност. Всяко пропукване на тази ни принадлежност е шанс за завоевателната политика на Кремъл. На такова опасно пропукване станахме свидетели тези дни, когато, за разлика от редица други държави от демократичната общност,  правителството ни отказа да санкционира руската дипломация и така да накаже Москва за терористичните ѝ акции на британска земя. За една слаба и беззащитна страна като България    Външнополитическите несъответствия продължават и по друга, не по-малко опасна писта. Най-манипулативните ни русофили, които не са нищо друго, освен прикрити агенти на Кремъл, препоръчват сближаването ни с Русия (същото, за което и президент Радев се закани да работи) като защита срещу домогванията на Анкара срещу териториалната ни цялостност. Става дума за широката душа на Ердоган – толкова широка и необятна, че може да побере и Кърджали. Родният Кърджали няма, разбира се, място в сърцето на един съседен държавник – съгласен съм, че сериозната заплаха, която подобни изявления крият, не бива да бъде омаловажавана. Най-малко Русия обаче може да ни предпази от претенциите на южната ни съседка – Русия е не по-малко имперски настроена от Турция. Колкото и очевиден да е икономическият им упадък през последните години и десетилетия, и двете държави са несравнимо по-могъщи от нашата. Солидните лобита, с които и двете държави разполагат както  сред политическата ни класа, така и сред широките маси, са сериозна база за осъществяване на империалистическите им помисли. При което   те дори парадират с тях.  Тези шовинистични помисли са възродени от дебрите на историята с намерението да бъдат пренесени в бъдещето. Едно бъдеще, което може да се състои и без наше национално участие. Ако поразхлабим съюза си с Америка и Западна Европа, Русия и Турция с лекота могат да си поделят орташки страната ни – така, както не толкова отдавна нацистка Германия и Съветския съюз си поделиха братски Полша. Тази престъпна подялба се оказа толкова безпроблемна за двете велики сили, само защото в края на 30-те години нямаше Нато и Европейски съюз, които да се противопоставят на синхронизираната между Сталин и Хитлер агресия. Да се съюзяваш с един деспот срещу друг деспот е опасно – умният държавник ще си потърси съюзници встрани от деспотизма, съюзници, които никога не са имали териториални претенции към страната ни, нямат и днес. За наша радост новото хилядолетие ни предложи подобни съюзници – безумие би било да не се възползваме от тази историческа оферта.  Повтарям: всяко дистанциране от евроатлантическата общност актуализира и зарежда с нова енергия заплахата както от север, така и от юг. И обратното: сплотеността ни с най-демократичните и цивилизовани държави на планетата е надежда за националната ни сигурност. Тази надежда би трябвало да ни е много скъпа – дори само поради обстоятелството, че тя носи в плътта си единствената реална политическа перспектива за себесъхранението ни като държава. А може би и като нация.", "date": "2018.04.15", "title": "Защо Румен Радев ни бута в мъртвата прегръдка на путинова Русия"}
{"url": "http://www.faktor.bg/bg/articles/kultura/-gimnastichkata-se-zavarna-vav-fontana-pred-narodniya-teatar", "text": "Скулптурата на гимнастичката вече е на мястото си във фонтана пред Народния театър. Статуята беше реставрирана, след като младеж я събори, за да се снима с нея.  Падналата скулптура беше досега в Софийската градска галерия.", "date": "2018.04.15", "title": "\"Гимнастичката\" се завърна във фонтана пред Народния театър"}
{"url": "http://www.faktor.bg/bg/articles/sport/delio-rosi-namekna-za-razdyala-s-levski", "text": "Треньорът на \"Левски\" Делио Роси намекна, че може да напусне поста на стадион \"Георги Аспарухов\" в края на сезона. Италианският специалист, който се ползва с доверието на ръководството и феновете, бе разочарован от загубата от \"Лудогорец\". От началото на плейофната фаза \"сините\" са записали 3 загуби. \"Когато реших да поема \"Левски\" бях наясно, че ще бъде трудно, но не се отказах.В момента сме далеч от първото и второто място, сега е важно да завършим този шампионат подобаващо и да видим откъде ще започнем следващото. Знам, че има добра база, от която да се работи. Държа на това и го мисля, независимо дали аз ще съм треньор следващия сезон или не\", каза Роси след мача. Той заяви, че проблемите в отбора идват от това, че на всеки 6 месеца изграждането на отбор започва отначало заради многото нови футболисти. \"Дупката, която съществува се оправя по два начина – или харчиш страшно много пари и взимаш добри играчи, или всяка година взимаш по двама-трима играчи, за да попълваш тима и да вдигаш нивото\", каза италианецът. Роси определи мача с \"Лудогорец\" като равностоен. \"Сините\" загубиха след гол на Клаудио Кешерю от корнер. \"За съжаление се случи това нещастие да ни вкарат в края. На този отбор не трябва да се оставят празни пространства, защото им даваш шанс да контраатакуват. Разбира се сме разочаровани\", каза още той.", "date": "2018.04.15", "title": "Делио Роси намекна за раздяла с \"Левски\""}
{"url": "http://www.faktor.bg/bg/articles/sport/nova-drama-sastezatelen-avtomobil-se-vryaza-v-publikata-na-rali-v-shumen-shestima-sa-v-bolnitsa", "text": "Състезателен автомобил се вряза в публиката по време на планинското рали „Мемориал Валерий Великов“ в Шумен.  Около 14:30 ч. състезателен автомобил БМВ с пилот Николай Георгиев от Варна е загубил контрол над автомобила, който се е врязал в публиката.  От МВР съобщиха, че са пострадали две жени и четирима мъже. Пострадалите са откарани в шуменската болница.  Пред БНР директорът на лечебното заведение д-р Атанас Атанасов заяви, че няма опасност за живота на нито един от пациентите. Двама души са със счупени крака, един е с фрактура на опашната кост, а при едно момиче има съмнения за фрактура на таза. Други двама пострадали са с различни контузии, раните им се обработват. Състезанието е спряно.  Инцидентът е станал по време на последния манш от състезанието, което е първо за сезона. По случая е образувано досъдебно производство. Извършва се оглед. Публиката е била зад огражденията.", "date": "2018.04.15", "title": "Нова драма: Състезателен автомобил се вряза в публиката на рали в Шумен, шестима са в болница"}
{"url": "http://www.faktor.bg/bg/articles/kultura/pochina-velikiyat-vitorio-taviani", "text": "Италианският кинодеец Виторио Тавиани, който заедно с брат си Паоло Тавиани формира прочутия творчески тандем, създал редица възхвалявани от публиката и критиката филми, почина на 88-годишна възраст,    Видният режисьор и сценарист е починал в Рим след продължително боледуване, посочва Франс прес, позовавайки се на дъщеря му Джована.   Сред най-известните филми на братя Тавиани е \"Баща-господар\", отличен със \"Златна палма\" на кинофестивала в Кан през 1977 г.", "date": "2018.04.15", "title": "Почина великият Виторио Тавиани"}
{"url": "http://www.faktor.bg/bg/articles/ikonomika/biznes/kiril-domuschiev-tryabva-da-vnesem-stotitsi-hilyadi-rabotnitsi", "text": "\"В момента нямаме кадри, а от нас се очаква растеж. Възможно е и българите, които работят в чужбина, да се върнат. Това ще стане, когато имат възможност да работят в модерни предприятия, има ред и няма престъпност.\" Това заяви  в предаването \"Беновска пита\" по Канал 3 бизнесменът и председател на Конфедерацията на работодателите и индустриалците в България Кирил Домусчиев. По думите му България т рябва да внесе стотици хиляди работници. \"През последните години раждаемостта намалява, много наши сънародници търсят по-добър живот зад граница. Това се случва и в други страни от Европейския съюз като Полша и Чехия. Държавите около нас реагират обаче адекватно – в Полша има над 2 млн. работници от Украйна. Това е съвсем нормален процес и не виждам защо трябва да спъваме българската икономика при положение, че имаме индустриален потенциал\", каза Домусчиев.  \" Бизнесът трябва да си партнира с политиците в посока да се създава такава среда, че и бизнесът да е добре, и обществото да е добре. В някои случаи има изкрививания – бизнесът се опитва да управлява политиците, но трябва да има баланс – бизнесът да си партнира с политиците, а не да управлява\", каза обобщи той.", "date": "2018.04.15", "title": "Кирил Домусчиев: Трябва да внесем стотици хиляди работници"}
{"url": "http://www.faktor.bg/bg/articles/novini/svyat/papata-izrazi-bezpokoystvo-za-siriya", "text": "Папа Франциск призова днес световните лидери да възобновят усилията за мир в Сирия. Той заяви, че е дълбоко обезпокоен от това, че те не са постигнали съгласие за съвместен план за прекратяване на кръвопролитията, предаде Ройтерс. \"Отново призовавам всички политически лидери справедливостта и мирът да надделеят\", каза Светият отец в седмичното си обръщение пред събралите се на площад \"Свети Петър\".  \"Дълбоко обезпокоен съм от сегашната обстановка в света, в която въпреки средствата на разположение на международната общност е трудно да бъде постигнато съгласие в полза на мира в Сирия и други региони по света\", заяви Франциск. Миналата неделя папата окачестви предполагаемата химическа атака в Сирия ден по-рано, в отговор на която САЩ, Великобритания и Франция нанесоха в събота рано сутринта удари по цели на сирийското правителство, като неоправдано използване на \"средства за унищожение\".", "date": "2018.04.15", "title": "Папата изрази безпокойство за Сирия"}
{"url": "http://www.faktor.bg/bg/articles/novini/balgariya/solomon-pasi-ako-tragne-bezhanska-valna-ot-siriya-balgariya-shte-bade-pometena", "text": "\"Конфликтът в Сирия ни интересува. Нас ни дели единствено Турция. Има половин милион само убити по време на тази гражданска война, има десетки милиони разселени и бездомни хора. Ако цялата тази трагедия тръгне към Турция, България ще бъде пометена. Ние имаме користен интерес от мирното решаване на този конфликт.\" Това заяви по Нова телевизия президентът на Атлантическия клуб в България Соломон Паси. \"Тези удари смятам, че са логично начало на една мащабна операция. Договорката между Путин и Обама бе много грешна. Тогава забраниха на Башар Асад да убива с химически оръжия, но  му дадоха да прави каквото друго иска. Последвалата нобелова награда за мир е тотално лицемерие и провокира към смърт и терор. Неясно е дали тези 3 цели са единствените, последните и актуалните химически запаси на Башар Асад. Докато той води тази държава, това напрежение ще ескалира\", заключи Паси.", "date": "2018.04.15", "title": "Соломон Паси:  Ако тръгне бежанска вълна от Сирия, България ще бъде пометена"}
{"url": "http://www.faktor.bg/bg/articles/novini/svyat/die-zeit-udarat-po-siriya-pokaza-voennata-nemosht-na-es", "text": "Когато работата дойде до война, ЕС веднага излиза от играта – така се случи през 2003 г. в Ирак, през 2011 г. в Либия и сега в Сирия, пише Die Zeit. Проблемът е там, че военните конфликти искат еднозначни решения, пояснява авторът Улрих Ладурнер в публикацията „Europäische Union: Für den Krieg nicht geeignet”: „Да се извършат ли бомбардировки или не? Да се изпратят ли войници или не?” В такива въпроси няма пространство за лавиране, а за ЕС то е жизнено необходимо. Иначе би било невъзможно да се запази целостта на Евросъюза, в който влизат 28 държави. Именно затова ЕС не е създаден за недвусмислеността на войната, пояснява изданието.   Това обаче трябва да се промени, настоява германският журналист. Ето в съседни на Европа страни се води война и съюзът трябва да укрепи своята отбрана, иначе това може да завърши зле. Ладурнер изрично подчертава, че не ратува за подстрекаващ към война Евросъюз, а за ЕС, способен да отстоява и да прокарва своите интереси на световната сцена. „Това е възможно само при условие, ако във военен план съюзът действа убедително” – подчертава авторът.   В ЕС всички са съгласни с това, продължава изданието. Ако в последната година и половина в някаква сфера се наблюдава прогрес, то е в сферата на укрепване на отбраната. Всичко е още в начален етап, но промяната в съзнанието вече настъпила. На Евросъюза му е нужна близкоизточна стратегия, но засега все още не достигат средства и единство. Европа не спада към влиятелните играчи в  Сирия, напомня авторът, и в близко бъдеще не трябва да се разчита на тази роля.   САЩ също загубиха влияние в Близкия Изток. Главен играч в региона стана РФ. Затова възникна въпросът: „Как да общуваме с Русия, защото в Дамаск можем да попаднем само чрез московската банда?” Очевидно ЕС трябва да си изработи стратегия в отношенията с Русия, тъй като в сегашния момент тя не съществува. Напротив, ЕС е дълбоко разединен по въпроса за отношенията с Русия. За това свидетелства конфликтът заради „Северен поток-2”, а също и фактът, че след отравянето на Сергей Скрипал санкциите против Москва ги подкрепиха само 14 страни от Евросъюза, констатира Ладурнер.", "date": "2018.04.15", "title": "Die Zeit : Ударът по Сирия показа военната немощ на ЕС"}
{"url": "http://www.faktor.bg/bg/articles/novini/balgariya/borisov-otiva-v-kosovo-shte-govori-s-tachi-za-evrointegratsiya", "text": "Премиерът Бойко Борисов заминава на посещение в столицата на Косово Прищина утре, 16 апри л.  Той ще проведе среща с президента на Косово Хашим Тачи, на която ще бъдат обсъдени възможностите за задълбочаване на евроинтеграцията на страните от Западните Балкани и гарантирането на мира и сигурността в региона.  Очаква се на срещата да бъдат поставени и проектите за инфраструктурна и дигитална свързаност между шестте балкански страни и Европейския съюз.  Предвидено е в рамките на визитата си премиерът Борисов да се срещне и с колегата си от Косово - премиера Рамуш Харадинай, както и с ръководителя на делегацията на ЕС в Косово Наталия Апостолова.  В делегацията на министър-председателя ще бъде и вицепремиерът и министър на отбраната Красимир Каракачанов.", "date": "2018.04.15", "title": "Борисов отива в Косово, ще говори с Тачи за евроинтеграция"}
{"url": "http://www.faktor.bg/bg/articles/novini/balgariya/dzhip-smachka-10-parkirali-koli-v-plovdiv-vodachat-izbyaga", "text": "Джип удари 10 паркирали автомобила в Пловдив, а шофьорът избяга, предаде bTV.  Инцидентът е станал рано сутринта край жилищен комплекс „Оазис”. Край ударения джип по обед се появи млад мъж, който твърдеше, че съпругата му у шофирала.   От полицията съобщиха, че 21-годишна жена е задържана за инцидента, била е пияна и дрогирана.", "date": "2018.04.15", "title": "Джип смачка 10 паркирали коли в Пловдив, водачът избяга"}
{"url": "http://www.faktor.bg/bg/articles/novini/svyat/idil-obyavi-che-shte-ubie-putin-po-vreme-na-svetovnoto-po-futbol-prez-2018", "text": "Ислямска държава се закани да убие Путин по време на Световното по футбол през 2018. В социалните мрежи се разпространява плакат, на който е изобразен президентът на Руската федерация под прицела на снайпер Терористичната организация Исламска държава заплашва да се саморазправи с руския президент Владимир Путин, пише Daily Mail. Първоначално привърженици на джихадистите с помощта на фондацията Wafa Media разпространиха провокативен плакат в Telegram. По-късно постерът се появи и в Twitter и там попадна под прицела на органа,  извършващ мониторинг  на терористични послания в социалните мрежи. На него Путин е изобразен на трибуната на стадион под прицела на снайпер. Надписът под плаката гласи: Русия 2018. Путин, ти не си лоялен. „Ще плащаш за убийството на мюсюлмани“. Очевидно по този начин Ислямска държава иска да отмъсти на президента на Руската федерация,  поддържащ режима на Башар Асад в Сирия, който води война срещу Ислямска държава.", "date": "2018.04.15", "title": "ИДИЛ обяви, че ще убие Путин по време на Световното по футбол през 2018"}
{"url": "http://www.faktor.bg/bg/articles/novini/svyat/lavrov-stana-za-smyah-samo-za-chasove-shveytsarska-laboratoriya-go-oproverga-za-novichok", "text": "Твърдението на руския външен министър, че е премълчана информация, че Сергей Скрипал и дъщеря му Юлия може да са отровени с вещество, разработвано в страни от НАТО, бе опровергано от източника, който Сергей Лавров цитира в петък. Според него лабораторията в швейцарския град Шпиц, анализирала проби от инцидента в Солзбъри, посочила, че може да става дума за BZ - нервнопаралитично вещество, което никога не е разработвано в СССР или Русия, но това неизвестно защо не било включено в окончателния доклад на Организацията за забрана на химическите оръжия (ОЗХО).   Когато говори пред журналисти в петък, Лавров каза, че Москва се е сдобила с информацията конфиденциално и не посочи подробности кога, как или от кого е била изпратена тя.  Експертите от Шпиц обаче отвърнаха часове по-късно, че изводите на колегите им от британския център в Портън Даун за отравянето на Скрипал с химическо оръжие от типа \"Новичок\" не подлежат на съмнение.\"Само ОЗХО може да коментира това изявление. Но можем да повторим това, което казахме преди 10 дни - няма съмнение, че в Портън Даун е идентифициран \"Новичок\" (...) Техните стандарти за работа са толкова строги, че изводите им не подлежат на съмнение\", се казва в съобщение на лабораторията, разпространено в \"Туитър\".", "date": "2018.04.15", "title": "Лавров стана за смях -само за часове швейцарска лаборатория го опроверга за \"Новичок\""}
{"url": "http://www.faktor.bg/bg/articles/novini/balgariya/pazardzhik-m-panika-zaradi-pusnat-na-svoboda-pedofil", "text": "В пазарджишкия ромски квартал \"Изток\" има напрежение, заради освобождаването от ареста на възрастен мъж, за когото се твърди, че е блудствал с две момичета на 8 и 11 години. 64-годишният мъж, с прозвището Мъзи, е заплашвал децата с убийство, ако кажат на родителите си какво им е причинил. Блудствените действия продължили няколко поредни дни. След третия път, едно от децата споделило с майка си. Тя насочила вниманието си и на следващия ден видяла мъжът в избата с децата, но той успял да избяга. По-късно бил задържан. След 24-часов престой в ареста, мъжът е освободен, което предизвика гнева на хората от квартала. Над 50 души се събраха пред блока на ул. \"Спартак\". От полицията съобщиха, че мъжът сам се е предал, като преди това се е укривал в Кричим. При разпита е заявил, че е невинен. Той е с чисто съдебно минало и здравословен проблем. Случаят се разследва от прокуратурата. От Отдел \"Закрила на детето\" заявиха, че не са информирани, но полицията също има закрилнически функции.", "date": "2018.04.15", "title": "Пазарджик в паника заради пуснат на свобода педофил"}
{"url": "http://www.faktor.bg/bg/articles/novini/balgariya/arestuvaha-balgarin-v-italiya-kloniral-krediti-karti", "text": "39-годишен българин беше арестуван до Флоренция за клониране на кредитни и дебитни карти, съобщиха италианските медии. Това станало в един от най-луксозните аутлети за висша мода в Италия – The Mall, до Флоренция. Открай време той е известен като притегателен център за пристрастените по най-скъпите марки. Българинът пристигнал от родината си на 13 април и трябвало да отпътува за нея на 18 април. Цялото му \"турне\" във Флоренция, включващо и разноските за хотела му, били платени от непознат мъж от чужбина. Българинът бил открит при случайна контролна проверка на италианските карабинери от Филине Валдарно, до Флоренция. Те видели поставената на банкомат за теглене на пари електронна апаратура за копиране на кодове на карти. Тя била инсталирана в едно от помещенията на аутлета. Българинът бил хванат със завито във вестник устройство за копиране на магнитни кодове, както и микротелекамера. Той носел у себе си и пет клонирани кредитни карти, готови да бъдат използвани за теглене на пари. След като била претърсена хотелската стaя, в която отседнал, били намерени и други скимър устройства, както и компютър, използван за клониране на картите.", "date": "2018.04.15", "title": "Арестуваха българин в Италия, клонирал кредити карти"}
{"url": "http://www.faktor.bg/bg/articles/novini/svyat/doklad-na-ek-organiziranata-prestapnost-i-koruptsiyata-ostavat-sinonim-za-vsyaka-darzhava-ot-zapadnite-balkani", "text": "Организираната престъпност и корупцията остават синоним за всяка държава от Западните Балкани. Това се казва в документ на Брюксел, който ще бъде публикуван на 17 април в Страсбург, отбелязва скопското електронно издание \"Локално\", като се позовава на Радио \"Свободна Европа\", чиято редакция разполага с копие от текста. Следващата седмица Европейската комисия ще обяви Пакет за разширяване, който оценява ситуацията в страните, които искат да се присъединят към 28-членния блок. В документа се подчертава, че проблемни точки в страните от региона остават онези, свързани с върховенството на закона, предаде \"Фокус\". Публичната администрация в страните в региона остава слаба и напредъкът в областта на свободата на изразяване е малък или никакъв. В текста за пореден път се подчертава, че двустранните спорове остават основни пречки в процеса на евроинтеграция, и в предходния период не е постигнато нито един резултат в решаването открити въпроси между съседните държави. Тазгодишният \"шампион\" ще бъде Албания, която ще получи препоръка за започване на преговори за присъединяване, а според Радио \"Свободна Европа\" Македония ще получи същата препоръка. За Черна гора се казва, че е постигнала много на хартия, но нищо на практика, а за Босна и Херцеговина – че отново забавя процеса на реформи. Пътят на Сърбия към ЕС продължава да бъде обвързан от преговорите за нормализиране на отношенията с Косово. Във връзка с Македония, в проекта доклада се изтъква, че за по-нататъшен напредък на държавата решаващи фактори са запазване и задълбочаване на инерцията в процеса на спешните приоритети за реформи. ЕК изразява готовност да подкрепи този процес в областта на съдебната власт, основните права и свободи, и сигурността на държавата. Позовавайки се на мерките, предприети в областта на миграцията, в документа се заключава, че помощта на Брюксел за региона е довела до отслабване на миграционни вълни. В тази връзка се признава ролята на Сърбия и Македония, които в документа са определени като \"доверени партньори\" в тази област. Но ЕК смята, че има място за безпокойство, когато става дума за трафик на хора и мигранти.", "date": "2018.04.15", "title": "Доклад на ЕК: Организираната престъпност и корупцията остават синоним за всяка държава от Западните Балкани"}
