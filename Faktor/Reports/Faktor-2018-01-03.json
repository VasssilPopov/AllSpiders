{"url": "http://www.faktor.bg/bg/articles/neno-dimov-obmislyame-zabrana-za-koli-i-avtobusi-v-pirin", "text": "В Министерството на околната среда и водите (МОСВ) се разглежда възможността в Национален парк “Пирин” да се забрани всякакво движение на автомобили и автобуси, с изключение на превозните средства на служителите, които поддържат лифта и ски пистите. Това заяви министър Нено Димов по време на онлайн чат за проблемите на Пирин във фейсбук страницата на ведомството, предаде 24часа. “Разпоредил съм на ръководството на парка да разгледа и оцени щетите, нанесени на пътя от автомобилите. Един лифт, който работи с електричество, е много по-безвреден за околната среда, отколкото скиори и туристи да се качват високо в планината с колите си и с автобуси”, каза Димов.  Той уточни, че все пак пълна забрана ще може да се наложи след изграждане на втори кабинков лифт или каквото съоръжение предложи инвеститорът.  Димов разсея заблудата, разпространявана след приемането от кабинета на промените в плана за управление на парка, че вече ще се строи върху 45% от площта на парка. “Това е площта, в която се разрешава изграждането на водосборни съоръжения за питейна вода. И сега законът разрешава това, но по някаква причина такива съоръжения не са били включени в действащия план за управление на парка”, каза Димов.  Ски съоръжения и писти могат да се изграждат единствено върху ски зоната, която е едва 2,6% от площта на Национален парк “Пирин”, и то след ОВОС за всяко отделно взето съоръжение, подчерта Димов. Според него заблуждението идвало от таблиците към плана, които обаче са илюстративни. “Водещ е текстът, в който това ограничение е ясно описано”, каза той. Концесионният договор за ски зоната над Банско ще се преразгледа, след като на 2 януари влезе в сила нов Закон за концесиите, съобщи Димов. “На концесионния договор най-малкото трябва да се направи юридически анализ дали е съвместим с новия закон”, каза екоминистърът. И добави, че евентуални промени в договора ще се правят след такъв анализ.  Много от въпросите бяха свързани с евентуалното отсичане на вековни дървета в ски зоната над Банско. Министър Димов отговори, че именно затова се прави доклад по ОВОС за всяко конкретно съоръжение. “Когато е ясно откъде се предлага да минава трасето, се преценява дали това засяга вековни дървета или местообитания и дали можем да го разрешим, или трасето трябва да се промени”, каза той. Министърът и експертите му обясниха, че след изграждането на сегашната ски зона дървесният запас на горите в национален парк “Пирин” е увеличен с милион и половина кубически метра дървесина, а като площ - с 2000 хектара. Димов подчерта, че при екооценките на конкретните инвестиционни намерения нуждата от компенсаторно залесяване ще бъде анализирана и ще бъде вписана в ангажиментите на инвеститора.", "date": "2018.01.03", "title": "Нено Димов: Обмисляме забрана за коли и автобуси в Пирин"}
{"url": "http://www.faktor.bg/bg/articles/novini/balgariya/alma-mater-na-protest-ako-ne-badat-izpalneni-5-iskaniya-na-vissheto-uchilishte", "text": "Софийският университет \"Св. Климент Охридски\" ще предприеме протестни действия, ако до 22 януари т.г. държавата не даде гаранции, че ще бъдат изпълнени пет искания на висшето учебно заведение. Става въпрос за искания за компенсация за сградата на ул. \"Шипка\" 6 - сградата, в замяна на която е получил отнетата му от правителството сграда за нуждите на Висшия съдебен съвет; средства за капиталови разходи, които в последните години били намалени до една трета; отмяна на класация за научните изследвания, която е публикувана от просветното ведомство преди седмици въпреки промяна на правилата за формулирането й и неточности при събирането на броя на публикациите от различните институции; пари за библиотеката на университета и гаранция за абонамент за световнопризнати научни бази данни. Решението бе взето днес на извънредно заседание на Академическия съвет на Софийския университет, формален повод за което бе да се вземе решение как да се реагира на отнемането на сградата, ползвана досега от Медицинския факултет. Петте искания на университета ще бъдат уточнени утре, а след това се очаква да бъде изпратено писмо до изпълнителната власт. В него няма да се уточнява характерът на протестните действия, макар да имаше различни предложения - затваряне на университета за втория семестър, отказване на достъпа на членове на правителството до официални събития на университета, протест на преподаватели и студенти пред сградите на институциите и др.", "date": "2018.01.03", "title": "Алма Матер на протест, ако не бъдат изпълнени 5 искания на висшето училище"}
{"url": "http://www.faktor.bg/bg/articles/iliyan-vasilev-1-3", "text": "Отказвам да се занимавам с измисления от патрЕотите (нарочно употребявам нарочно сгрешена дума, за да запазя уважението си към патрИотите) проблем от Истанбулската конвенция, само защото са неуки и невежи, и не познават дефиницията на понятието гендер - пол, но в социален смисъл, а не в биологичен. Това изтъква в своя позиция анализаторът и бивш наш посланик в Москва Илиян Василев. Коментарът му е провокиран от днешното заседание на Министерски съвет, на което министри на ОП се обявиха против ратификацията на т.нар. Истанбулска конвенция. Чудят се как да влязат в заглавията и фокуса на медиите и понеже не могат да го направят със смислени и съдържателни политически действия и след като загубиха темата за бежанците, сега измислиха този проблем. В същност това е класическата опорна точка на кремълската хибридна война и новия консерватизъм на Дугин - кофти Европа, на разпуснатите нрави и упадъка на морала. Не може тяхното невежество да става публична норма. Истинската тема е насилието над жените. Изглежда именно това притеснява патрЕотите, та се мъчат да избягат от истинската тема и своите мизожински пристрастия. Валери Симеонов не иска да подписва Конвенция, която ще ограничи възможността му да насилва възрастни жени. Мизерен човек. За Москов не говоря, това е поредната спирка по пътя на неговата деградация. Нищо чудно утре да паркира при националистите или друг подобен проект в търсене на връщане в политиката. Няма голяма разлика между него и Бареков, казва с ирония анализаторът.", "date": "2018.01.03", "title": "Илиян Василев: Измишльотината с третия пол е опорна точка на кремълската хибридна война и новия консерватизъм на Дугин"}
{"url": "http://www.faktor.bg/bg/articles/novini/balgariya/zdravnata-kasa-manipulatsiya-e-che-60-ot-vnosnite-lekarstva-se-iznasyat-otnovo-v-es", "text": "Националната здравноосигурителна каса (НЗОК) отхвърли твърденията на пациентски организации, които по-рано днес обявиха, че почти 60% от лекарствата, които се внасят в България от страни от Европейския съюз, се изнасят обратно, съобщават от пресцентъра на Касата.  От асоциация \"Хипофиза\" и от \"Центъра за защита правата в здравеопазването\" казаха още, че две трети от фирмите не са декларирали в Изпълнителната агенция по лекарствата намерения за износ.  В прессъобщение от НЗОК обаче се казва, че тези твърдения са дезинформация и манипулация.  Изнесеното пред медиите е некоректно обобщена справка от две таблици, отразяваща сбор от несравними данни, твърдят още от НЗОК.", "date": "2018.01.03", "title": "Здравната каса: Манипулация е, че 60% от вносните лекарства се изнасят отново в ЕС"}
{"url": "http://www.faktor.bg/bg/articles/ekspert-kndr-mozhe-da-opita-yadren-udar-sreshtu-sasht", "text": "Северна Корея проведе първия си ядрен опит с балистична ракета през 2009 г. Нещата вече са доста напреднали. Това каза пред БНР доцент Румен Кънчев, бивш заместник-министър на отбраната и експерт по международни отношения геополитика и сигурност.  Според него няма връзка между ядрената заплаха от Северна Корея и решението на САЩ да инвестират 214 милиона долара в авиобази в Източна Европа, което аргументират с цел сдържане на руската агресия. \"Не мисля, че една програма е свързана с другата, защото в зоната на Азиатско-тихоокеанския регион, където се намира Северна Корея, американците инвестират достатъчно мощно в модерно въоръжение\".  По думите на доцент Румен Кънчев точно в този регион се намират атомния подводен флот, 7-и американски флот и над 30-40 военноморски бази на САЩ.  \"Разположени са радари, средства за ранно предупреждение, за разузнаване, за космическо разузнаване…Американците смятат в своята доктрина за национална сигурност, че това е стратегически важен регион за техните интереси\".  Експертът смята, че САЩ разполагат с достатъчно инфраструктура, за да решат предизвикателствата, ако такива възникнат, пред тяхната сигурност и сигурността на техните съюзници. Кънчев е на мнение, че Северна Корея „няма да бъде в състояние да извърши ядрен удар срещу  САЩ“, но може да направи опит.  Колкото повече напредва севернокорейската ядрена програма, толкова повече тя ограничава опциите за отговор на световната общност и практически постепенно ги редуцира до две - превантивен конвенционален удар или признаване на страната за ядрена сила.", "date": "2018.01.03", "title": "Експерт: КНДР може да опита ядрен удар срещу САЩ"}
{"url": "http://www.faktor.bg/bg/articles/makron-podkrepya-zakon-sreshtu-falshivite-novini", "text": "Президентът на Франция Еманюел Макрон подкрепя разработването и приемането на закон, с който да се противодейства на лъжливите новини в интернет. Той заяви позицията си на пресконференция в Елисейския дворец, предаде БГНЕС. \"Ние променяме френското законодателство, за да защитим демократичния живот от лъжливите новини\", каза Макрон. Той подчерта, че \"такава защита е особено необходима в предизборен период\".  Президентът на Франция също така съобщи, че до края на тази година правителството ще излезе със законопроект за държавните аудио-визуални средства.  За тази цел \"до края на първото четиримесечие на 2018 г. ще бъдат направени структурни и базирани на цифрови данни предложения, въз основа на които може да бъде разработен сценарий за преобразуването на медиите\".  Еманюел Макрон заяви, че \"тези предложения ще бъдат подложени на широко обсъждане от професионалисти в тази област\".", "date": "2018.01.03", "title": "Макрон подкрепя закон срещу фалшивите новини"}
{"url": "http://www.faktor.bg/bg/articles/polsha-i-oshte-5-strani-v-saveta-za-sigurnost-na-oon", "text": "Съветът за сигурност на ООН има 6 нови страни членки с двегодишен мандат - Екваториална Гвинея, Кот д'Ивоар, Кувейт, Холандия, Перу и Полша, съобщи 24часа. Съставеният от 15 държави Съвет за сигурност има 5 постоянни членове с право на вето - Китай, Франция, Русия, Великобритания и САЩ. Останалите, непостоянни участници се избират от Общото събрание с двегодишен мандат. Холандия ще има само едногодишен мандат, защото раздели своя с Италия.", "date": "2018.01.03", "title": "Полша и още 5 страни в Съвета за сигурност на ООН"}
{"url": "http://www.faktor.bg/bg/articles/novini/svyat/sasht-gotvyat-sanktsii-sreshtu-iran-zaradi-nasilie-nad-demonstranti", "text": "Съединените щати възнамеряват да наложат санкции на \"елементи от иранския режим\" заради насилие над антиправителствени демонстранти, съобщи представител на Белия дом, предаде БНР. Санкциите ще бъдат насочени срещу лица и организации, замесени в нарушаване на човешките права, цензура и възпрепятстване на демонстрации. През последните дни в Иран се състояха протести срещу икономическите трудности и властта. Общо 21 души бяха убити в сблъсъци от началото на протестите на 28 декември в Машхад. Стотици бяха арестувани. Протестите обхванаха близо 40 града. Столицата Техеран обаче остана до голяма степен спокойна Иранските власти определиха протестиращите като \"американски наемници\". От Вашингтон отхвърлиха обвиненията, че имат пръст в протестите.", "date": "2018.01.03", "title": "САЩ готвят санкции срещу Иран заради насилие над демонстранти"}
{"url": "http://www.faktor.bg/bg/articles/novini/balgariya/arabskite-poslanitsi-u-nas-pozdraviha-patriarh-neofit-za-rozhdestvo", "text": "За първи път представителите на арабските дипломатически мисии в България заедно посетиха Негово Светейшество Българския патриарх Неофит, съобщиха от Светия синод.  Посланиците на Палестина, Йемен, Судан, Египет, Мароко, Алжир, Либия и представителите на посолствата на Сирия, Ливан и Катар поздравиха патриарха за Рождество Христово и настъпилата нова 2018 година. По този начин представителите на арабските страни у нас изразиха своето уважение и добро отношение към Българската православна църква, коментираха от Патриаршията. „По повод светото рождение на Исус Христос, от земите, в които е роден, и по които е ходил, предаваме на България и лично на Ваше светейшество пожелания за мир, здраве и сили”, каза на срещата палестинският посланик Ахмед ал Мадбух, който е и доайен на дипломатическия корпус у нас. Той добави, че задачата на корпуса е да създава инициативи, които да подпомагат добрите отношения на България с Арабския свят. От Светия синод уточниха, че патриарх Неофит е благодарил за визитата и помолил посланиците да работят за мир и разбирателство като им пожелал успешно провеждане на всички дипломатически инициативи през новата 2018 г. На срещата присъствали още Старозагорският митрополит Киприан и Мелнишкият епископ Герасим, главен секретар на Синода.", "date": "2018.01.03", "title": "Арабските посланици у нас поздравиха патриарх Неофит за Рождество"}
{"url": "http://www.faktor.bg/bg/articles/novini/svyat/izrael-odobri-zakon-uzakonyavasht-smartnoto-nakazanie-za-terorizam", "text": "Проектозакон, предвиждащ смъртно наказание за тероризъм, бе одобрен днес на предварително четене от израелския парламент с малко мнозинство от 52 срещу 49 гласа, предаде Франс прес, цитирана от БТА. Нормативният акт бе внесен от партия \"Израел бейтену\" на министъра на отбраната Авигдор Либерман и получи подкрепата на премиера Бенямин Нетаняху. Предстои той да премине още три четения, преди да бъде приет. Законът предвижда, че военните трибунали ще могат да налагат с обикновено мнозинство смъртно наказание за престъпления, свързани с тероризъм.", "date": "2018.01.03", "title": "Израел с проектозакон - смъртно наказание за тероризъм"}
{"url": "http://www.faktor.bg/bg/articles/izplashtat-pensiite-ot-8-yanuari", "text": "Изплащането на пенсиите през месец януари 2018 г. от Националния осигурителен институт ще започне на 8 януари (понеделник) и ще приключи на 22 януари (понеделник). Лицата, върху чиито пенсии са наложени запори по реда на чл. 446 от Гражданско-процесуалния кодекс, ще имат промяна в размера на удръжката, продиктувана от определения нов размер на минималната работна заплата за страната, който вече е 510 лв. Тези лица ще получат пенсиите си след 8 януари 2018 г. в зависимост от начина на изплащането им - с пенсионен запис, ако се изплащат чрез пощенска станция, или с превод по личната сметка, ако се изплащат чрез банка, съобщават от НОИ.", "date": "2018.01.03", "title": "Изплащането на пенсиите стартира от 8 януари"}
{"url": "http://www.faktor.bg/bg/articles/zhestok-sataninski-ritual-e-prichinata-za-uzhasyavashtata-smart-na-balgarkata-i-germanetsa-v-kefaloniya", "text": "Нечовешки жесток, сатанински ритуал е причината за ужасяващата смърт на 23-годишната Лили Ботушева и 30-годишния й приятел – германец. Десетки свещи, медальон със символа на пентаграмата, както и различни други предмети и изображения от езически ритуали са били открити в къщата, която е станала сцена на ужаса. Пълнолунието на Супер Луната на Новата година е използван от последователите на черна магия и жертвени ритуали момент от сатанистите, твърдят запознати с практиките им експерти. Силата на Луната и Луцифер накарали двамата да се самоубият с нож, предлагащи душите си на Сатаната. Цялата тази картина, мъртвите тела и локвите кръв са били смразяващата гледка, на която е станала свидетел и бременната собственичка на къщата, която открила двамата самоубийци. Двойката сатанисти е наела къщата за празниците чрез електронната платформа Airbnb. В момента на откриването на мъртвите им тела момичето било полуголо на дивана на дома, докато мъжът, и той полугол, лежал мъртъв във ваната със забит в сърцето си нож в ембрионална поза. Гледката е била шокираща и ужасяваща. Дори самите полицаи са били потресени при огледа на апартамента, пише \"24 часа\". Според съдебната лекарка Ангелики Цола, която е разгледала двата трупа, смъртта на момичето е настъпила преди тази на мъжа. Той е умрял от раната в сърцето от забития нож, след като е бил прерязал вените си. „Смъртта на момичето е в резултат от кръвозагуба. Тя е била с прерязани вени. Мъжът също е прерязал вените си, но след като смъртта се забавила, взел нож и го забил в сърцето си. Разбира се, ние очакваме и токсикологични резултати“, заяви съдебният лекар за медиите. „Живеем в трилър с всичкото това зло, което ни се случи“ се оплакват местните. Те недоумяват, как е възможно някой да измине толкова километри, за да се самоубие на такова далечно място. Собственикът на погребалното бюро, който е трябвало да се погрижи за телата, описа ужасяващи образи при влизането си в къщата.  „Тя беше полугола на дивана, плувнала в кръв, а той във ваната, пълна с кръв. Това, което видях, беше кошмарно.“ Преди да пристигне на острова с приятеля си, българката е била обявена за издирване миналата година. По-късно е снета от издирване, тъй като се обадила на германските власти и станало ясно, че се намира в град Ерфурт.  Двамата сатанисти са пристигнали на Кефалония с автомобил под наем, на който са били сменени номерата и поставени фалшиви, защото наемът на колата не бил плащан от дълго време. Според селяни, след като пристигнала на острова, двойката почти не излизала от къщата, за разлика от други туристи. Тези, които са виждали момичето приживе, я описват с черна коса и черни дрехи.", "date": "2018.01.03", "title": "Жесток сатанински ритуал е причината за ужасяващата смърт на българката и германеца в Кефалония"}
{"url": "http://www.faktor.bg/bg/articles/darzhavata-dade-podkrepa-na-domuschievi-da-stroyat-zavod-za-lekarstva-za-iznos", "text": "Производителят на продукти за ветеринарната медицина \"Биовет\" ще изгради завод за производство на лекарствени вещества за хуманната медицина, както и за фуражни добавки. Това ще стане върху терен на инвеститора в Пещера, съобщи \"Дневник\". Инвестиционният проект, одобрен за финансиране по плана \"Юнкер\", е първият за годината, получил подкрепа и от държавата. Това стана с решение на Министерския съвет, взето на днешното заседание, съобщи правителствената пресслужба. Общият размер на инвестицията ще е малко над 293 млн. лв. Очаква се производството на лекарства да започне през март 2020 г., като над 90% от продуктите ще се реализират на световните пазари. Очаква се по проекта да бъдат създадени 100 нови работни места. Инвеститорът ще получи подкрепа от държавата, като ще ползва насърчителни мерки, свързани със сроковете и предоставяне на административно обслужване от съответните администрации, както и придобиване на ограничени вещни права върху имоти по реда на Закона за насърчаване на инвестициите. Основният собственик на \"Биовет\" е \"Хювефарма\", която е на братята Кирил и Георги Домусчиеви. Заедно със свързания с тях партньор \"Опортюнити 2009\" те притежават над 90% от акциите на компанията. Групата на братя Домусчиеви беше одобрена за финансиране по плана \"Юнкер\" от 100 млн. евро. Освен проекта в Пещера тя планира да изгради и завод за ветеринарни ваксини в Разград като допълни необходимата инвестиция със собствени средства и банков заем, писа наскоро \"Капитал\".", "date": "2018.01.03", "title": "Държавата даде подкрепа на Домусчиеви да строят завод за лекарства за износ"}
{"url": "http://www.faktor.bg/bg/articles/kostov-belene-mozhe-da-varne-ikonomikata-na-balgariya-10-godini-nazad", "text": "Реализацията на АЕЦ \"Белене\" може да върне икономиката на България десетки години назад. Това се казва в анализ на Центъра за анализи и управление на риска (ЦАУР). Изводът в доклада е, че централата е ненужна, защото не съществува нито вътрешно търсене, нито значим експортен потенциал, който да оправдае изграждането й. Според анонса към доклада, достъпът до който е платен, цените на алтернативните източници на генерация, на микса и борсовите цени правят този проект нежизнеспособен дори при оптимистичните оценки от доклада на БАН. На практика и АЕЦ \"Белене\" е политически проект без икономическа целесъобразност, но с вече похарчени 1.5 млрд. лв., коментира бившият премиер и настоящ ръководител на Лабораторията Иван Костов в интервю за сайта  До момента в непостроената Втора атомна, започната още по времето на тоталитарния режим, са вложени над 3 милиарда лева, въпреки че първият кабинет на Бойко Борисов я спря с решение, одобрено и от парламента. Според Костов, в случай че бъде взето решение за реализацията на Втора атомна, проектът подлежи на нотификация пред Европейската комисия, тъй като не може да бъде използвана нотификацията от 2006 година. Според него подобни твърдения звучат \"безотговорно и некомпетентно звучащи\" от страна на представители на изпълнителната власт. Това означава, че българските власти трябва да доказват, че са налице фундаментални икономически предпоставки за изграждането на нова електрогенерираща мощност, посочва бившият премиер и назовава някои от тях: нарастване на потреблението на електроенергия на вътрешния пазар и на потребностите за износ; строго съблюдаване на баланса на електроенергийните мощности за управление на системата при високо пиково и ниско вътрешно потребление и висок дял на променливата генерация от ВЕИ; отсъствие на алтернативни доставчици, отговарящи на европейските изисквания за защита на климата – основен принцип в предстоящия за приемане през 2018 г. пакет \"Зелена енергия\" на ЕС, които да предлагат на пазара електроенергия на по-ниски цени от предлаганата нова мощност. Наред с това ръководителят на ЦАУР посочва още няколко условия: себестойността на електроенергията от евентуална Втора АЕЦ да е толкова по-ниска от пазарната цена на борсите, че да позволява формиране на печалба за погасяване на главницата на кредита, възстановяване на направените от инвеститора инвестиции, включително и всички допълнителни, \"непопулярни\" за ядрената енергетика разходи за управление на радиоактивните отпадъци, отработеното ядрено гориво и извеждане от експлоатация, както и редица непредвидени разходи за преодоляване на пазарни несъвършенства – като например възникване на доминиращо положение на един пазарен участник, който може да създава изкуствен недостиг на пазара и извлича прекомерни печалби. По думите му необходима е и адекватна нормативна рамка, и стимули за приоритетно инвестиране в енергийни спестявания и енергийна ефективност. Според Иван Костов инвестицията в един такъв проект не трябва да води до възникване на рискове за бюджетните параметри на държавата, както и други геополитически рискове, породени от прекомерна обвързаност с един доставчик на горива, съоръжения и услуги. Бившият премиер акцентира и върху обстоятелството, че досега нито Министерството на енергетиката, нито БАН са представили публично подлежащи на проверка доказателства за икономическата целесъобразност на проекта АЕЦ \"Белене\".  Наскоро Българската академия на науките излезе с доклад, подготвен след запитване от правителството, с който потвърди необходимостта от изграждане на Втора атомна, като представи различни сценарии. Документът обаче не е публичен. Изразеното желание на министъра на енергетиката да се организира \"широко обсъждане и постигане на консенсус\" не може да се изпълни, докато не се публикуват аргументите \"за\" , а позоваването на конфиденциален доклад е спекулация. Според нашите анализи не съществува проблем с адекватността на генериращите мощности в енергийната система на България на хоризонта 2027, посочва Костов. По поръчка на Електроенергийния системен оператор (EСО), Центърът е разработила прогнози за крайното електропотребление в България до 2035 г. Изводите на ЦАУР са, че страната ще се нуждае от неголямо количество електроенергия, което може да осигури нова мощност от 630 MW. Предвидената за АЕЦ \"Белене\" е близо два пъти по-висока - 1100 мегавата. Неголямо нарастване на крайното електропотребление в страната от 28.3 ТWh в 2015 на 30.98 ТWh в 2035 г. Допълнителното търсене от  2.678 ТWh годишно могат да се задоволят само с една нова  допълнителна генерираща мощност от 630 MW; Намаление на нетния износ (износ-внос) от страната от 10.45 ТWh в 2015 на 5.84 ТWh (при минималния сценарий - на 2.21 ТWh) в 2035 г. Отчетните данни на НСИ засега потвърждават нашата прогноза - през 2017 г. нетният износ е спаднал до 5.65 ТWh, т.е. траекторията на износа на електроенергия от България засега следва прогнозния минимален сценарий на ЦАУР. В резултат на настъпилите промени на местния електроенергиен пазар и на регионалните пазари, а в резултат и на намаления износ през 2017 г., 1130 MW от инсталираните в страната електрогенериращи мощности през м.г. се оказаха излишни. Костов припомня, че до 2026 година ЕСО планира въвеждането на 1506 MW нови мощности, в това число от ВЕИ - 1119 MW, от ТЕЦ – 187 MW, от увеличаване на номиналната активна мощност на двата блока в АЕЦ \"Козлодуй\" - общо 200 MW. Така разполагаемите мощности в системата към 2026 г. ще варират между зимен максимум от 9918 MW и летен максимум от 9365 MW, като в този период не се предвижда извеждане на други значими мощности от ЕЕС. Към 2026 г. прогнозата на ЕСО е за брутно потребление от около 40 ТWh. Това ще означава излишни или работещи с непълно натоварване мощности от около 20% от разполагаемите мощности тогава, или между 1873 и 1983.6 MW. И така се налага въпросът: коя разумно планирана европейска икономика може да си позволи такова разхищение на ресурси? А в резултат на това се налага и нашият извод, че към 2026 година няма да бъде налице такова пазарно търсене на електроенергия в България и региона, което да оправдае решението за изграждане на нова ядрена мощност и пускането й в експлоатация в този период. Оценката на ЕСО за системната адекватност е за излишни мощности от порядъка на почти 2000 MW към 2026 година. Големият проблем на българската електроенергетика всъщност е все по-очертаващата се силна необходимост от изграждане на нови регулиращи мощности на природен газ или биогаз, които да балансират ръста на ВЕИ с вариращо производство, за което никой не говори. Костов се позовава н анализи на Центъра, според които е изключително трудна реализацията на АЕЦ \"Белене\". Първо, посочва той, оценката на британската банка HSBC отпреди 8-9 години за инвестиции в проекта до €10.5 млрд. трябва да се актуализира; ако изобщо е постижим, кредит при лихва в границите между 4-5% е възможен само при държавна гаранция; борсовите цени на електроенергията в България и ЮИЕ през 2027 г. следва да не са по-ниски от 72-73 €/MWh. На българската борса усреднената цена за 2017 г. е 38.4 €/MWh, т.е. цената трябва да се повиши с 89% в следващите 10 години, което е невъзможно. Важно е да отбележа, че цената на електроенергията в България за последните 10 години е нараснала само с 43%, припомня Иван Костов. Той посочва, че изтеклата за доклада на БАН публична информация показва, че и при шестте разработени варианта за реализация на проекта той е безспорно губещ. Според него почти невъзможно е да се привлече чуждестранен инвеститор предвид посочените дотук предпоставки, тъй като почти сигурно той ще поиска държавни гаранции за кредита или за цената и количествата, гарантирано изкупувана от НЕК електроенергия (по дългосрочен договор – неизбежно изискване на банките кредитори). Допълнителен пазарен риск за хипотетичния инвеститор представлява и бъдещото премахване на функцията \"единствен купувач\", изпълнявана досега от НЕК - неизбежна промяна в законодателството, свързана с либерализацията. Кой ще бъде новият пазарен \"партньор”, който задължително ще изкупува тези огромни количества енергия по фиксирана цена за минимум 15 години напред, пита Костов. Известно е, че в Европа се лансират проекти, които нямат икономическа логика, но са реализирани политически, но за всеки един от тях са публично ясни мотивите, казва Костов и изброява няколко такива геополитически проекта като газопроводите \"Син поток\", \"Турски поток\" и \"Северен поток“. На практика и АЕЦ \"Белене“ е политически проект без икономическа целесъобразност, но с вече похарчени 1.5 млрд. евро, констатира той. И възможностите дори само за лансиране и подготовката за реализация на такива неефективни проекти (свързани с огромни харчове на публични средства!) се коренят в редица дефекти на българското общество, като: държавния контрол върху енергийния сектор и липсата на ефективен контрол върху инвестиционните политически решения; липсата на върховенство на закона, което е основната предпоставка за свързването на политически и икономически интереси, реализиращи частен или страничен политически интерес; липсата на свободни медии, в които да тече рационален дебат за ползите и вредите от дадени политически решения, на базата на който гражданите да се информират и да формират позиция.", "date": "2018.01.03", "title": "Костов: \"Белене\" може да върне икономиката на България 10 години назад"}
{"url": "http://www.faktor.bg/bg/articles/ikonomika/biznes/nap-zaporira-obekti-na-klyuchovi-mesta-v-sofiya", "text": "С влизането в сила на последните промени в Закона за данък върху добавената стойност, инспектори от териториалната дирекция на НАП София запечатаха обекти на ключови места в столицата, съобщиха от приходната агенция, посочва БНТ.  От началото на годината данъчните служители имат право да прилагат мярката независимо от евентуална промяна в субекта, който го стопанисва, ако „новият“ стопанисващ е знаел, че обекта ще бъде запечатан. Такава информация е достъпна публично в официалния сайт на Агенцията. Към момента на територията на областите София, Перник, Кюстендил и Благоевград предстои да бъдат запечатани над 30 обекта, в които органите по приходи на НАП са установили данъчни нарушения, за които се налага принудителната административна мярка. Най-голям е броят им на територията на столицата. Информацията за предстоящи запечатвания се актуализира непрекъснато във връзка с активните контролни действия на НАП през ски сезона. При установено неиздаване на касова бележка, обектите на нарушителите могат да бъдат запечатани за срок до един месец независимо от предвидените в закона глоби или имуществени санкции. Ако собственикът или упълномощеното лице на обекта откажат съдействие при запечатването, служителите на НАП уведомяват прокуратурата, която предприема съответните действия по закон.", "date": "2018.01.03", "title": "НАП запорира обекти на ключови места в София"}
{"url": "http://www.faktor.bg/bg/articles/ban-pusna-mezhdinnite-dokladi-za-aets-belene", "text": "Българската академия на науките публикува на сайта си двата междинни доклада, в които се дават препоръките за строителството на АЕЦ \"Белене\". От БАН уточняват, че в докладите е заличена информация, която представлява поверителна за дружествата от БЕХ група, съобщи \"Канл3\".  Окончателният доклад за развитието на енергетиката до 2030 година беше представен в края на ноември от БАН в присъствието на ресорния министър Теменужка Петкова, представители на БЕХ и енергийни специалисти.  В доклада се казва, че проектът \"Белене\" е жизнеспособен при определени икономически условия. Няколко дни по-късно в интернет бяха публикувани копия на междинните резултати, които учените предоставили на Министерството на енергетиката още през септември. Във въпросните копия се вижда, че БАН дава отрицателно становище за проекта. След избухналия скандал ръководителят на екипа, разработил стратегията - Александър Тасев заяви, че никой не е упражнявал натиск върху БАН, за да се променят изводите. В екипа са участвали 6 водещи енергийни експерти и 6 института на БАН - общо 40 души.  Докладът за АЕЦ Белене като част от дългосрочна стратегия на страната беше представен в средата на миналия месец. Според учените проектът е жизнеспособен.", "date": "2018.01.03", "title": "БАН пусна докладите с препоръките за АЕЦ \"Белене\""}
{"url": "http://www.faktor.bg/bg/articles/obshtestvo/zakon-i-red/otkriha-dzhipa-na-ubitoto-semeystvo-ot-novi-iskar", "text": "Разследващите откриха издирвания във връзка с тежкото петорно убийство в Нови Искър автомобил, съобщи репортер на bTV. По първоначални данни той е открит в близост до къщата, където е извършено престъплението. Вчера в къща в Нови Искър бяха открити телата на петима души – всички членове на едно семейство. Малко по-късно от МВР обявиха за издирване 44-годишната Кети Николова Кюхова, която имала роднинска връзка с някои от жертвите, както и автомобил БМВ Х 5. Пред бТВ съсед на семейството заяви, че тялото на жената е открито късно снощи в гората, заедно със семейния автомобил. МВР отрича тази информация.", "date": "2018.01.03", "title": "Откриха джипа на убитото семейство от Нови Искър"}
{"url": "http://www.faktor.bg/bg/articles/novi-otkritiya-v-troyanskiya-manastir-shte-promenyat-istoriyata-mu", "text": "Върхове на копия и стрели, сечени монети, пръстени, кръстчета и други предмети бяха открити до стените на Троянската света обител наскоро. Появата им изненадала работници, които прокопавали дренаж и почиствали манастирското гробище, разказа игуменът епископ Сионий пред \"24 часа\".  \"След всеки дъжд водата отмива пръстта, а на повърхността излизат нови и нови артефакти\", допълни той. Находките може да бъдат видени в обновения музей на обителта. При ремонтните дейности на Антимовото крило също били намерени много предмети от бита на монасите. В костницата пък, която е под самия олтар на храма, има древна колона с плоча върху нея, зазидана в основите му. \"Според повърхностните исторически изследвания Троянската обител води началото си от 1600 година, когато била донесена иконата на Света Богородица Троеручица. Но ако се задълбочат проучванията, ще стане ясно, че манастирът съществува много по-отдавна\", смята дядо Сионий. Според някои историци, когато монасите от Света гора пристигнали с чудотворната икона, те заварили братя, живеещи в руините на манастира, разрушен от османските нашественици. Този факт дълго бил пренебрегван. Освен това районът е пълен с пещери и заслони, в които са издълбани множество кръстове и абсиди. Обитавали са ги монаси, които вероятно са били част от по-голямо братство. \"Чрез Светия Синод ще се обърнем към Министерството на културата, което да назначи необходимите мерки за проучване\", са намеренията на игуменът. Сегашните находки категорично говорели, че на това място света обител е имало още през Средновековието. По-сериозните проучвания ще дадат отговор за началото и за историята на манастира, е становището на епископ Сионий.", "date": "2018.01.03", "title": "Нови открития в Троянския манастир ще променят историята му"}
{"url": "http://www.faktor.bg/bg/articles/11-koli-katastrofiraha-zaradi-razlyat-beton-po-asfalta", "text": "Няколко катастрофи с общо 11 коли са станали тази сутрин на кръстовището на бул. „Рожен” и надлез „Надежда” в София.  Причината за пътните инциденти е разлят бетон по платното. Никой не знае как точно бетонът се е озовал на асфалта и кой го е разлял. В момента се чисти, но това щяло да отнеме 6-7 часа.", "date": "2018.01.03", "title": "11 коли катастрофираха заради разлят бетон по асфалта"}
{"url": "http://www.faktor.bg/bg/articles/istanbulskata-konventsiya-otiva-v-narodnoto-sabranie", "text": "Приехме на заседание на Министерския съвет проект на Закон за ратификация на Истанбулската конвенция, която се отнася за домашното насилие и насилие от всякакъв вид върху жени и момичета. Това обяви заместник министър-председателят по правосъдната реформа и министър на външните работи Екатерина Захариева след правителственото заседание. Тя припомни, че конвенцията беше подписана март месец миналата година и от тогава работна група с участието на много министерства и неправителствени организации е обсъждала текстовете на конвенцията. Истанбулската конвенция е приета на заседание на Съвета за съдебна реформа с абсолютно единодушие. Проведохме дебата и обсъдихме притесненията на Патриотичния фронт - аз и министър Цачева мисля, че успяхме да обясним, надявам се това ще се види от дебатите в Народното събрание, че Истанбулската конвенция и нейната ратификация нито ще доведе до изменение на Конституцията, нито до задължение България да разреши еднополовите бракове, подчерта тя. Истанбулската конвенция е изключително важна, подчерта първият ни дипломат. Все още има случаи на домашно насилие, завършващи с фатален край. В някои части на света се смятало за нормално жената да бъде изнасилвана у дома. Конвенцията от ранна възраст ще разчупва стереотипите. Целта на Конвенцията е от ранна детска възраст да възпитава в толерантност.  Това е добра конвенция за мъжете, смята Захариева, тъй като се разчупва стереотипът, че мъжът трябва да носи препитанието вкъщи. 17 държави членки на ЕС са ратифицирали Истанбулската конвенция, но всички в общността са я подписали. В нея има ясно определение за пол и той се отнася за мъже и жени, увери още министър Екатерина Захариева.", "date": "2018.01.03", "title": "Истанбулската конвенция отива за ратификация в НС, но не задължава България да разреши еднополовите бракове"}
{"url": "http://www.faktor.bg/bg/articles/blok-v-burgas-ostana-bez-pokriv-sled-sanirane", "text": "Навръх Коледа и Нова година жители на санирания блок 9 в бургаския комплекс \"Изгрев\" бяха наводнени. Според хората фирмата изпълнител е виновна, защото санирането било некачествено. По време на дъждовете по празниците е протекъл покривът. Апартаментите на хората са се наводнили, като водата е достигнала чак до четвъртия етаж, съобщава БНТ. От първия вход до осми вход всичко е наводнено.  Аз съм от 4-ти вход - на 5-я етаж бяхме наводнени, каза Тодор Георгиев. Свалиха го, заваля дъждът, наводниха ни. Аз съм на 7-мия етаж и чак там протече и по-надолу отиде. Това е положението, заяви Георги Ламбов В най-критично състояние е домът на Георги Марков. Навсякъде по стените и таваните на апартамента има влага и мухъл. Проблемът е, че когато вали, вътре не спира. Всичко е мухъл, почистваме, но не става. Тази фирма откъде я докараха за нищо не става, заяви мъжът.  Санирането на блок 9 в \"Изгрев\" е започнало в края на месец септември и до сега не е завършено. От фирмата изпълнител признават, че вината за наводнението на блока е тяхна и обещават да покрият щетите на хората.  Вината е изцяло моя. Слаб упражнен контрол. Навсякъде ще направим ремонти при направата на изолация, там, където е текло, подчерта инж. Росен Нецов, отговорник на фирмата-изпълнител. След сигнала на хората за некачествено саниране оглед са направили представители от Министерството на регионалното развитие, като оттам също са обещали щетите да бъдат отстранени от фирмата.", "date": "2018.01.03", "title": "Блок в Бургас остана без покрив след саниране"}
{"url": "http://www.faktor.bg/bg/articles/taksimetrovite-shofyori-v-plovdiv-gotvyat-protest", "text": "Таксиметровите шофьори в Пловдив подготвят протест през януари, съобщи шефът на Асоциацията на таксиметровите превозвачи Георги Ряпов. Водачите са недоволни от последните промени в закона и високия данък, който плащат в началото на всяка година. Най-важното искане ще бъде за намаляване на данъка от 750 лева. Разсроченото му плащане не вършело работа, защото при всяка вноска таксиметровите шофьори броят по 34 лева за подновяване на разрешителното, което иначе е годишно. Новите цени на километър пробег, които варират между 80 и 90 стотинки, не могат да осигурят дори минималната заплата на шофьорите, твърди Ряпов.", "date": "2018.01.03", "title": "Таксиметровите шофьори в Пловдив готвят протест"}
{"url": "http://www.faktor.bg/bg/articles/nahodchiv-burgazliya-predlaga-maystorski-uslugi-v-internet-mazh-na-chas-koito-ne-sa-po-silite-na-edna-zhena", "text": "Нова услуга буквално взриви социалните мрежи. В Бургас предлагат... „мъж на час”. Находчивият бургазлия Станислав Николов, който я предлага, разказа пред бТВ в какво се състои. По думите му има работа, която не е по силите на жените, а не всяка има мъж до себе си. Той може да поправи ел. уред, да пробие дупка или да смени сифона. Станислав е категоричен, че услугата „мъж на час” не включва интимни услуги. Тя няма фиксирана цена, всичко е въпрос на договаряне. Данъчните обаче следят изкъсо интернет пространството.", "date": "2018.01.03", "title": "Находчив бургазлия предлага услуги, които \"не са по силите на една жена\""}
{"url": "http://www.faktor.bg/bg/articles/novini/svyat/mariya-gabriel-shte-predlozha-obshta-strategiya-sreshtu-falshivite-novini", "text": "Наша отговорност е да помогнем на „четвъртата власт” – журналистиката, която е стожер на демокрацията. Това казва в специално интервю за белгийския всекидневник „L'Echo” българският комисар по цифрова икономика и общество Мария Габриел, съобщиха от пресцентъра на Представителство на ЕК в България. „Подходът спрямо фалшивите новини в социалните мрежи трябва да се превърне от национален – в европейски”, допълва тя и уточнява, че ще предложи през пролетта на 2018 г. обща стратегия спрямо този феномен.  Експертна група на високо равнище трябва да идентифицира добрите практики за борба с фалшивите новини. Такива вече съществуват като например „trusted flaggers” за доброволно сигнализиране на невярно съдържание в YouTube или т.нар. „fact checkers” за проверка на фактите. „От нас зависи да преценим каква добавена стойност може да внесе ЕС”, отбелязва комисар Габриел.  В интервюто тя съобщава, че на 9 януари организира среща в Брюксел с представители на 30 интернет платформи – от най-голямата до най-малката, която е посветена на незаконното съдържание онлайн. „Ще дадем предимство на доброволните мерки и редовния диалог”, обяснява българският комисар по цифровата икономика и цифровото общество. „От платформите изискваме прозрачност, така че потребителят да е информиран за онова, което се определя като незаконно съдържание; второ – да сътрудничат с органите на полицията и съдебните власти. И накрая – искаме да дадем възможност на гражданите да подават сигнали, коментира още пред „L'Echo” комисар Мария Габриел.  Предишна новина", "date": "2018.01.03", "title": "Мария Габриел: Ще предложа  обща стратегия срещу  фалшивите новини"}
{"url": "http://www.faktor.bg/bg/articles/novini/svyat/tramp-zaplashi-da-spre-finansovata-pomosht-za-palestinskata-avtonomiya", "text": "Президентът на САЩ Доналд Тръмп призна, че мирният процес в Близкия изток е в безизходица и заплаши, че ще спре американската финансова помощ за палестинската автономна власт, предаде Асошиейтед прес.  \"Плащаме на палестинците СТОТИЦИ МИЛИОНИ ДОЛАРИ годишно и не получаваме нито признателност, нито уважение. Те дори не искат да преговарят за твърде закъснелия мирен договор с Израел\", написа Тръмп в Туитър.  \"Ние изтеглихме от масата Ерусалим - най-тежката част от преговорите, и затова Израел ще трябва да се отплати с повече. Но тъй като палестинците не искат да преговарят за мир, защо изобщо да им правим в бъдеще такива масирани плащания?\", продължи да туитва президентът на САЩ.  АП напомня, че той отдавна изразяваше готовност да посредничи за мир в Близкия изток, за да се постигне \"окончателна сделка\".  Тръмп разгневи мнозина в Близкия изток, когато обяви миналата година, че САЩ признават Ерусалим за столица на Израел и ще преместят там посолството си.  С тази серия от туитове президентът негласно призна, че решението му за Ерусалим проваля плановете на неговото правителство да възобнови мирния процес между израелци и палестинци, отбелязва АП, цитирана от БТА.", "date": "2018.01.03", "title": "Тръмп заплаши да спре финансовата помощ за Палестинската автономия"}
{"url": "http://www.faktor.bg/bg/articles/novini/svyat/nyu-york-tayms-borba-za-vlast-mezhdu-hardlayneri-i-reformatori-zapali-protestite-v-iran", "text": "Иранският върховен водач аятоллах Али Хаменей обвини чуждестранни врагове за антиправителствените протести, разпространили се в десетки градове на Иран през последните дни. Демонстрациите обаче бяха предизвикани от погрешни сметки в отдавна тлеещата борба за власт между хардлайнерите и реформаторите, пише в. \"Ню Йорк таймс\".  Иранските лидери повече не можеха да пренебрегват протестите и се почувстваха принудени да отговорят публично. Хаменей обвини външни врагове. Президентът Хасан Рохани призова за спокойствие, като същевременно каза, че протестиращите имат право да бъдат чути. Но гневът зад протестите беше насочен към цялата политическа върхушка.  За разлика от демонстрациите в Иран през 2009 г., начело на които стоеше градската средна класа, сегашните протести до голяма степен са движени от разочаровани млади хора в селските райони, възползвали се от възможността да изразят своето недоволство от политическия елит, който според тях е заграбил икономиката, за да обслужва собствените си интереси, отбелязва американското издание. Анализатори смятат, че безработицата сред младите, които са половината от населението на Иран, е около 40 процента. В същото време през последните години Иран харчи милиарди долари в чужбина, за да разширява влиянието си в Ирак, Сирия и Ливан.  Миналия месец от Рохани изтече информация какво се предвижда в новия бюджет и това изглежда изигра ролята на катализатор на протестите. За първи път бяха разкрити тайни части от бюджета, включително подробности за финансирането на иранските религиозни организации. Иранците откриха, че милиарди долари отиват за твърдолинейни организации, армията, Корпуса на гвардейците на ислямската революция и религиозни фондации, които обогатяват духовническия елит.  В същото време в бюджета се предлагаше да бъдат спрени субсидиите за милиони граждани, да се увеличат цените на горивата и да се приватизират обществените училища. Разгласяването на бюджета, изглежда, имаше за цел да се възползва от общественото недоволство и това проработи. От десетилетия хората, живеещи в провинциалните градове и села на Иран, бяха смятани за гръбнака на ислямския режим. Те по принцип бяха консервативни, противопоставяха се на промените и твърдо се придържаха към строгия ислямски начин на живот, насърчаван от държавата. За по-малко от десет години обаче това се промени.  Селата се опразниха заради 14-годишна суша, а жителите се преместиха в близките градове, където в много случаи трудно си намират работа. В същото време достъпът до сателитна телевизия и мобилен интернет разширява мирогледа им. Протестите обхванаха близо 40 града. Столицата Техеран обаче остана до голяма степен спокойна. През 2009 г. над три милиона души излязоха по улиците, за да протестират срещу спорните избори. Но сега мнозина казаха, че се страхуват от яростните протести без лидери, изтъква \"Ню Йорк таймс\".  Бунтът в Иран вероятно няма да срине Ислямската република, но със сигурност задълбочава разломните линии, пише в коментарна статия в. \"Вашингтон пост\".  Размириците показват, че революционните авантюри на Техеран в Близкия изток имат цена във вътрешната политика и изваждат от равновесие самонадеяния и войнствен ирански режим.  За разлика от демонстрациите през 2009 г., това, което се случва сега не е предимно градски протест на елита, а нещо потенциално по-голямо. Евентуално смазване на протестите може да има обратен ефект, отбелязва американското издание.", "date": "2018.01.03", "title": "Ню Йорк таймс: Борба за власт между хардлайнери и реформатори запали протестите в Иран"}
{"url": "http://www.faktor.bg/bg/articles/palestina-nyama-da-otstapim-pred-shantazha-na-tramp", "text": "Палестинците няма да отстъпят пред \"шантажа\" на САЩ, предупреди днес палестинска представителка след заплахата на американския президент Доналд Тръмп, че ще спре финансовата помощ на Щатите за палестинците, щом не желаят да преговарят с Израел, предаде Франс прес.  \"Няма да се поддадем на шантажа. Сега той (президентът Тръмп) се осмелява да обвини палестинците за последиците от собствените си безотговорни действия\", заяви представителката на Организацията за освобождение на Палестина (ООП) Ханан Ашрауи, имайки предвид решението на американския лидер да признае Ерусалим за столица на Израел, пише БТА.", "date": "2018.01.03", "title": "Палестина: Няма да отстъпим пред шантажа на Тръмп"}
{"url": "http://www.faktor.bg/bg/articles/v-turtsiya-arestuvat-aktsioneri-na-bivshata-bank-aziya-zaradi-vrazki-s-fethullah-gyulen", "text": "Турските власти са издали заповеди за арест на 68 акционери на бившата „Банк Азия“ заради предполагаеми връзки с Фетхуллах Гюлен, сочен от Анкара като организатор на опита за държавен преврат от лятото на 2016 г., съобщава вестник Hurriyet.  Съгласно разпространената информация, повече от половината от тях (49 души) вече са задържани от правоохранителните органи в рамките на операция, проведена в сряда на територията на девет града в страната. Двама от издирваните вероятно са зад граница, убедени са властите.  Турските власти закриха „Банк Азия“ през 2016 г. заради предполагаеми връзки на организацията с мрежата на гюленистите. Институцията бе поставена под надзор на държавата още през май 2015 г. с мотива, че застрашава сигурността на финансовата и банковата система в страната.", "date": "2018.01.03", "title": "В Турция арестуват масово акционери на бившата „Банк Азия“ заради \"връзки\" с Фетхуллах Гюлен"}
{"url": "http://www.faktor.bg/bg/articles/deutsche-welle-dzhinat-v-iran-be-pusnat-ot-butilkata", "text": "За седем дни от началото на масовите протести в Иран броят на жертвите надвиши 20 души. Сред тях има както демонстранти, така и представители на силите за сигурност. Задържани са около 450 души. Въпреки че властите в Техеран блокираха достъпа до социални мрежи като \"Инстаграм\" и \"Телеграм\", в интернет пространството изобилства информация за полицейско насилие, включително обстрел срещу протестиращи в редица градове на близкоизточната република. Официалните източници отричат твърденията. Deutsche Welle представя кратка хронология на събитията, които разтревожиха международната общност, цитирани от \"Фокус\".  Как започна всичко Масовите протести в Иран започнаха на 28 декември. По информация на наблюдатели, първите акции са организирани в град Машхед в североизточната част на страната, недалеч от границата с Туркменистан. Градът е с население от три милиона души и е едно от общо седемте свещени за шиитите места в Иран. Освен това Машхед е родният град на един от лидерите на консервативното духовенство на Иран - бившия Главен прокурор на страната Ибрахим Раиси, който бе опонент на настоящия държавен глава Хасан Роухани на президентските избори през май 2017 г.  В Машхад е роден и тъстът на Ибрахим Раиси - радикалният клерикал Ахмад Аламолхода. Той е един от онези, които се противопоставиха на решението на управляващите в Техеран да допуснат отново в страната да бъдат изнасяни концерти. Протестите в Машхад започнаха ден, след като началникът на полицията в иранската столица обяви, че жените, отказващи да носят традиционните за исляма дрехи, закриващи лицата и телата им, няма да бъдат арестувани, а за да бъдат \"превъзпитани\", ще бъдат заставяни да посещават специални курсове.  Джинът, който бе пуснат от бутилката Предположението, че протестите са организирани от Раиси и хора от неговото обкръжение, вече бе изказано от вицепрезидента на Иран Ешак Джахангири. След началото на демонстрациите той предупреди: онези, които инициират протести, рискуват да загубят контрол над ситуацията. Съгласно думите му, опитвайки се да мобилизират гражданите срещу правителството на близкоизточната република, организаторите на масовите акции всъщност може да навредят на себе си.  А какви са претенциите на протестиращите? Преди всичко привилегиите, на които се радва религиозният елит. Недоволство има и по отношение на курса, по който той води страната. \"Хората живеят в нищета, а аятоласите живеят като богове\" - това са думите, които скандираха участниците в протестите през последните дни. Можеше обаче да се чуе и друго - \"Смърт на талибаните\". От гледна точка на протестиращите, между радикалните шиитски духовни лидери и сунитските екстремисти в съседен Афганистан няма разлика. Сега, твърдят анализаторите, очевидно ситуацията е излязла извън контрол: протестите, които първоначално имаха религиозна окраска, по-късно прераснаха в акции срещу икономическата политика на управляващите и срещу повишаването на цените. Настъпи и друга промяна - участниците в демонстрациите започнаха да изразяват общото си недоволство от правителството на страната и от духовенството.  Световните средства за масова информация вече съобщиха, че в северозападния град Абхар демонстрантите издигат портрети на върховния духовен лидер - аятолах Али Хаменей, като същевременно се противопоставят на политическата власт в страната. Ако организаторите на тези протести наистина са представители на духовенството, което е опозиционни настроено против светската власт в Иран, то те явно не са си направили сметката. Джинът, който пуснаха от бутилката, сега започва да работи срещу самите тях и срещу съществуващия в страната обществен строй.  Ръстът на цените и безработицата в Иран Част от демонстрантите недоволстват срещу ръста на цените, който няма спирачка от края на 70-те години на миналия век насам. В последните години от управлението на Мохамед Реза Пахлави той достигаше до почти 15% на година, през 90-те години при президента Али Акбар Хашеми Рафсанджани превишаваше 25%.  В последвалите години този показател падна до 18%, а при Роухани се понижи дори до девет процента.  Въпреки това голяма част от гражданите на Иран са недоволни от икономическата ситуация в страната. Един от поводите за това недоволство стана намаляването на социалните помощи през 2018 г. заради съкращаване на държавния бюджет и ръста на безработицата. По данни на Международния валутен фонд (МВФ) през следващите години в Иран тя ще бъде на ниво от около 12%. В тази връзка мнозина се надяват, че историческото споразумение за иранската ядрена програма, постигнато през 2015 г., ще започне да дава своите плодове. Засега обаче истината е една: отмяната на санкциите все още не е довела до подобряване на икономическата ситуация в страната. Реакцията на Техеран Междувременно президентът Роухани заяви, че в антиправителствените демонстрации в Иран пръст имат трети страни, които се месят в страната. На първо място - Саудитска Арабия. Съгласно думите му, \"враговете на ислямската република са ядосани... от успеха и развитието на иранската нация и са дали обет да докарат на Иран проблеми\". Подобно изявление бе направено и от върховния лидер на Иран, аятолах Али Хаменей в ефира на държавната телевизия: \"По отношение на събитията от последните дни - враговете се обединиха и използваха всички средства, за да създадат проблеми на ислямските власти\".  По-рано, в рамките на заседание с министрите, Роухани осъди проявите на насилие, но и призова правителството да \"създаде възможност за законна критика и протести\" в страната, като призна, че са налице \"недостатъци\" в политическата система на Иран. Реакцията на Запада Ситуацията в Иран се следи с тревога и напрежение от Запада. Европейският съюз се надява, че правото на демонстрации ще бъде гарантирано в Иран, заяви говорител на Върховния представител на ЕС по въпросите на външните работи и политиката на сигурност Федерика Могерини. Загриженост от ескалацията на ситуацията в Иран изрази също и министърът на външните работи на ФРГ Зигмар Габриел.  На свой ред държавният глава на САЩ Доналд Тръмп се изказа в подкрепа на иранците, участващи в масовите протести в страната. \"Най-накрая народът на Иран предприе действия срещу жестокия и корумпиран ирански режим. Всички средства, които (бившият) президент (Барак) Обама така глупаво им даде, отидоха за терористите и в техните джобове. А за народа няма храна, инфлацията е висока, а човешките им права не се зачитат. САЩ наблюдават!\", написа Тръмп в социалната мрежа \"Туитър\".", "date": "2018.01.03", "title": "Deutsche Welle: Джинът в Иран бе пуснат от бутилката"}
{"url": "http://www.faktor.bg/bg/articles/stoltenberg-prez-2018-se-ochakva-razshiryavane-na-komandniya-sastav-na-nato", "text": "В интервю за германското издание Deutsche Wirtschaft Nachrichten генералният секретар на НАТО Йенс Столтенберг потвърди, че през настоящата 2018 г. се очаква разширяване на командния състав на НАТО – за първи път след края на Студената война. От редакцията привеждат информация, съгласно която сегашните 6,8 хил. работни места ще бъдат увеличени до осем хиляди, предава \"Фокус\".  „Точните числа все още не са фиксирани, но очаквам те да се повишат. Трябва да сме в състояние да се борим с тероризма. И трябва да отчетем факта, че отново си имаме работа с една по-уверена Русия. Тук трябва да поясня: не искаме нова Студена война и нова надпревара във въоръжението. Искаме политически диалог с Русия – дори това да не е лесно“, увери норвежкият политик. На въпрос дали през 2018 г. може да има по-интензивни контакти с Москва извън Съвета Русия-НАТО, Столтенберг подчерта: „Очаквам, че ще имаме повече срещи и че ще използваме военните канали за комуникация. Целият Алианс подкрепя това. Наскоро например председателят на Военния комитет на НАТО, а също и главнокомандващият силите на НАТО в Европа проведоха разговори с руския генерал Валерий Герасимов - след дълъг период без контакт между двете страни“. Същевременно Столтенберг подчерта, че светът става все по-опасен и враждебен, и именно поради тази причина - съгласно думите на норвежеца, НАТО се развива и става все по-силен съюз.", "date": "2018.01.03", "title": "За първи път след Студената война НАТО разширява командния си състав"}
{"url": "http://www.faktor.bg/bg/articles/novini/svyat/savetnik-na-tramp-rusiya-se-namesi-v-amerikanskite-izbori-i-prezidentat-znae-tova", "text": "\"Русия се намеси в американските избори и президентът Тръмп знае за това. Трябва да се намери начин да се противопоставим на новата стратегия на Русия, включваща дезинформация, пропаганда и социални мрежи, за да внася разкол в обществото\", заяви в интервю за \"Гласът на Америка съветникът по националната сигурност на Доналд Тръмп Хърбърът Макмастър. Той добавя, че \"руснаците бяха активни\" и в Европа, особено в изборите във Франция и референдума в Каталуния.   \"Да разобличим руската кампания за дестабилизация е първата важна крачка, която ще позволи на всички да видят истинските им намерение\", коментира Макмастър. \"Никой не вярва на твърденията на Русия, че не е замесена в Украйна и Сирия. Тези хора твърдяха, че не са свалили малайзийския Боинг над Украйна. Те отричаха, че има руски войски в Крим и Източна Украйна. Вече никой не вярва на това\", заяви президентският съветник. По думите му, всяка арабска държава трябва да разбере, че Кремъл използва деструктивните действия на Иран за провокирането на конфликти в Близкия Изток и подпомагане на терористични групировки. \"Русия ще трябва да плати немалка цена за тази подкрепа\", каза макмастър.", "date": "2018.01.03", "title": "Съветник на Тръмп: Русия се намеси в американските избори и президентът знае това"}
{"url": "http://www.faktor.bg/bg/articles/novini/balgariya/vtori-den-pred-bnb-se-vie-opashka-za-novata-moneta-ot-10-leva", "text": "Отново десетки любители на нумизматиката от всички възрасти за втори ден се наредиха пред БНБ, за да се сдобият с безценната монета от 10 лева, пусната в чест на Българското председателство на Съвета на ЕС. Още вчера започна опашката пред БНБ, като в обедните часове, тя започваше от сградата на ЦУМ. Вчера банката отвори своите каси в 8.30 ч. В нея се пускаха малки групи от хора от по десетина души, за да не се създава стълпотворение в огромния банков салон. Останалите бяха принудени да стоят под дъжда, чакайки смирено своя ред. Отстрани тази дълга опашка напомняше опашките, които се виеха пред хлебарниците по времето на Виденовата криза от 1996 г. и с това привличаше вниманието на минувачите. 45 минути след отварянето на касите, първите щастливци, сдобили се с монетата, излязоха и бяха бурно приветствани от присъстващите. Те обясниха, че причината за забавянето е била техническа. Българската народна банка вече пусна в обръщение 2 монети, посветени на българското европредседателство на Съвета на Европейския съюз. Едната е възпоменателна, а другата - обменна. Възпоменателната монета е с номинална стойност 10 лева. Тя е изработена от чисто сребро, с частично позлатяване. Тиражът й е ограничен – едва 3000 броя. Именно затова всеки ще може да си закупи само по една. Монетата вече се продава на касите на Българската народна банка в София, Бургас, Варна, Плевен и Пловдив на цена от 66 лева. Разменната монета от 2 лева е с тираж 500 000 броя. На гърба ѝ е логото на българското европредседателство. От БНБ подчертават, че и другите емисии двулевки също остават законно платежно средство. 50 000 от разменните монети и 1000 от възпоменателните са закупени от министерството на българското европредседателство. Те ще бъдат използвани като подаръци за участниците в събитията на Съвета на Европейския съюз у нас.", "date": "2018.01.03", "title": "Втори ден пред БНБ се вие опашка за новата монета от 10 лева"}
{"url": "http://www.faktor.bg/bg/articles/pravitelstvoto-otpusna-dopalnitelni-15-mln-lv-na-ban", "text": "Правителството одобри проект на споразумение между Министерския съвет и Българската академия на науките. С него двете страни се договарят да работят съвместно за по-силно обвързване на научната дейност и финансирането на БАН с конкретни общественозначими, секторни или институционални задачи, като същевременно започнат обсъждане на принципите за финансиране на Академията. Това съобщиха от пресслужбата на МС.  Документът предвижда на БАН да бъдат предоставени допълнително 15 млн. лв. за 2018 г. за сметка на планираните в централния бюджет средства за наука. Те ще бъдат разпределени между звената на БАН въз основа на резултатите и оценката за научната дейност.  На Министерството на образованието и науката се възлага да изработи в сътрудничество с представители на научната общност механизъм за диференциран ръст на субсидията за стипендии на докторантите в зависимост от показателите от научната дейност и резултатите на научните организации и висшите училища. С участието на останалите министерства и на научната общност МОН ще изготви и предложи за утвърждаване от правителството проекти на национални научни програми за финансиране на научни дейности с потенциално висока обществена възвращаемост. С отделно постановление Министерският съвет отпусна предвидения в одобреното споразумение допълнителен трансфер за БАН за 2018 г. в размер на 15 млн. лева.", "date": "2018.01.03", "title": "Правителството отпусна допълнителни 15 млн. лв. на БАН"}
{"url": "http://www.faktor.bg/bg/articles/paten-meditsinski-pregled-za-shofyorite-na-uchenicheskite-avtobusi", "text": "Преди началото на всеки работен ден водачите на ученически автобуси трябва да преминават през пътен медицински преглед. Той включва проба за алкохол и проверка на общото им здравословно състояние. Това става ясно от писмо, разпратено до столичните школски директори от Регионалното управление по образование (РУО) - София, предаде \"Дарик\". Целта на изискванията е да се повиши безопасността при осъществяването и организирането на превози на деца и ученици на територията на страната с автобуси. Също така автобусите, извършващи специализиран превоз с маршрут на линията, надвишаващ 50 км., както и тези, извършващи случайни превози по смисъла на Закона за движение по пътищата, трябва задължително да бъдат оборудвани с тахограф - устройство за регистриране на данните от движението на превозното средство. Освен това автобусите трябва да са технически изправни, снабдени с подходящи за сезона гуми и преди началото на всеки работен ден да преминават през пътен технически преглед. Изискванията предвиждат още водачите да използват дигитални карти за тахограф или тахошайби и стриктно да спазват изискванията, регламентиращи времето за управление, прекъсвания и почивки, както и да притежават всички необходими документи за извършване на такъв вид превози. Старите автобуси с първа регистрация преди 2001 г. пък ще бъдат пенсионирани. Това ограничение ще бъде въведено след промени в наредба, в която да се заложи всички превозни средства, превозващи пътници, да са категория Евро 3. Експерти в министерството готвят промените, за да се противопоставят на инцидентите по пътищата. Предвижда се превозните средства, бусове или автобуси, които извършват обществен превоз, задължително да бъдат снабдени с колани и видеорегистратори.", "date": "2018.01.03", "title": "Пътен медицински преглед за шофьорите на ученическите автобуси"}
{"url": "http://www.faktor.bg/bg/articles/donald-tramp-imam-yadren-buton-mnogo-po-golyam-i-po-moshten-ot-tozi-na-kim-chen-un", "text": "Президентът на САЩ Доналд Тръмп се подигра със севернокорейския си колега Ким Чен-ун, като заяви, че има по-голям ядрен бутон от неговия, предаде Франс прес.  \"Ким Чен-ун току що каза, че ядреният бутон е постоянно на бюрото му. Информирайте го, че аз също имам ядрен бутон, но той е много по-голям и по-мощен от неговия, и моят Бутон работи!\", написа американският президент в Туитър. В телевизионно обръщение в понеделник Ким заяви: \"Целите Съединени щати са в обсега на нашите ядрени оръжия и на моето бюро има постоянно ядрен бутон. Това е реалността, това не е заплаха\", каза Ким Чен-ун, цитиран от Ройтерс.", "date": "2018.01.03", "title": "Доналд Тръмп: Имам ядрен бутон много по-голям и по-мощен от този на Ким Чен-ун"}
{"url": "http://www.faktor.bg/bg/articles/novini/balgariya/r-petkov-prezidentat-shte-sezira-i-ks-za-antikoruptsionniya-zakon", "text": "„Не мисля, че този мандат на Бойко Борисов ще бъде изкаран”, прогнозира пред бТВ бившият заместник-председател на АБВ Румен Петков. „Целият този етюд, който се разиграва – ще правим лифт, няма да правим лифт, ще ходим по дискотеките да проверяваме за шум, в Банско няма да ходим. Това показва, че няма политика, показва неспособност да се отговори на очакванията”, аргументира се той. Според Петков антикорупционният закон също трябва да бъде преразгледан. „Вече имаме един механичен сбор в ДАНС с много спорен резултат. \"Огромната\" България изгражда трета служба за използване на СРС-та”, допълни Петков. Според него новото антикорупционно звено ще бъде пряко зависимо от мнозинството в Народното събрание, защото именно то ще избира ръководството на новия орган. Той допълни, че президентът най-вероятно ще сезира и Конституционния съд.", "date": "2018.01.03", "title": "Р. Петков: Президентът ще сезира и КС за антикорупционния закон"}
{"url": "http://www.faktor.bg/bg/articles/novini/balgariya/n-dimov-mozhe-izobshto-da-sprem-dostapa-na-koli-v-priroden-park-pirin", "text": "\"Единственото, което може да бъде предлагано като инвестиционни намерения са спортни съоръжения – лифтове, писти и по-специално втория кабинков лифт. С промяната в плана се разрешава да се правят и водохващания, но единствено и само за питейни нужди, уточни Димов. Не може да се сложи една керемида извън ски съоръженията, а и те могат да се направят само след като се мине през екологичните оценки\" коментира пред БНТ министърът на околната среда и водите Нено Димов. С промяната в плана за Пирин се разрешава на екоминистъра при постъпило инвестиционно намерение максимално бързо да се премине през процедурите, за да бъде изграден втори кабинков лифт в Банско.  \"До този момент няма постъпило инвестиционно намерение. Онзи ден видях по медиите идеен проект. Ще извикам концесионера да видя какво му е намерението. Ще се срещнем и с кмета на Банско да видим до каква степен те са в готовност. Процедурата е отворена, трябва да видим как ще се процедира нататък\", заяви той. \"За да бъдат изсичани и засаждани дървета в природния парк, трябва да има много ясна екологична оценка как да бъде направено това\", съобщи министърът. \"Може да се обмисли вариант изобщо да не се допускат коли, освен обслужващи, ако бъде пуснат втори кабинков лифт\", добави Димов.", "date": "2018.01.03", "title": "Н. Димов: Може изобщо да спрем достъпа на коли в природен парк \"Пирин\""}
{"url": "http://www.faktor.bg/bg/articles/kancho-stoychev-nashiyat-problem-ne-e-che-koruptsiyata-sashtestvuva", "text": "„Ние имаме проблем с корупцията. Нашият проблем не е, че корупцията съществува. Няма кътче на планетата, където да няма корупция. Нашият голям проблем с корупцията е, че ние не се борим с нея. И тук стигаме до голямата тема за ветото, за антикорупционния закон”, заяви в студиото  а „Здравей, България” социологът Кънчо Стойчев.  \"Контролът, кой кого контролира. Ами отново назначаваме вълкът да пази агнетата и после се чудим защо е празна кошарата. Тази партия или коалиция, която управлява – днес ще бъде една, утре ще бъде друга, но по този закон тя ще решава какво да бъде разследвано и държи ключа. Второто, което е безобразно в този закон, са всички онези възможности законът да бъде използван за политическа разправа по чисто субективни причини. И третото – липсата на защита на хората, които ще подават сигналите”, обясни социологът Кънчо Стойчев.", "date": "2018.01.03", "title": "Кънчо Стойчев: Нашият проблем не е, че корупцията съществува"}
{"url": "http://www.faktor.bg/bg/articles/novini/balgariya/fandakova-vazlozhila-na-botyo-botev-proverka-za-natisk-pri-priem-na-detsa-v-detski-gradini", "text": "\"Децата в детските градини се приемат с документи по правилата на Столична община, но отгоре се оказва натиск. Тук съм, за да докажа думите си за оказван натиск от служители на общината за приема на деца\", заяви пред  бТВ Мариана Иванова, бивша директорка на детска градина \"Зорница\" в столицата.  Уволнената директорка твърди, че е била принудена да приема определени деца.  \"Натискът е вербален. Първо се провежда разговор по телефона, след това се изпраща СМС\", разказа тя.  Иванова показа съобщенията, които са й били изпращани. Те са изпратени от кмета на район Овча купел Семерджиева, от Ирен Николова, експерт в Столична община. Това се е случвало през 2016 година.  \"Г-жа Мария Минчева, директор на дирекция \"Образование\" в Столичната община дава своите нареждания, разговаря по телефона или кара своите служители да изпращат СМС-и\", каза още Иванова. Във включване по телефона зам.-кметът Тодор Чобанов коментира случая.  \"Не видях никакви заплахи и натиск в смс-те. Това са телефони и имена. Защо не се е оплакала от натиск до сега\", попита той. \"За мен всякакъв натиск е недопустим. Затова възложих нова проверка от опитния експерт-криминалист Ботьо Ботев, който да установи дали действително е имало натиск за прием на деца. След приключването на проверката докладът ще бъде изпратен на компетентните органи. Нека тези обвинения не хвърлят кал по системата без доказателства\", заяви от своя страна столичният кмет Йорданка Фандъкова.", "date": "2018.01.03", "title": "Фандъкова възложила на Ботьо Ботев проверка за натиск при прием на деца в детски градини"}
{"url": "http://www.faktor.bg/bg/articles/psihiatar-ubiystvoto-v-novi-iskar-e-izvarsheno-s-aptekarska-tochnost", "text": "„Убийството е извършено с аптекарска точност. Според мен това изключва версията за афект. По-скоро е хладнокръвно, премислено, подготвено убийство. Или този, който го е извършил е с тежка психопатия, или е плод на болестно променено съзнание”. Това коментира в предаването  „Здравей, България” д-р Цветеслава Гълъбова, директор на държавната психиатрична болница „Свети Иван Рилски”. Във вторник вечерта в къща в Нови Искър бяха открити 5 трупа. Според разследващите всички са убити с по един куршум. Жертвите са мъж на средна възраст – Неделчо Юнаков, неговият син Георги (20 г.), доведената му дъщеря Нанси (16 г.), приятелят на тийнейджърката (18 г.) и нейната баба по майчина линия (72 г.). Същевременно МВР обяви за издирване 44-годишната Кети Кюхова. Тя е майка на 16-годишната Нанси и втора жена на Неделчо Юнаков.  Съсед обаче твърди, че  20-годишният Георги наскоро е започнал работа като санитар именно в държавната психиатрична болница „Свети Иван Рилски”. „Работеше при нас като санитар от няколко месеца. Интелигентно момче беше, изключително старателно”, заяви д-р Гълъбова. Според нея при такъв тип престъпления обикновено убиецът е емоционално обвързан.", "date": "2018.01.03", "title": "Психиатър: Убийството в Нови Искър е извършено с аптекарска точност"}
{"url": "http://www.faktor.bg/bg/articles/haralan-aleksandrov-rumen-radev-ima-politicheski-polzi-ot-vetoto-varhu-antikoruptsionniya-zakon", "text": "Румен Радев се опитва да се позиционира в дълбокото разделение \"Ние срещу властта\", където \"Ние\" сме добрите, а властта - лошите. Такова бе мнението в \"България сутрин\" на Bulgaria ON AIR защо президентът върна антикорупционния закон в Народното събрание на политолога Страхил Делийски. Преподавателят от \"Софийския университет\", заедно с колегата си от НБУ - антропологът Харалан Александров, анализираха действията на властта и ролята, която играят управляващи, опозиция и президент пред обществото. \"Корупцията и борбата с нея ще бъдат алтернативният разказ на българското европредседателство. Не е случайно връщането на законопроекта. Този акт на Радев има политически ползи за него, той демонстрира, че е на страната на онеправданите, на потенциалните или реални жертви на корупцията\", смята Александров. Делийски вижда антикорупционния закон като пореден опит на Румен Радев да се позиционира в разделението \"Ние-властта\", като той загражда един широк периметър, включващ освен тези, които страдат от корупция, но и онези, говорещи за правов ред. \"Засега нещата му се получават, защото президентът консолидира потребностите, желанията, трудностите на различните социални групи отвъд традиционните разделения, с които сме свикнали\", отбеляза политологът пред Bulgaria ON AIR, а антропологът Харалан Александров се съгласи с думите му.", "date": "2018.01.03", "title": "Харалан Александров: Румен Радев има политически ползи от ветото върху антикорупционния закон"}
{"url": "http://www.faktor.bg/bg/articles/novini/balgariya/d-manolov-po-skapiyat-tok-mozhe-da-izyade-povishavaneto-na-dohodite", "text": "\"Въпреки увеличението на минималната работна заплата, е притеснително повишаването на цената на електроенергията\", коментира пред БНР Димитър Манолов, президент на КТ \"Подкрепа\".  \"Говорим за увеличение от порядъка на 20, 30, 40 процента и ако тази тенденция се задълбочи, нещата могат да станат не страшни, а не ми се иска да говоря какво може да стане. И всички тези увеличения, на доходите имам предвид, да ни се сторят нищо\", заяви Манолов.  Димитър Манолов съобщи, че е призован на дело, заведено от работодателските организации в Комисията по дискриминация.  Поводът е миналогодишното искане на бизнеса да отпадне добавката за т. нар. клас прослужено време, срещу което се обявиха синдикатите от КТ \"Подкрепа\" и КНСБ.", "date": "2018.01.03", "title": "Д. Манолов: По-скъпият ток може да \"изяде\" повишаването на доходите"}
{"url": "http://www.faktor.bg/bg/articles/novini/balgariya/sotsialniyat-ministar-pravitelstvoto-se-stremi-da-namali-raboteshtite-bedni", "text": "\"Увеличението с 50 лв. на минималната работна заплата би трябвало да позволи на хората да покриват основните си разходи. За бизнеса то е свързано с по-високи разходи за труд. Над 2/3 от работодателите имат намерение да увеличават заплатите. Това е свързано с дефицита на кадри\", коментира социалният министър Бисер Петков пред бТВ. По думите му правителството се стреми да намали делът на работещите бедни в страната.  \"По-високият размер на минималната работна заплата ще помогне за това\", каза министърът.  \"За следващата година се предвижда да отпадне таванът на пенсиите за новите пенсионери и увеличаване на старите пенсии. Сега таванът е 910 лева. От следващата година в пенсионната система влизат доста промени, като промените в модела за изчисляване на пенсиите\", сйобщи Петков. \"За децата с починал родител, които не отговарят на критериите за получаване на наследствена пенсия, ще се разшири обхвата с персонална пенсия в размер на 108 лв.\", каза още Петков.", "date": "2018.01.03", "title": "Социалният министър: Правителството се стреми да намали работещите бедни"}
{"url": "http://www.faktor.bg/bg/articles/obshtestvo/zakon-i-red/tseliyat-sastav-na-sdvr-raboti-po-petornoto-ubiystvo-v-novi-iskar", "text": "Целият състав на СДВР работи по случая с петорното убийство в Нови Искър. Вчера през деня в къща бяха открити телата на петима души, всички от едно семейство. Те са били застреляни с по един куршум. От МВР издирват и 44-годишната Кети Николова Кюхова във връзка с престъплението, която е роднина на част от жертвите. Катя Кюхова Издирваната жена е живеела на съпружески начала с един от убитите. Една от версиите е, че тя е изчезнала още преди стрелбата. Издирва се и джип БМВ Х 5. Убити са баща, синът му, дъщерята на Кюхова и нейният приятел, както и възрастна жена – баба на убитото момиче. Застреляно е и кучето. По информация на bTV убитото 19-годишно момче е притежавало законно оръжие – газов пистолет, но с него не е извършено престъплението. Семейството е живяло в къщата в Нови Искър от година и половина, след като се преместили от София. Убитото момиче е учело в местното училище, но децата разказаха пред наш екип, че не са я познавали добре. Според съседи не роднина на един от убитите е подал първоначалния сигнал в полицията. Хората твърдят, че деца са търсели свои приятели в къщата и са попаднали на труповете, след което са се обадили в полицията. Първоначалният оглед на местопрестъплението е приключил към 3:30 ч. през нощта, а всеки момент ще бъде извършен втори оглед – на дневна светлина.", "date": "2018.01.03", "title": "Целият състав на СДВР работи по петорното убийство в Нови Искър"}
{"url": "http://www.faktor.bg/bg/articles/novini/balgariya/ekoministarat-shte-otgovarya-na-zhivo-na-vaprosi-za-vtoriya-lift-vav-feysbuk", "text": "Министърът на околната среда и водите Нено Димов ще отговаря на живо на въпроси на граждани във „Фейсбук”. Точно в 12 часа министърът на екологията ще е на линия, за да отговаря на въпроси за Националния парк „Пирин” чрез жива видеовръзка във фейсбук страницата на министерството. Димов обяви, че ще привика за обяснение концесионера на ски зоната. Това стана ясно, след като вчера от „Юлен” разпространиха идеен проект за втората кабинка. 10-местна въжена линия с капацитет от 3000 души на час и обща дължина от близо 6 км – това предвижда идейният проект. Новият кабинков лифт ще извежда скиорите до местността Шилигарника, посочена като втори естествен център на ски зоната. От фирмата концесионер „Юлен” уверяват, че за всяко отсечено дърво ще засадят по 5 нови.", "date": "2018.01.03", "title": "Екоминистърът ще отговаря на живо на въпроси за втория лифт във \"Фейсбук\""}
{"url": "http://www.faktor.bg/bg/articles/novini/balgariya/maksimalni-temperaturi-mezhdu-5-i-10-gradusa-dnes", "text": "Над страната ще има значителна облачност, но само на отделни места ще превали слаб дъжд, в планинските райони - сняг.  Още преди обяд облачността ще започне да се разкъсва и намалява, след обяд над много райони - временно до слънчево, но вечерта от запад ще започне ново заоблачаване.  Ще духа умерен, в Дунавската равнина - временно силен, запад-северозападен вятър, който вечерта ще отслабне.  Понижението на температурите ще продължи и минималните ще са между 0 и 5 градуса, а максималните - между 5 и 10 градуса, в София - около 4 градуса", "date": "2018.01.03", "title": "Максимални температури между 5 и 10 градуса днес"}
{"url": "http://www.faktor.bg/bg/articles/der-standard-balgariya-poe-predsedatelstvoto-na-es-bez-deystvasht-vseobhvaten-antikoruptsionen-zakon", "text": "България пое председателството на Съвета на Европейския съюз на 1 януари 2018 г. без действащ всеобхватен антикорупционен закон, коментира електронното издание Der Standard в редакцията си за Германия. Държавният глава на страната Румен Радев наложи вето на закона, опасявайки се, че той няма да бъде ефективен в борбата срещу корупцията и че може да доведе до политически злоупотреби, цитира \"Фокус\". Единадесет години след присъединяването си към Общността, България е една от най-корумпираните държави в международната организация. За разлика от съседна Румъния, до този момент нито един високопоставен политик не е осъден за корупция в България. Законът за борба с корупцията беше приет едва в края на 2017 г. Той предвижда създаването на централизиран орган за борба с корупцията, който ще има правомощия да конфискува незаконно придобито имущество.  Наскоро Европейската комисия потвърди напредъка на България в борбата с корупцията, но напомни на София, че е необходимо да предприеме допълнителни действия за справянето с проблема.", "date": "2018.01.03", "title": "Der Standard: България пое председателството на ЕС без действащ всеобхватен антикорупционен закон"}
{"url": "http://www.faktor.bg/bg/articles/novini/svyat/burya-ostavi-bez-tok-25-hil-domakinstva-vav-velikobritaniya", "text": "Почти 25 хиляди домакинства във Велиокобритания останаха без ток заради буря. Тя връхлетя острова от Атлантическия океан снощи.  Засегнати са райони в Северна Ирландия и централна Англия. Обявени са предупреждения за висока опасност с вероятност за наводнения заради високи приливи. Очакваните ветрове от над 140 километра в час и проливни дъждове могат да създадат транспортни проблеми и в Уелс, Северна Англия и Шотландия.", "date": "2018.01.03", "title": "Буря остави без ток 25 хил. домакинства във Великобритания"}
{"url": "http://www.faktor.bg/bg/articles/novini/svyat/nay-malko-48-dushi-zaginaha-pri-avtobusna-katastrofa-v-peru", "text": "Най-малко 48 са загинали при автобусна катастрофа в Перу, предаде Асошиейтед прес, като се позова на полицията. 57 души пътували към столицата Лима в автобус, който бил ударен от трактор и пропаднал в урва, движейки се по опасен участък от магистрала, наречен \"Дяволската дъга\". Там пътят е тесен, със стръмни завои и често покрит с мъгла.  Автобусът се преобърнал и паднал на покрива си върху тясна плажна ивица до Тихия океан, до която няма път. \"Много е тъжно, че в нашата страна стана такава голяма катастрофа\", заяви президентът Педро Пабло Кучински.  Спасители продължили и през нощта да търсят оцелели в трудно достъпния район на около 70 км от Лима. Пожарникари и полицаи успели да транспортират петима тежко ранени в близка болница.  Повечето пътници в автобуса се връщали в Лима след като отпразнували Нова година извън столицата.  Министърът на транспорта Бруно Гиуфра каза, че по първоначални данни и двете превозни средства са се движели с голяма скорост, когато са се ударили. По пътищата на Перу често стават катастрофи, посочва АП. През 2016 г. те са взели 2600 жертви.", "date": "2018.01.03", "title": "Най-малко 48 души загинаха при автобусна катастрофа в Перу"}
