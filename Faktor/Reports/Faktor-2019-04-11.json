{"url": "https://www.faktor.bg/bg/articles/sasht-veche-podvignaha-obvineniya-na-asandzh", "text": "Министерството на правосъдието на САЩ повдигна обвинения срещу основателя на WikiLeaks Джулиан Асандж за заговор с Челси Манинг, съобщи USA Today. Обвиненията са насочени към незаконно проникване в компютри и разпространение на класифицирана информация. Асандж може да получи присъда от 5 години, ако бъде осъден в САЩ. Той беше задържан от британските власти в еквадорското посолство в Лондон. Неговият адвокат заяви, че Асандж има добро обяснение за нарушаването на гаранцията си, но че не смята да представя доказателства за него. Британската полиция потвърди, че той е бил арестуван след искане за екстрадиция от САЩ, заради публикуването на класифицирана информация.", "date": "2019.04.11", "title": "САЩ вече подвигнаха обвинения на Асандж"}
{"url": "https://www.faktor.bg/bg/articles/krum-zarkov-v-obyasnitelen-rezhim", "text": "Днес стана ясно, че Върховна касационна прокуратура е възложила на КОНПИ и НАП проверка относно произхода на средствата за придобиване на недвижими имоти на значителна стойност от народния представител от БСП Крум Зарков. Повод за проверката стана медийна публикация със заглавие \"Зарков купил жилище на пъпа на София за 1107 евро квадрата, платил и дворно място\". Не закъсня и отговора на червения депутат, който направи коментар на страницата си във Фейсбук. Ето какво написа Крум Зарков: Вярвам, че когато те питат трябва просто да отговориш. Още повече, когато няма какво да криеш. Та питат ме цял ден за единственото недвижимо имущество, което притежавам. Отговарям: Апартамента съм придобил през 2015г., година преди да вляза в политиката с избора си за член на Изпълнителното бюро на БСП. В този апартамент живея със семейството си. Друг нямам. Закупен е за 155 000 евро, а е намерен през обява в интернет. В нотариалния акт е записана точно сумата, за която съм се споразумял с предишния собственик. Нито стотинка повече или по-малко. Цената излиза малко повече от 1100 евро на квадрат, каквито са пазарните цени към онзи момент и съответстват на доста окаяното състояние на сградата. Парите са всичките мои и на съпругата ми спестявания, плюс спестяванията на нейните и моите родители. Освен тях взехме ипотечен кредит на стойност 65 000 евро. Ще изплащаме този кредит още 20 години, тъй че апартаментът ще е напълно наш към 2039 г. Имам и една кола. Купена също преди 2016г. На 8-9 години е вече. Нямам сметки за деклариране, защото по закон на деклариране подлежат само тези над 10 000лв. Всичките си сметки да сметна заедно, не мога да ги докарам до толкова. Нямам проблем да се вдигне банковата ми тайна, тъй като по нея има само движение на заплати. Доходи, извън трудовите, практически не съм имал.", "date": "2019.04.11", "title": "Крум Зарков: Имотът съм купил преди да стана депутат, със спестявания и кредит"}
{"url": "https://www.faktor.bg/bg/articles/novini/balgariya/koalitsiya-vazhod-kam-desnite-protyagame-nashata-raka-za-obshto-uchastie-v-izborite", "text": "Да се явим на предстоящите избори заедно, в условията на равнопоставеност и демонстрирайки взаимно уважение. Да върнем в българските граждани усещането за справедливост и житейска перспектива. Това се казва в позиция на коалиция „Възход”, в която влизат няколко дсни формации. Ето и пълния текст на политическия документ:", "date": "2019.04.11", "title": "Коалиция „Възход” към десните: Протягаме нашата ръка за общо участие в изборите"}
{"url": "https://www.faktor.bg/bg/articles/haralan-aleksandrov-samorazpravata-s-polititsite-e-tolkova-vredna-kolkoto-i-s-tsiganite", "text": "Саморазправата с политиците и богатите е точно толкова вредна за обществото, колкото тази с циганите. Това заяви в интервю за БНР социалният антрополог Харалан Александров по отношение на етническото напрежение в Габрово и скандалите около имотите на властимащите. „Не познавам ситуацията в Габрово, но тя поразително напомня на тази отпреди месец в Кюстендил. Сбиха се някакви хора, едните българи, другите роми. Имаше убит човек, след което страховит натиск от отчаяни и гневни хора към властта да обяви случая за етнически и да изгони циганите завинаги. Слава Богу, в Кюстендил кметът и институциите удържаха. В Габрово се налага Томислав Дончев да ходи да успокои страстите“, заяви Александров и допълни, че случаят със сигурност ще бъде използван предизборно, защото \"българските политици са безскрупулни в употребата на всичко, което може да им свърши работа\". „По-притеснителна е лекотата, с която от един битов конфликт се стига до етнически конфликт. Явно има натрупан много гняв в тези райони. Явно интерфейсът между българската и ромската общност е една от линиите, по които гневът много лесно се възпламенява. Другата е тази между хората и властта, която разполага с апартаменти. Това са двата фронта – срещу политиците и магистратите с апартаменти, и срещу циганите, които са лоши и не ни слушат“, опрости Александров народното недоволство. Саморазправа на гневна тълпа с властимащите е точно толкова нездравословна, колкото саморазправа с циганите, допълни антропологът по отношение на настроенията в страната.   „Отказът на полицията да изпълнява репресивни функции води до това, че някаква част от хората се нагърбват с тази задача и става страшно. Тъкмо затова трябва да има политики на превенция, мониторинг на риска – всичко, което по света се прави от цивилизованите социални работници. Ние направихме социалните работници най-отхвърляната професия. Държим се сякаш гетото можем да го оставим да си ври в собствен сос“, каза още Александров, но допълни, че има позитивна промяна в образователната политика за връщане на отпадналите от училище деца. Александров заяви, че според него скандалът \"Апартамент  гейт\" се е превърнал в „безумие“, което трябва да бъде спряно, преди да е съборило цялата „институционална инфраструктура“, в която хората имат останало доверие. „Можем да го спрем, като започнем нормален дебат по въпросите за властта, злоупотребите, корупцията, неравенствата. В момента не водим борба с тези проблеми на обществото, а с богатите и успелите и техните апартаменти“, допълни доц. Харалан Александров.", "date": "2019.04.11", "title": "Харалан Александров: Саморазправата с политиците е толкова вредна, колкото и с циганите"}
{"url": "https://www.faktor.bg/bg/articles/tsvetanov-se-otkaza-da-bade-neshtaten-satrudnik-kam-grupata-na-gerb-v-ns", "text": "Националният съвет за тристранно сътрудничество ще проведе заседание в петък, 12 април, в Гранитната зала на Министерския съвет. Това съобщиха от правителствената пресслужба. На заседанието ще бъде обсъден Законопроект за изменение и допълнение на Закона за социално подпомагане.", "date": "2019.04.11", "title": "Утре ще заседава НСТС"}
{"url": "https://www.faktor.bg/bg/articles/es-evakuira-horata-si-ot-libiya", "text": "Европейският съюз е евакуирал вчера от Триполи членовете на мисията си поради засилването на бомбардировките на либийската столица, станала мишена за офанзивата на маршал Халифа Хафтар, предаде Франс прес, цитирана от БТА. Членовете на мисията временно са напуснали Триполи и са отишли в Тунис, където е базирана тя. Става дума за около 20 души, отбелязва агенцията. Европейският съюз е обезпокоен от развитието на събитията в Либия и отново призовава за незабавно спиране на огъня и за осигуряване на достъп на нуждаещите се до хуманитарна помощ, заяви говорителката на върховния представител на ЕС за външната политика и сигурността Федерика Могерини.  \"Настойчиво призовах всички либийски лидери и в частност Хафтар да спрат всички военни операции и да се завърнат на масата за преговори под егидата на ООН\", каза Могерини след среща с външните министри на страните членки на Европейския съюз в Люксембург. Могерини разговаря директно с маршал Хафтар и с премиера на правителството в Триполи Файез ал Сарадж. Проект за обща декларация бе предложен вчера на 28-те страни членки на ЕС. Няколко от тях изразиха резервите си по отношение на първоначалния текст и негова изменена версия ще бъде представена днес за одобрение. В боевете за Триполи до този момент са загинали най-малко 56 души, а 266 са били ранени, съобщи днес Световната здравна организация.", "date": "2019.04.11", "title": "ЕС евакуира хората си от Либия"}
{"url": "https://www.faktor.bg/bg/articles/novini/balgariya/ivan-kostov-kak-detsata-ni-shte-branyat-demokratsiyata-sled-kato-vizhdat-che-nie-sme-i-obarnali-grab", "text": "Хиляди почитатели на бившия премиер Иван Костов извиха привечер опашка пред Централния военен клуб в столицата, за да участва в представянето на мемоарите му „Свидетелства за прехода”. Много от тях останаха пред сградата и препълнения салон. Това е книга на един изключително силно вярващ човек. Човек вярващ в истината. Основната добродетел на човека и строителя на съвременна България е вярата на Иван Костов в историческата съдба. С тези думи проф. Калин Янакиев представи „Свидетелства за прехода”. Може да избереш истината, но тя да не ти донесе народната любов, тогава може да избереш народната любов, но ти трябва да вярваш, че истината е най-важна в политическата сфера. Основният образ в тези свидетелства е образът на Иван Костов – горещо вярващ човек, а това означава дълг навсякъде, независимо ще спечели ли народната любов или печал. Това е книга за трагичната съпротива – съпротивата, срещу която Иван Костов вървя през цялото време със своята вяра на държавник. Книгата е трагична, защото съпротивата е много дълбока, това е съпротива на всяко общество, което трябва да извърши преход и реформа. Тази книга ще даде много отговори, които се задават от десетилетия. Книгата свидетелства, че Костов много добре е чувал тези въпроси. Тези отговори ще ни научат на много неща, но най-важното е, че трябва да бъдем по-смирени във въпросите си. Други отговори ще ни научат да снижим малко повече претенциите си. Но имаме и отговори, които ще ни накарат да се позасрамим на някои от въпросите си, акцентира проф. Янакиев. Благодаря на хората от държавната администрация, които извадиха България от блатото. Програмите не са правени от Костов, а от специалисти, експерти и администрация, която вярваше, че трябва да се върви в тази посока. Българите могат да правят необикновено силни неща, но стига да вярват, заяви Иван Костов.  Той специално акцентира на най-голямата горчивина в мемоарите му: Защо след като слязохме от управлението, което преобрази България, огромната част от  хората, които участваха в него, не защитиха това, което постигнахме. Защо го оставиха и се отказаха от него, и му обърнаха гръб? Това е за мен големият въпрос – когато човек направи нещо важно, трябва да го защити, а не да му обърне гръб.  Голямата поука за мен от тази книга е, че демокрацията има нужда от своите защитници, тя трябва да се брани. Ако не я браним, няма да я имаме. Тя престава да съществува, изражда се, става нещо друго – олигархия, монополи, но не и това, към което сме се стремели. Демокрацията е отворен проект, оставяме я на следващите поколения, те трябва да я бранят, да я дописват. Как децата ни ще я бранят, след като виждат, че ние не сме готови да я брани. От кого да вземат пример децата ни, след като родителите им са обърнали гръб на демокрацията?. Това е основното ми послание. Ще има ли политически сили, които да прегърнат това дело и да го бранят, и да го защитават. Вълнувам се много, че завърших тази книга. Когато я показах на малката ми внучка, почти се разплаках, сподели Иван Костов. На няколко пъти словото му бе прекъсвано с бурни аплодисменти и скандирания: „Костов”, „Костов”, „Костов”...", "date": "2019.04.11", "title": "Иван Костов: Как децата ни ще бранят демокрацията, след като виждат, че ние сме й обърнали гръб?"}
{"url": "https://www.faktor.bg/bg/articles/kontrarazuznavaneto-na-nova-zelandiya-stranata-e-pod-risk-ot-vanshna-namesa", "text": "Контраразузнаването в Нова Зеландия се опасява от действията на агенти от чужди държави, вкл. техните опити да влияят върху политици и да наблюдават имигрантските общности в страната. Възможна е и външна намеса в изборния процес в островната държава предвид глобалната тенденция за намеса в националните политики отвън, каза Ребека Китъридж, директор на Службата за сигурност и разузнаване на Нова Зеландия, цитирана от Ройтерс. \"В широк смисъл мога да кажа, че виждаме действия на държавни агенти, които ни тревожат\", каза тя по повод опити за въздействие върху политици чрез тайни дарения. \"Мотивирани държавни агенти умело намират слабости или сиви зони, които да им помогнат тайно да градят и прокарват влияние\", подчерта Китъридж пред парламентарна комисия, която проучва рисковете от външна намеса в последните избори през 2017 г. Тя съобщи, че службите за сигурност са изготвили план за реакция на заплахата от външна намеси, въпреки че такава намеса не е била установена за изборите през 2017 г. Според Китъридж намесата в новозеландските избори от агенти на чужди държави е \"вероятна и налице\". Тя добави, че нейната служба осъзнава, че чужди държави тайно наблюдават своята диаспора в Нова Зеландия, но не назова поименно нито една такава държава. Следващите избори в Нова Зеландия трябва да се състоят през 2020 г.", "date": "2019.04.11", "title": "Контраразузнаването на Нова Зеландия: В страната ни действат агенти на чужди държави"}
{"url": "https://www.faktor.bg/bg/articles/novini/balgariya/ot-aviootryad-28-razkriha-podrobnosti-za-spukanata-guma-na-pravitelstveniya-falkon", "text": "Повредената гума на правителствения \"Фалкон\" е отстранена, след като вчера имаше инцидент при кацането на машината в Брюксел, на борда на която бе премиерът Бойко Борисов. Инцидентът с \"Фалкон\"-а всъщност е отлепване на най-горния слой на гумата, което не поражда опасност за пътниците, обясниха от \"Авиоотряд 28\" пред БТВ. В случая системите за сигурност не са нарушени. Повредата е установена след кацането и отварянето на вратите. Тодор Коджейков, директор на правителствения \"Авиоотряд 28\" , обясни, че главният инженер, който е в Брюксел, е огледал самолета. Той е пояснил, че може да продължи да изпълнява задачите си. \"Сменена е гумата, имаме резервна гума и самолетът е в изправност и може да изпълнява задачите си\", категоричен бе Тодор Коджейков. Самолетът е на 18 години. През 2015-а а трябваше да бъде сменен с нов след три поредни аварии с колесника, който отказваше да се прибере. Сега специалистите са на същото мнение. Покупката обаче до момента се отлага. Правителственият \"Авиоотряд 28\" разполага само с два самолета и два хеликоптера, когато някой от тях е на ремонт или на проверка, се налага да се наеме самолет. През 2008-а година правителственият ТУ- 154 с делегацията на президента Първанов кацна аварийно на Азорските острови заради повреда в колесника. Повредата даде повод година по-късно самолетът да бъде заменен с действащия и в момента Еърбъс 319.", "date": "2019.04.11", "title": "От \"Авиоотряд 28\" разкриха подробности за инцидента при кацането на Борисов в Брюксел"}
{"url": "https://www.faktor.bg/bg/articles/novini/balgariya/vanshno-s-preduprezhdenie-da-badat-izbyagvaniya-patuvaniyata-kam-libiya", "text": "Министерството на външните работи отправи предупреждение за избягване на пътуване до Либия заради ескалацията на военните действия през последните дни и липсата на сигурност. На пребиваващите в Либия български граждани се препоръчва повишено внимание и избягване на зоните на военни действия. По последна информация на външното ведомство Либия може да бъде напусната през сухоземната граница с Тунис, през летище Мисрата и през границата с Египет. В случай на възникване на извънредна ситуация, сънародниците ни трябва да установят бърз контакт с посолството на България в Тунис. От изключително значение е българските граждани в максимално кратък срок да се регистрират в мисията, като оставят свой адрес и телефон за връзка. Те могат да направят това по телефона или чрез електронната поща на посолството: +216 71 798 962 и +216 29 835428 (дежурен телефон в извънработно време).", "date": "2019.04.11", "title": "Външно с предупреждение да бъдат избягвани пътуванията към Либия"}
{"url": "https://www.faktor.bg/bg/articles/otnovo-protesti-v-gabrovo", "text": "Нова вечер на протести в Габрово. Градът остава под обсадата на полиция и жандармерия, след като снощното недоволство прерасна в сблъсъци и саморазправа. Тази вечер протестиращи отново се събират на площад „Възраждане\". Имаше опит да се излезе с декларация против вандалските прояви по време на протеста.  Стотици протестиращи опитаха да нахлуят в следствието в града в сряда вечерта, където се намираха задържаните за побоя преди дни. След като не успяха, щурмуваха ромската махала. Нанесени са поражения в няколко къщи. След всичко това в София вицепремиерът Красимир Каракачанов свика Съвет по сигурността. Тази сутрин Габрово осъмна под полицейска блокада. А мъжете, които бяха задържани за побоя над продавач, което стана причината за всичко това, се изправиха пред съда. Те остават в ареста за постоянно. Междувременно започна събарянето на незаконни къщи в махалата. Съборени комини, счупени прозорци на къщи и хаос по улиците - в това прерасна спонтанни протест снощи. От полицията признаха, че са били изненадани. „В резултата от тези нерегламентирани действия беше счупено стъклото на Следствения арест и по две от къщите има изпочупени стъкла н прозорци”, обясни Тодор Гребенаров – Главна дирекция „Национална полиция”. „Една от причините да има избухване на обществено напрежение е начинът, по който се коментират интеграционните политики. Самото усещане, че някой има по-особени права или някой не спазва законите, е причината да стигнем дотук”, коментира вицепремиерът Томислав Дончев. За повече спокойствие, жандармерия пази всички възлови точки в града. Пострадалият служител, когото задържаните мъже нападнаха и биха,  призова за спокойствие. „Благодарен съм на хората, които ме подкрепиха. Моето послание е да работим мирно и спокойно и не искаме да всява етническо напрежение в града”, заяви пред Нова телевизия Венцислав Иванов – служител в супермаркета. Пред съда тримата нападатели казаха, че съжаляват. Съдът обаче прецени, че има опасност да се укрият или извършат друго престъпление. Освен това тримата са  осъждани за кражби и престъпления от общ характер. Затова останаха за постоянно в ареста. В същото време от община Габрово започнаха събарянето на незаконни и рушащи се постройки, в които има опасност да се самонастанят хора.", "date": "2019.04.11", "title": "Отново протести в Габрово, градът остава под обсадата на полиция и жандармерия"}
{"url": "https://www.faktor.bg/bg/articles/sadat-reshi-che-popravkite-simeonov-sa-protivokonstitutsionni", "text": "Конституционният съд се произнесе с решение, с което обяви за противоконституционни разпоредбите от Закона за местните данъци и такси . Това сочи проверка в сайт на КС. Конституционният съд отмени последните промени в Закона за местните данъци и такси, чиито вносители бяха депутати от партията на Валери Симеонов - НФСБ. \"Идеалната цел\" зад поправката бе уж облагане с данък на жилища, които нерегламентирано се ползват на хотелски начала, но без регистрация и без за това да се отчисляват пари за общините и държава от евентуалния приход на собствениците. Няма да има допълнителен данък \"курорт\" върху имотите, които не са единствено жилище на собственика, намират се в населено място, определено от Министерския съвет за курортно селище и не се отдават под наем или по друг регламентиран от Закона за туризма начин на почиващи.", "date": "2019.04.11", "title": "Конституционният съд отмени поправките \"Симеонов\""}
{"url": "https://www.faktor.bg/bg/articles/softuerna-kompaniya-v-es-s-biznes-i-v-balgariya-prestrukturira-biznesa-si-s-blizo-eur1-miliard", "text": "Най-голямата европейска технологична компания SAP, която има офис и в България, ще има за цел да достигне пазарна капитализация между 250 и 300 милиарда долара до 2023 година. Това е потвърдил изпълнителният директор на фирмата Бил МакДермът пред германски медии, цитирани от Reuters. Той коментира, че от 2010 година, когато застава на поста, капитализацията на компанията е нараснала от 45 милиарда до 140 милиарда евро. \"Съизмервайки пазарната оценка на доставчиците на облачни услуги ние имаме потенциал в нашето портфолио за допълнително 90 милиарда евро капитализация\", посочва МакДермът пред Frankfurter Allgemeine Zeitung, цитиран от money.bg. \"До 2023 година планираме да увеличим капитализацията си с между 250 до 300 милиарда долара\", казва още той. SAP се намира в средата на своя план за преструктуриране на бизнеса й, обявен през януари. Той включва освобождаването на 4400 служители. Акциите на компанията изгубиха 5% от стойността си за последната седмица, като паднаха от 6-месечния си връх, достигнат на 4 април. Тогава те скочиха до 104,88 евро единична цена.", "date": "2019.04.11", "title": "Софтуерна компания с бизнес в България гони пазарна капитализация 300 милиарда долара"}
{"url": "https://www.faktor.bg/bg/articles/radio-svoboda-v-rusiya-se-zavrashtat-savetskite-praktiki-za-kontrol-na-mediite", "text": "В Международен мемориал в руската столица Москва беше открита изложбата „А упало, Б пропало”, посветена на съветската цензура, съобщава Радио \"Свобода\".   Тя е особено актуална в наши дни, когато съветските практики за контрол на медиите, репертоара на театрите и киното, подсилени от цензурата в интернет, се завръщат в Русия и се възраждат традициите на самиздат и тамиздат, придобиват се нови умения за промъкване \"през ключалките\".  От радиото питат: \"Възможна ли е тотална цензура през 21-ви век?\"", "date": "2019.04.11", "title": "Радио \"Свобода: В Русия се завръщат съветските практики за контрол на медиите, театъра и киното"}
{"url": "https://www.faktor.bg/bg/articles/betina-zhoteva-predstoi-golyama-promyana-v-zakona-za-radio-i-televiziya", "text": "Човечеството вече се изнесе в интернет,  младите се информират основно чрез мрежата, затова е необходимо да се пресекат фалшивите новини.  Имаме 21 месеца, за да транспонираме новата европейска директива за аудио-визуални услуги, която да позволи законът да влезе в интернет, като ще обхване всички сайтове с аудио-визуално съдържание, каза пред бТВ Бетина Жотева, член на Съвета за електронни медии. Тя обясни, че сайтовете се конкурират вече с телевизията и радиото. Жотева е категорична, че това не е цензура, а подпомагане на добрата журналистика да остане такава. \" Никога не бих предала медиите. Не трябва да допускаме ф алшивите новини да побеждават колегите, които страшно много се трудят\", посочи Жотева. Предстои голяма промяна в Закона за радио и телевизия, където би трябвало да намери място новата директива. Би трябвало да се припознаят сайтовете като електронни медии и всеки един сайт, който съдържа някакво аудио-визуално съдържание, да подлежи на регулация, обясни по-подробно Жотева. \"Това не може да бъде наречено цензура, просто същите правила ще се прилагат”, каза тя. Според нея в стария закон може да има нов раздел за електронните медии, към който да се включват и сайтовете. „Беше разширен обхватът на аудио-визуалните услуги, да влезе в интернет, където са формите за споделяне на видеото, социалните мрежи, сайтовете, където има аудио-визуална информация, но написаната не подлежи на регулация”, поясни тя.", "date": "2019.04.11", "title": "Бетина Жотева: Предстои голяма промяна в Закона за радио и телевизия"}
{"url": "https://www.faktor.bg/bg/articles/pravyat-baza-za-poddrazhka-i-remont-na-f-16-l-c-hd-rs", "text": "Компанията \"Локхийд Мартин\" има намерение да направи база за поддръжка, частичен и цялостен ремонт на F-16 в България.  Изборът на боен самолет F-16 Блок 72 от Мароко и още един оператор от региона на Азия ще ускори плановете за започване на производството на новите, важни за България изтребители и за доставка на първия самолет в края на 2022 г. Това каза Джим Робинсън, директор Международно бизнес развитие за F-16 в \"Локхийд Мартин\",  цитиран от dir.bg. В изявление, направено само две седмици преди церемонията за прерязване на лентата за откриването на новата производствена линия на \"Локхийд Мартин\" за F-16 в Грийнвил, Южна Каролина, Робинсън каза, че макар последните поръчки да увеличават натоварването на компанията, новият завод вече има възможност да вдигне производствения си капацитет, за да отговори на нуждите на клиентите.", "date": "2019.04.11", "title": "\"Локхийд Мартин\" ще прави в България база за поддръжка, частичен и цялостен ремонт на F -16 (ВИДЕО)"}
{"url": "https://www.faktor.bg/bg/articles/arteks-osporvat-reshenieto-na-dnsk", "text": "Строителната фирма \"Артекс\" е изпратила възражение срещу констативния акт за спиране на строителството на сградата \"Златен век\", съобщиха от строителния контрол. Оттам обясниха, че заповед за спиране се издава в срок от 3 дни преди изтичане на времето за възражение, което е 7 дни. За “Златен век“ предстои тя да бъде връчена на 15 април. Припомняме, че ДНСК спря окончателното строителството на сградата „Златен век“. Това се реши след намесата на премиера Бойко Борисов в казуса. Основна причина за спирането е заради това, че фирмата не е подновила до ноември миналата година разрешителното си за строеж, обясни министърът на регионалното развитие Петя Аврамова.", "date": "2019.04.11", "title": "\"Артекс\" изпрати възражение срещу констативния акт на ДНСК"}
{"url": "https://www.faktor.bg/bg/articles/5-konsortsiuma-s-oferti-za-kontsesiya-na-letishte-sofiya", "text": "5 консорциума подадоха оферти за концесията на летище София, съобщиха от Министерството на транспорта. Получените в срок заявления за участие в процедурата за определяне на концесионер и възлагане на концесия за строителство на обект „Гражданско летище за обществено ползване София“ – публична държавна собственост, бяха отворени от комисията в закрито заседание.  В срока за подаване на заявления и оферти бяха получени заявления от следните участници: 1. Консорциум „Витоша“ с водещ член \"Манчестър Еърпорт Груп Оувърсийз Инвестмънтс Лимитид\". Участник в консорциума е и BCEGI Кънстракшън (Великобритания) Лтд, с едноличен собственик Бейджин Кънстракшън Ейнджиниринг Груп; 2. Консорциум „Соф Кънект“ с водещ член \"Меридиам Ийстърн Юръп Инвестмънтс САС\". За изпълнение на изискването за летищен оператор е посочено Флугхафен Мюнхен; 3. Консорциум \"ССБ София Еърпорт ДжейВи\" с водещ член \"ССБ Зауервайн & Шефер Бау АГ\". За изпълнение на изискването за летищен оператор е посочено Копенхаген Еърпортс А/С; 4. „Фрапорт България“ ЕАД. За изпълнението на изискването за технически способности и финансови възможности е посочено \"Фрапорт АГ Франкфурт Еърпорт Сървисис Уърлдуайд\"; 5. Консорциум „Еърпортс Де Пари“ ЕС. ЕЙ и „ТАВ Хавалиманларъ Холдинг“ А. Ш. с водещ член „Еърпортс Де Пари“ ЕС. ЕЙ. За изпълнение на изискването за летищен оператор е посочено „Еърпортс Де Пари“ ЕС. ЕЙ. Комисията за провеждане на процедурата следва да извърши действията по допускане на участниците, съобщават от ведомството на Росен Желязков. Офертите на допуснатите участници ще бъдат отворени в открито заседание на комисията, което ще се проведе на 9 май 2019 г. На заседанието могат да присъстват участниците или техни представители, както и други лица.", "date": "2019.04.11", "title": "5 консорциума с оферти за концесия на Летище София"}
{"url": "https://www.faktor.bg/bg/articles/borisov-kam-interesa-na-kitay-kam-belene", "text": "Отношенията между България и Китай са доста динамични и приятелски. Надявам се техният президент да посети нашия и да имаме още много събития, особено в сферата на земеделието. Това каза премиерът Бойко Борисов в Дубровник, където взима участие в Осмата среща на държавните и правителствени ръководители на страните от Централна и Източна Европа и Китай. Той разкри за какво са разговаряли на срещата си с председателя на Държавния съвет на Китай Ли Къцян.  \"В момента 800 млн. долара е износът на България към Китай, което е голяма цифра. Обсъдихме жп линиите, Дунавската стратегия, инфраструктурните проекти. За мен темата за китайските инвестиции е малко по-различна. Това са заемни пари с не малки искани лихви. Знаете, че имаме 10 млрд. фискален резерв и не виждам смисъл да плащаме лихви. Те задължително искат и държавни гаранции. Поставили сме нашите условия за АЕЦ \"Белене\" и ще говорим. По тази тема сме неотстъпчиви. Ние предлагаме модерното публично-частно партньорство, смесените компании. За това преговаряме. Всяка страна проявява твърдост и характер. Те утре са готови да почнат да строят, ако ние сложим държавна гаранция. Аз лесно мога да го направя, но след няколко години на някой друг ще му побелеят косите, както на мен ми се случи. Не съм казал, че Китай няма да строи АЕЦ \"Белене\". За тях това е огромен стратегически проект. За първи път те ще строят атомна централа в ЕС. Надявам се всичко да е ясно, когато техният президент ни посети в края на годината\", заяви министър-председателят. \"Другото интересно и важно е създаването на мозъчен тръст на 16+1. Утре ще го подпишем и той ще бъде в София. Българската банка за развитие има най-голямата кредитна визия от всички държави на Балканите. В момента във Вашингтон се подписва световния логистечен център на Световната банка да бъде в София. Няма да се учудя, ако до края на годината и Китайската народна банка открие център в София\", разкри Бойко Борисов.", "date": "2019.04.11", "title": "Борисов за интереса на Китай към \"Белене\": Не чакайте държавна гаранция от нас"}
{"url": "https://www.faktor.bg/bg/articles/darzhavata-dava-oshte-3-2-mln-lv-za-tyutyun", "text": "Държавата дава още 3.2 млн. лв. за тютюн. Средствата са по одобрената държавна помощ \"де минимис\" за предадена и неизплатена продукция от предходни години, съобщава Държавен фонд \"Земеделие\". Кандидатстването е от 15 април до 10 май. Право на подпомагане по схемата имат физически лица, еднолични търговци, юридически лица и кооперации. Те трябва да имат сключени договори за суров тютюн и предавателно-приемателни протоколи за реколта 2010 с \"Исперих – БТ\" - АД и с \"Лийв Табако А. Михайлидис\" АД за реколта 2016. Общата помощ на човек или фирма не може да е над 25 хил. евро за 3 последователни бюджетни години (2017 г. – 2019 г.).", "date": "2019.04.11", "title": "Държавата дава още 3.2 млн. лв. за тютюн"}
{"url": "https://www.faktor.bg/bg/articles/faynenshal-tayms-otkri-ofis-v-sofiya", "text": "„Файненшъл таймс“ (Financial Times) откри офис в София. Предвижда се до края на годината в него да работят 130 служители, които ще отговарят за инженеринга, разработването, дизайна и икономически анализи, съобщиха от Столичната община. „Изборът на София от една от най-авторитетните бизнес медии в света означава голямо доверие и възможности.“, каза при откриването кметът на София Йорданка Фандъкова. На събитието присъства Кейт О’Риърдън, главен продуктов и информационен директор във FT, която разказа за избора на София: „Оглеждахме различни възможни места за този офис – в Азия, Европа и Великобритания, преди да се спрем на България. Дългата репутация на София като център на технологиите, заедно с развитието на индустриите в областта на данните, изкуствения интелект, възраждащата се като столица на технологиите на Балканите София – всичко това прави вашия град неустоима дестинация за подобна инвестиция. Нашите екипи в София са двигателят в основните области. Продължаваме да инвестираме в София - възнамеряваме да разширим своята дейност тук, като създадем нов екип, който ще работи за специализираните издания на FT. Надявахме се, че градът ще ни предостави талантливи хора, които ще ни помогнат да преобразим FT. Действителността надхвърли нашите очаквания. Вашите отдаденост и енергия са изключително вълнуващи и нямам търпения да видя какво още можем да постигнем заедно. Като медия сме ориентирани към цифровите технологии. Над ¾ от нашите читатели са абонати на цифровата ни платформа и София ще играе централна роля за постигане на растеж в тази насока.“, посочи също Кейт О’Риърдън. Част от политиката на изданието в цял свят са и образователните инициативи. „FT има образователни инициативи за гимназисти от горните класове, на които предоставя безплатен достъп до изданието. По този начин отглеждаме следващото поколение служители и читатели на FT. Освен това ние намираме и други начини, с които да допринасяме за образованието, като работим с училища, клубове, университети, организираме събития с ученици“, посочи още Кейт О’Риърдън. София получи и приза „Бизнес град“ в националната класация на „Дарик радио“. „Тази награда е за хората на София, за талантливите, предприемчиви и образовани млади хора, защото благодарение на тях, големите компании идват тук. На заседание на Министерски съвет беше одобрено и споразумение между България и „Световната банка“, която също открива свои офис в София. Това е възможност и перспектива за младите, образовани хора на нашия града.“, заяви също кметът Фандъкова. Приоритет на Столичната община е да привличане на инвестиции в публичната инфраструктура и в образованието. Според последното изследване на FDi Intelligence София е сред най-атрактивните локации за международни инвестиции в следващите 2 години. София се нарежда на 28 място от общо 283 европейски региона включени в индекса за работни позиции, изискващи интелектуална дейност. През 2018 г. София зае 18-о място от 400 световни региона с високо владеене на английски език, което също е важно за привличане на международните компании в столицата.", "date": "2019.04.11", "title": "„Файненшъл Таймс“ откри офис в София"}
{"url": "https://www.faktor.bg/bg/articles/povdigat-obvinenie-na-sobstvenichkata-na-rotvaylerite-koito-napadnaha-3-detsa", "text": "Собственичката на двата ротвайелера, които вчера нахапа три деца и дядо им, е задържана за 72 часа и от прокуратурата ще поискат постоянно задържане под стража. Това заявиха по време на брифинг от СДВР. За това престъпление законът предвижда до 3 години лишаване от свобода и глоба. Тя още не е разпитана в качеството си на обвиняемо лице. Но това, което е заявила, е, че кучетата са избягали. Това обаче не е доказателство, посочиха на брифинга. Кучетата бяха намерени в района на Железница, но все още няма данни как кучетата са стигнали до там от Симеоново, където живее собственичката. Наблюдаващият  прокурор предвижда да повдигне обвинение спрямо жената и нейния 17-годишен син, собственици на кучетата, защото не са положили достатъчно грижи за домашните си кучета.", "date": "2019.04.11", "title": "Прокуратурата ще поиска постоянен арест за собственичката на ротвайлерите, които нападнаха 3 деца"}
{"url": "https://www.faktor.bg/bg/articles/14-godishen-mina-s-kola-prez-stalbi-i-fontan-v-tsentara-na-ruse", "text": "14-годишно момче от Кубрат взело колата на майка си, стигнало до Русе с нея и преминало през централния площад на крайдунавския град при опит да избяга от полицията. Това съобщават от Областната дирекция на МВР в Русе. Случаят е от миналата нощ. Около 2.00 ч. полицаи забелязали автомобил с разградска регистрация да се движи без включени светлини по улица в Русе. Униформените подали светлинен и звуков сигнал към водача на превозното средство, за да спре, но той продължил и дори увеличил скоростта. Полицаите последвали нарушителя, който навлязъл в уличките към централния площад \"Свобода\" и успял да се скрие. Униформените извършили справка в центъра за видеонаблюдение в общината. Станало ясно, че колата преминала през стълбите и сухия фонтан пред сградата на операта, а след това - и през целия градски площад, като се изгубила в улиците до Съдебната палата. Предприето било издирване. Така русенските полицаи, с помощта на колегите си от Кубрат, установили собственика на автомобила, както и непълнолетния шофьор. Образувана е преписка за хулиганство.", "date": "2019.04.11", "title": "Екшън в центъра на Русе: 14-годишен бяга от полицията, газейки с кола всичко по пътя си"}
{"url": "https://www.faktor.bg/bg/articles/bitiyat-v-magazin-v-gabrovo-prizovavam-kam-sdarzhanost", "text": "Добре се чувствам. Възстановявам се. В добро здраве съм. Това каза в предаването \"Плюс минус\" по Нова телевизия битият продавач от роми в магазин в Габрово Венцислав Иванов. \"Провокацията се случи, защото тримата дойдоха с идеята да се скарат и сбият с някого. Докато подреждах витрините, видях, че се заяждат с един клиент. По едно време всичко уж всичко утихна, но колежката ме извика, защото има проблем на изхода на магазина. Там видях, че същите трима се заяждат с друг клиент на магазина. Аз им направих забележка и те ме нападнаха. Не съм имал досега такъв инцидент. Имало е леки закачки, но никога не се е стигало до бой и подобни неща. Всичките ни клиенти са страхотни хора\", разказа Иванов за инцидента. \"Ситуацията в Габрово е породена от много време, а не от този инцидент. Явно на хората им писна от подобни недостойни случки и е нормално ситуацията да ескалира. Приканвам всички хора към сдържаност. Всички, които ме подкрепиха, да протестират по-разумно. Разбрах, че е имало атаки към къщи - това не трябва да се случва. Проблемът е сериозен и е натрупван с години. Няма как да се реши за няколко дни. Иска ми се всички да се замислят преди да тръгнат да правят пак нещо подобно и да бият хора. Не трябва да се чувстват безнаказани\", каза още мъжът.", "date": "2019.04.11", "title": "Битият от роми в магазин: Ситуацията в Габрово е породена от много време, не е от този инцидент"}
{"url": "https://www.faktor.bg/bg/articles/parlamentarnata-komisiya-za-borba-s-koruptsiyata-shte-iziska-ot-glavniya-prokuror-rezultatite-ot-proverkata-na-rakovodstvoto-na-kpkonpi", "text": "Парламентарната комисия за борба с корупцията, конфликт на интереси и парламентарна етика ще изиска от главния прокурор резултатите от проверката на ръководството на Комисията за противодействие на корупцията и за отнемане на незаконно придобитото имущество (КПКОНПИ), предаде  Агенция „Фокус“. Едва след като се запознае с резултатите, комисията ще подложи на гласуване предложението на БСП за предсрочно прекратяване на правоотношението на Пламен Георгиев и Антон Славчев съответно като председател и зам.-председател на КПКОНПИ. Членовете на парламентарната комисия от БСП не присъстваха на заседанието. Народният представител от ГЕРБ Спас Гърневски заяви, че комисията периодично изслушва доклади за работата на КПКОНПИ. По думите му всички народни представители, включително и тези от БСП, винаги са се обединявали около това, че антикорупционната комисия работи добре и усилено. „Съжалявам, че ги няма нашите колеги от БСП да потвърдят това“, заяви Гърневски и посочи, че няма чадър в работата на КПКОНПИ. \"Смятам, че няма да е справедливо и отговорно отстраняването от длъжност да бъде приложено към Пламен Георгиев и Антон Славчев. В този смисъл предлагам да се изчака проверката на съответните органи, те да ни запознаят с резултата и ако в него има достатъчно мотиви да се искат оставки на тези хора, аз ще съм първият, който ще ги гласува“, каза още Гърневски. Депутатът от „Воля“ Симеон Найденов се присъедини към твърдението, че трябва да се изчакат резултатите от проверката. Народният представител от ДПС Ихсан Халил също заяви, че трябва да се види решението на прокуратурата. От своя страна, председателят на комисията Борис Ячев посочи, че е притеснителна формулировката на вносителите за „тежки нарушения“. „Няма как да се направи оценка дали е извършено нарушение и ако има такова, дали то се квалифицира като „тежко“. Дори в самия закон няма дефиниция на този термин“, заяви Ячев и подчерта, че комисията подхожда професионално и неутрално към подобни проблеми. Ячев посочи, че парламентарната комисия ще изиска от прокуратурата да предостави резултатите от проверката и чак тогава да се произнесе по предложението на БСП за отстраняване на Пламен Георгиев и Антон Славчев.", "date": "2019.04.11", "title": "Парламентарната комисия за борба с корупцията ще изиска от главния прокурор резултатите от проверката на ръководството на КПКОНПИ"}
{"url": "https://www.faktor.bg/bg/articles/simeonov-drazni-me-lekotata-s-koyato-se-iskat-ostavki-oshte-predi-proverkite", "text": "Цялото медийно войнство се насочи да удря по така наречените жертви, без преди това да са били проверявани сделките. Да съм казал нещо пред медиите и то да не е било истина, попита риторично Симеонов в студиото на Нова ТВ.  Нямам лична вражда с Ангелкова. Дразни ме лекотата, с която се вземат оставките. Дразни ме преди да се направят проверките, да се отстраняват хора. Вижда се двойният стандарт при отработването на тези упреци. При ГЕРБ имаше оставки, а в БСП – няма такива неща. Борисов е основният оставкаджиев на държавата, но за Добрев смятам, че е негово лично решение. Всички оставки са оставчени, те са дадени принудително. И когато искаш да останеш чист и кристален, няма да намериш време да спреш. И когато се прекрачи тази граница, хората си казват – защо ли и този човек не си подаде оставката. Но не съм казал, че Борисов трябва да подаде оставка. Аз не мисля, че Борисов поема отговорност, той жертва кадърни хора, от оставката на които губи НС, губи и МС, защото това бяха изградени професионалисти, коментира политикът. Запитан защо не се е стигнало до общо явяване на изборите за Европейски парламент, лидерът на НФСБ бе лаконичен: Няма как на евроизборите да отиваме трите формации заедно. Най-малкото НФСБ и Атака сме на различна позиция по отношение на външната политика - ние сме за Европейския съюз, а Сидеров са за Евразийския, аргументира решението си Валери Симеонов.", "date": "2019.04.11", "title": "Симеонов: Борисов жертва кадърни хора, от което страдат НС и правителството"}
{"url": "https://www.faktor.bg/bg/articles/pes-zamrazyava-otnosheniyata-si-s-upravlyavashtata-v-rumaniya-sotsialdemokraticheska-partiya", "text": "Партията на европейските социалисти замразява отношенията си с управляващата в Румъния Социалдемократическа партия, която е член на ПЕС. Новината бе съобщена на партийна среща вчера в Брюксел от председателя на ПЕС Сергей Станишев, който днес бе цитиран от румънски медии, предаде БНР. Той е информирал премиери, еврокомисари и партийни лидери, че докато румънското правителство не изясни ангажимента си към върховенството на закона и не последва препоръките на Еврокомисията, ръководството на ПЕС ще смята отношенията с левицата в Букурещ за замразени, се казва в съобщение, публикувано на сайта на ПЕС. Очаква се въпросът да бъде дискутиран на следваща среща на европейските социалисти през юни. Дотогава румънските социалдемократи няма да бъдат допускани до никакви събития. В реакция управляващата румънска партия обяви, че решението на ПЕС не е правилно.", "date": "2019.04.11", "title": "ПЕС замразява отношенията си с управляващата в Румъния Социалдемократическа партия"}
{"url": "https://www.faktor.bg/bg/articles/rumen-radev-v-katar-ne-se-kolebayte-da-badete-po-agresivni-za-investirane-v-balgariya", "text": "Не  се колебайте да бъдете по-агресивни за инвестиране в България, обърна се президентът Румен Радев към представителите на Катар на Катарско-българския бизнес форум в Доха.      Той отбеляза интензивния политически диалог между България и Държавата Катар, предаде БТА.     Нашата мисия е да превърнем политическото сътрудничество в бизнес сътрудничество с видими резултати, посочи Радев.      Българският бизнес е много гъвкав и иновативен, подчерта президентът. Той отбеляза още, че България е ИТ столицата на Източна Европа и допълни, че в страната ни  все повече се увеличават стартъпите. България е страна с огромен потенциал в образованието, науката и иновациите, посочи още държавният глава.     Сигурен съм, че ако обединим усилията си, можем да постигнем огромни резултати, каза Румен Радев.      Още веднъж бих искал да ви насърча да помислите за иновации в бизнеса, защото България е място, което развива иновации за бизнеса, посочи още държавният глава.     Президентът Радев  е на официално посещение в Държавата Катар.      Водената от него делегация включва представители на изпълнителната власт, на висши учебни заведения, както и представители на десетки български фирми от отбранителната индустрия, иновациите, строителството,  биотехнологиите, земеделието и производството на храни.    Днес държавният глава се срещна с емира шейх Тамим бин Хамад ал-Тани, както и с министър-председателя  и министър на вътрешните работи на Държавата Катар шейх Абдула бин Насер бин Халифа ал Тани.    Българският президент се запозна и  с дейността на  фондация \"Катар\" за образование, наука и обществено развитие. Той посети също Катарския национален музей в Доха, който е по проект на френския архитект Жан Нувел и е открит неотдавна. Сградата е с форма на пясъчна роза и се простира на площ от 52 хиляди кв.м.     В Доха държавният глава посети и централата на организацията Форум на страните износителки на газ.", "date": "2019.04.11", "title": "Румен Радев към Катар: Не  се колебайте да бъдете по-агресивни за инвестиране в България"}
{"url": "https://www.faktor.bg/bg/articles/borisov-se-chu-s-netanyahu-kani-go-za-sreshta-v-balgariya", "text": "Министър-председателят Бойко Борисов проведе телефонен разговор с премиера на Държавата Израел Бенямин Нетаняху, съобщиха от правителствената пресслужба. Двамата обсъдиха развитието на сътрудничеството между двете страни, което в последните години е изключително активно. Премиерът Борисов поздрави израелския си колега за изборната победа и подчерта, че изграденото доверие и доброто партньорство между България и Държавата Израел ще продължат да се развиват. Борисов го покани на посещение в България, а Бенямин Нетаняху посочи, че състави ли кабинет ще се отзове на поканата на министър-председателя. Борисов и Нетаняху обсъдиха и проекта за Източно-средиземноморския газопровод „Ийст Мед“, който ще доставя газ от Държавата Израел за Европа и ще преминава през Кипър, Гърция и Италия. Министър-председателят Бойко Борисов подчерта, че основен приоритет за България е гарантиране сигурността на енергийните доставки за страната и диверсификацията на източниците. Той посочи, че чрез интерконектора Гърция-България, страната ни може да получава доставки от „Ийст Мед“.", "date": "2019.04.11", "title": "Борисов се чу с Нетаняху, кани го на посещение в България"}
{"url": "https://www.faktor.bg/bg/articles/eva-maydel-es-mozhe-i-tryabva-da-stane-tehnologichna-super-sila", "text": "„ЕС може и тряба да стане технологична супер сила. Етичните насоки за работата на изкуствения интелект, които целят повече защита на европейските граждани, може да се превърнат в конкурентно предимство за европейските предприемачи\". Това заяви българският евродепутат Ева Майдел (ГЕРБ/ЕНП) по време на третото издание на конференцията на високо равнище “Regulation4Innovation”. Специален гост на събитието бе вицепрезидентът на Европейската инвестиционна банка и бивш премиер на Финландия Александър Стуб, който посочи, че новите приоритети на Европейската комисия трябва да са съсредоточени върху изкуствения интелект и технологиите, тъй като те променят всяка индустрия и всеки един аспект от ежедневието ни. Водещи експерти се обединиха около тезата, че ЕС трябва да стане технологична супер сила, която да умее да насърчава иновациите, чрез гъвкави и отворени регулации, които да се адаптират в динамиката на дигиталния свят. Един от начините това да се случи е с увеличаване на дигиталната и бизнес грамотност на законотворците на всяко ниво. Regulation4Innovation e конференция на високо равнище, инициирана от Ева Майдел, която има за цел да обсъди актуалните теми в сферата на дигитализацията и да начертае път за преодоляване на предизвикателствата. За трета година дискусията събра над сто водещи експерти в областта на технологиите, които обсъждат важните теми в сектора.", "date": "2019.04.11", "title": "Ева Майдел: ЕС може и трябва да стане технологична супер сила"}
{"url": "https://www.faktor.bg/bg/articles/prognoza-zelenski-ubeditelno-bie-poroshenko-na-balotazha-v-ukrayna", "text": "Комедийният актьор и новак в политиката Володимир Зеленски, който играе ролята на президент в популярния тв сериал \"Слуга на народа\", е най-вероятен победител в балотажа на украинските президентски избори, сочи социологическо проучване на агенция \"Рейтинг\", оповестено днес и цитирано от Ройтерс и ТАСС. Това е първото проучване досега за нагласите на избирателите преди балотажа на 21 април.  Сред онези, които са посочили, че ще гласуват на втория тур, 61 процента предпочитат Зеленски, 24 са за сегашния президент Петро Порошенко, а 15 процента още не са определили избора си.  Сред онези, които са казали, че ще гласуват и вече са взели решение, 71 на сто са за Зеленски, а 29 - за Порошенко, сочат данните на \"Рейтинг\". Зеленски изпреварва своя съперник Порошенко при всички възрастови категории. При отчитане на географския показател, Зеленски води сред жителите на Източна, Южна и Централна Украйна. Само в Западна Украйна позициите на двамата са изравнени.  В първия тур на изборите Зеленски събра два пъти повече гласове от Порошенко, който трудно успя да се класира за балотажа. За шоумена гласуваха около 31 на сто от участвалите във вота, а за сегашния президент - под 16 на сто.", "date": "2019.04.11", "title": "Прогноза: Зеленски убедително бие Порошенко на балотажа в Украйна"}
{"url": "https://www.faktor.bg/bg/articles/zhablyanov", "text": "Информациите за семейния ми имот бяха поднесени тенденциозно и манипулативно с цел политическа дискредитация - моята и на БСП. Това каза народният представител от ПГ на „БСП за България“ и член на Изпълнителното бюро на партията Валери Жаблянов в изявление пред медиите, предаде репортер на Агенция „Фокус“.  „През последната седмица множество електронни и печатни медии публикуваха репортажи и информация за моя семеен имот, което беше поднесено тенденциозно и манипулативно с цел моята и на БСП политическа дискредитация с оглед на предстоящите избори за ЕП\", коментира Жаблянов.  По думите му медийните репортажи засягат подадена от него декларация за имущество от 2014 г. „В декларацията е вписан въпросният имот според изискванията на закона“, допълни Жаблянов.", "date": "2019.04.11", "title": "Жаблянов се жалва, информациите за имота му били поднесени манипулативно"}
{"url": "https://www.faktor.bg/bg/articles/kakvo-reshi-parlamentarnata-komisiya-za-konflikt-na-interesi-otnosno-shefa-na-konpi", "text": "Парламентарната комисия за конфликт на интереси реши след запознаване с резултатите от проверката на прокуратурата да се произнесе по искането на БСП за прекратяване на правомощията на председателя на КПКОНПИ Пламен Георгиев и заместника му Антон Славчев. Това реши комисията на днешното си заседание с пълно мнозинство. Мотивите на левицата са съмненията за нарушения на Георгиев и Славчев свързани с имотното им състояние. Вносителите от БСП не присъстваха на заседанието. Председателят на парламентарната комисия Борис Ячев предложи още да се възложи на националния център по парламентарни изследвания, в едномесечен срок, да представи данни за резултатите от работата на досега действащия закон за КПКОНПИ. Предложението се прие от комисията. По думите на Ячев без да се знаят позитивите и негативите от действието на закона, не може да се вземе решение за нуждата от изготвяне на изцяло нов такъв или да се усъвършенства. Според него, ако сега се тръгне към изцяло нов закон за противодействие на корупцията, борбата с нея в следващите три-четири години ще остане на заден план. Той отбеляза още, че след като приключат проверките на КПКОНПИ за имотното състояние на лица, заемащи висши държавни длъжности, ще поканят нейни представители, за да съобщят резултатите от тях.", "date": "2019.04.11", "title": "Парламентът остави Пламен Георгиев като шеф на КОМПИ, засега"}
{"url": "https://www.faktor.bg/bg/articles/novini/balgariya/tsvetanov-ne-sam-se-varnal-prez-zadniya-vhod-v-parlamenta-ne-sam-na-shtat-nito-na-zaplata-imam-samo-propusk-za-vlizane", "text": "Във връзка с различни спекулации за завръщането ми в парламента „през задния вход“ искам да направя следните уточнения: След подаването на оставката ми като народен представител и гласуването й от парламента на 29 март 2019 г., веднага съм върнал по съответните правила картата си на народен представител. За да мога да влизам в сградата на Народното събрание, когато се налага да направя различни срещи с представители на други парламентарни групи или с народни представители от ГЕРБ, от Народното събрание ми беше издаден пропуск на нещатен сътрудник към ПГ на ГЕРБ. Това обяснява в свой коментар във фейсбук зам. председателя на партия ГЕРБ Цветан Цветанов.  Държа да подчертая, че този пропуск осигурява единствено достъп до сградата на Народното събрание и издаването му категорично не е обвързано нито с подписване на договор, нито с получаването на възнаграждения. Издаването на такъв пропуск е в съответствие с вътрешната нормативна уредба за осигуряване на допуск до сградата на парламента на политически лица от всички политически партии и по никакъв начин не означава „връщане в българския парламент през задния вход“, както за мен, така и за всеки един, който има издаден пропуск от различните парламентарни групи. Тъй като винаги използвам централния вход на всички институции, в които влизам, и за да ограничим всички спекулации и погрешни интерпретации с внушения, разговарях с колегите от ПГ на ГЕРБ и по мое искане ще бъда заличен като нещатен сътрудник. В момента имам изключително напрегнат график от срещи със структурите на ГЕРБ в цялата страна и не смятам да хабя енергията си за друго, допълва Цветанов.", "date": "2019.04.11", "title": "Цветанов: Не съм се върнал през задния вход в парламента, не съм на щат, нито на заплата, имам само пропуск за влизане"}
{"url": "https://www.faktor.bg/bg/articles/krasimir-valchev-mnogo-trudna-e-bitkata-da-nakarame-problemite-detsa-da-hodyat-na-uchilishte", "text": "Малко са инструментите на принуда в училище. Имаме скрито неприсъствие в системата. Знаем кои са рисковите училища. Но дори когато се активират всички мерки, се увеличава посещаемостта до 70%. Битката е много трудна да накараме децата да ходят на училище. Това коментира в студиото на Би Ти Ви министърът на образованието Красимир Вълчев.  Правят се чрезвичайни усилия в тази посока, те трябва да станат ежедневно. Учителите получават допълнителни средства, защото там се работи по-трудно и по-нежелано. Подготвяме млади хора, които да ходят да работят в най-трудните училища. Гласувана е вече програмата. Държавата трябва да влезе в тези училища с цялата си сила, посочи още той. По думите му не е целта да изключим децата от образователната система. Трябва да направим така, че максимално да подкрепим най-трудните училища, както и детските градини. Рецептата е да обхванем проблемните деца още в детската града, за да можем да компенсираме дефицитите при тези деца.  Имаме нужда от подкрепени и мотивирани учители. Ако имаме добри учители, ще имаме и по-ефективна образователна система и всички сектори ще бъдат по-добри, аргументира позицията си министърът. Що се отнася до университетите – държавните висши училища не са повече от тези през 1990 година. Имаме създадени частни университети. Голямата разлика дойде, че всички се опитват да обучават по всички профили. С масовизацията на висшето образование имаме и нерационално търсене, а не толкова стремеж към знания и квалификация. Опитваме се сега образованието да обвържем с пазара на труда. Три инструмента са приети в тази посока  – преструктуриране на приема, чрез финансирането на ВУЗ и чрез въвеждането на специализирани стипендии и допълнителни стимули за включване в най-важните сектори, посочи Красимир Вълчев.", "date": "2019.04.11", "title": "Красимир Вълчев: Много трудна е битката да накараме проблемите деца да ходят на училище"}
{"url": "https://www.faktor.bg/bg/articles/500-uchenitsi-zadavaha-vaprosi-na-mariya-gabriel-po-initsiativa-na-kmeta-na-rayon-lozenets", "text": "Над 500 ученици от столичния район \"Лозенец\" се срещнаха с евромисаря по цифрова икономика и общество Мария Габриел. Дискусията се проведе по покана на кмета на район \"Лозенец\" Любомир Дреков. Габриел и Дреков отговаряха два часа на многобройните въпроси на учениците от общински и държавни училища в район \"Лозенец\". Те разговаряха с тях за киберсигурността, опасностите в мрежата за подрастващите, тъмната мрежа, авторското право и свободното споделяне в социалните мрежи и свободата на словото. “За нас беше изключително преживяване да се потопим в тази атмосфера, която децата създадоха. Бях приятно впечатлен от техните познания и възможностите, които виждат в развитието на информационните технологии. Впечатлен съм и от способността им да изразят своето виждане по всички въпроси, които ги вълнуват, без ограниченията на крехката си възраст. Смятам, че тази среща им беше много полезна и разшири кръгозора им по отношение на възможностите за развитие на дигиталния свят”, каза кметът на район \"Лозенец\" Любомир Дреков.", "date": "2019.04.11", "title": "500 ученици задаваха въпроси на Мария Габриел в продължение на два часа"}
{"url": "https://www.faktor.bg/bg/articles/vas-othvarli-chetiri-zhalbi-na-bsp-sreshtu-resheniya-na-tsik", "text": "Върховният административен съд (ВАС) обяви нови пет решения по жалби срещу решения на Централната избирателна комисия (ЦИК) за определяне на състава на районни избирателни комисии във връзка с провеждането на избори за Европейски парламент. Това съобщиха от пресцентъра на ВАС. Отхвърля се жалбата на Коалиция „БСП за България” срещу решение №63-ЕП от 04.04.2019 г. на ЦИК относно назначаване на РИК в 22-ри район – Смолян относно избори за членове на Европейския парламент от Република България на 26.5.2019 г. С посоченото решение съдът е отхвърлил оспорването на жалбоподателя. Решението не подлежи на обжалване. Отхвърля се също жалбата на Коалиция „БСП за България” срещу решение №69-ЕП от 04.04.2019 г. на ЦИК относно назначаване на РИК в 11-ти район – Ловеч, в състав от 15 членове, за изборите за членове на Европейския парламент от Република България на 26 май 2019 г. Отхвърля се и жалбата на Коалиция „БСП за България” срещу решение №70-ЕП от 04.04.2019 г. на ЦИК относно назначаване на РИК в 18-ти район – Разградски. Отхвърля се жалбата на Коалиция „БСП за България” срещу решение №79-ЕП от 05.04.2019 г. на ЦИК избирателна комисия относно назначаване на РИК в 27-ми район – Старозагорски.  Отменя се решение №80-ЕП от 05.04.2019 г. на ЦИК по относно назначаване на РИК в 29-ти район – Хасковски, в състав от 15 членове, относно избори за членове на Европейския парламент от Република България на 26.5.2019 г. Съдът е отменил обжалваното решение на ЦИК поради материална незаконосъобразност и непълнота относно мотивите на решението на ЦИК и преписката е върната на колективния орган за ново произнасяне. Жалбата е подадена от Коалиция „БСП за България” . Днес до 15.30 ч. във ВАС няма постъпили жалби срещу решения на ЦИК.", "date": "2019.04.11", "title": "ВАС отхвърли четири жалби на БСП срещу решения на ЦИК"}
{"url": "https://www.faktor.bg/bg/articles/srabsko-izdanie-balgari-likvidirat-nashi-v-yuar-zaradi-otkradnata-droga", "text": "\"Убиват сърби за 20 кила кокаин: Българи ликвидират наши граждани заради открадната дрога!\", \"Историята на кървавата война в ЮАР!\"  Това са челните заглавия в днешния сръбски в. \"Курир\", в който анонимен източник на изданието разкрива причината за убийствата в подземния свят - война между сръбската и българската мафия в ЮАР. Според източника на \"Курир\" поредната жертва е Иван Джорджевич, по прякор Жуча, разстрелян в засада във вторник в Йоханесбург. Убийствата започнали след като негов доверен човек откраднал от българските мафиоти там пратка с дрога. Жуча е считан за един от босовете на сръбската мафия в африканската държава. Източникът на \"Курир\" твърди, че кървавата баня, която струва досега живота на петима сърби, а шести по чудо оцеля при опит за убийство, започва след като доверен човек на Джорджевич откраднал кокаин от българите. \"Полицията смята, че това е мотивът. Това, както и предишните извършени много професионално убийства, са част от разчистването на сметки в търговията с дрога\", цитира \"Курир\" своя анонимен източник. Сръбски престъпници са главните дистрибутори на дрога в ЮАР, като в продължение на години действали в отлично взаимодействие с българските мафиоти. \"Между другото има съмнение, че войната, в която избиват наши сънародници, започва, когато един от най-близките хора на Жуча откраднал от българите 20 килограма кокаин\". Отговорът на българите бил кървав, пише \"Курир\", а първият на мушката им бил самият Джорджевич. През септември 2017 г., докато си седял в паркиран пред ресторант автомобил, непознат изстрелял към него четири куршума. Тежко раненият Жуча бил транспортиран в болница, където се възстановявал няколко месеца. \"Нападението имаше последици, останаха му белеци. На всички беше ясно, че той знае за какво става дума, затова стана много предпазлив и започва да се вози в брониран автомобил\", доверява източникът. След това загиват последователно Милан Джуричич-Мики, чието ликвидиране в Сърбия обясняваха с убийството на Желко Ражнятович-Аркан, Дарко Кулич, Джордже Михалиевич, Югослав Смиликич. Крадецът на дрогата се отървал само с раняване. Наказателната акция предизвикала раздори и в средите на сръбския подземен свят, защото никой не искал да загуби главата си заради чужда изцепка. Килърите накрая довършили Иван Джорджевич, когото във вторник причакали в луксозен затворен жилищен комплекс в Йоханесбург. В момента, в който спира своя блиндиран Мерцедес, той е приклещен от BMW, от което изскачат двама маскирани с тъмни дрехи и автомати, които започват да стрелят по Жуча. Прозорецът откъм шофьора издържа без пробойна, а той се измъква през дясната врата на колата и хуква да бяга, но е догонен от един от стрелците и убит посред бял ден след 11 ч. местно време (вижте видеото). Нападателите бързо изчезват с колата си. След убийството нападателите избягали с BMW, което било открито запалено на няколко километра от местопрестъплението. По същия начин бил ликвидиран по-рано и Дарко Кулич, констатирали южноафриканските медии, предаде Канал 3.", "date": "2019.04.11", "title": "\"Курир\": Кървава война между сръбската и българската мафия в ЮАР"}
{"url": "https://www.faktor.bg/bg/articles/elena-yoncheva-se-sravni-s-laura-kyoveshi", "text": "\"Апартаментгейт\" всъщност е \"Борисовгейт\", защото няма как такива неща да са се случвали без знанието на премиера. Това заяви в предаването „12+3“ на БНР депутатът от БСП, говорител на партията и лидер на евролистата ѝ Елена Йончева. Днес антикорупционната комисия в парламента ще разглежда искането на социалистите за отстраняване на шефа на КПКОНПИ Пламен Георгиев заради несъотвествия в имуществените му декларации. Представители на БСП обаче няма да присъстват в комисията. „Ние нашите писмени мотиви сме ги предоставили. Нещо повече – изразили сме ги в комисията и в пленарната зала, когато се гласуваше този антикорупционен закон. Проблемът е, че няма никаква чуваемост какво казва най-голямата опозиционна партия. Поради тази причина излязохме от Народното събрание. Ясно е, че този закон не работи и ние го казахме още тогава, че начинът по който е направен, води само до скандали и никаква борба с корупцията. Последните скандали, наречени „Апартаментгейт“, само доказват това“, каза Йончева. „Комисията за борба с корупцията можеше след 3-минутна проверка да изкара „Апартаментгейт“, но не го направи“, допълни Йончева и каза, че не се чувства морален победител след оставката на депутата от ГЕРБ Делян Добрев. „Още в началото на 2018-а внесохме в прокуратурата всички документи по т.нар. „Кумгейт“. Прокуратурата все още не е дала отговор, надявам се, че разследват. Политиката с оставките на практика е политика на бушоните. Борисов казва „Лошо ни удариха“, но всъщност казва „Момчета, разкриха ни“ и се опитва да скрие тези момчета от телевизионните екрани. Махат се бушоните, за да остане главният човек. Борисов не отстранява тези хора. Той им казва да се покрият временно и да си вършат работата. Тяхната предстояща работа са изборите и ние знаем как г-н Цветанов и областните управители правят изборите“, каза Йончева. По отношение на проверките за пране на пари срещу нея депутатът от БСП се сравни с бившия главен антикорупционен прокурор на Румъния Лаура Кьовеши, която в момента е кандидат за главен прокурор на ЕС. „Госпожа Лаура Кьовеши има поредица от обвинения в Румъния, но това не пречи ЕК на този етап да ѝ гласува най-много доверие. Срещу мен ГЕРБ извадиха малката бухалка през март месец 2017 година, когато казах, че се краде от санирането. Тогава Борисов извади огромна лъжа срещу мен, за която преди 2 дни го осъдих на втора инстанция. Още една малка бухалка беше извадена, когато разкрихме за корупцията по границата. Тогава вицепремиерът внесе сигнал в прокуратурата срещу мен. Когато поехме темата за пътищата, извадиха още една. Накрая извадиха голямата бухалка с това обвинение. Много ясно ще стане ясен сценарият как е организирана тази голяма бухалка“, каза Йончева и продължи за корупцията у нас:   „Неслучайно в доклада на ЕК се казва, че 2/3 от сигналите за видни политически личности не се разследват. Става въпрос за върхушката на това управление.  \"Апартаментгейт\" е на върха на огромна грамада. Това е \"Борисовгейт\" – върха на тази грамада не е възможно да съществува без знанието на премиера на България. Нека ви цитирам доклад на Държавния департамент на САЩ за България отпреди 2 години – „служители от всички клонове на правителството на Борисов са замесени в корупционни практики безнаказано“, заяви Йончева и допълни, че по данни на ОЛАФ, Евростат и ЕК у нас 11 милиарда лева всяка година изтичат заради корупция.", "date": "2019.04.11", "title": "Елена Йончева се сравни с Лаура Кьовеши"}
{"url": "https://www.faktor.bg/bg/articles/shpionski-skandal-e-na-pat-da-skara-sloveniya-i-harvatiya", "text": "Словенският премиер Марян Шарец обвини Хърватия в „нечувано\" поведение\" и допусна, че Загреб се опитал да потули информация в медиите, че хърватски шпиони са помогнали за провала на усилията за разрешаване на граничния спор между двете страни, съобщи „Политико\". „Нечувано е, че Хърватия се е опитала да окаже влияние върху нашите медии да не публикуват тази намеса на хърватските тайни служби\", заяви Шарец пред изданието. Премиерът има предвид съобщения в словенски медии, които засилиха напрежението между Загреб и Любляна и възпламениха спора за общата им граница. Казусът трябваше да бъде решен от арбитраж, но Хърватия реши през 2015 г. да се оттегли от този процес. Причината за това бяха изтекли записи от разговор между словенски политик и словенски съдия в арбитражния съд. През последните дни словенски медии съобщиха, че хърватски шпиони са направили записите, за да дискредитират процеса, а сега Загреб се опитал да окаже натиск да потули тази информация. Това накара Шарец да свика Съвета за национална сигурност на Словения в сряда, както и да отзове посланика в Хърватия за консултации. Словенският лидер заяви, че е по-притеснен от „опитите на Хърватия да се намеси в медийната свобода\" в страната му, отколкото от предполагаемата роля на разузнаването. Хърватският премиер Андрей Пленкович заяви днес, че в отношенията между Хърватия и Словения „няма голяма драма\", предаде БТА. Той каза това пред журналисти след срещата на лидерите на ЕС в Брюксел и потвърди, че е разговарял със словенския си колега в кулоарите на тази среща. Пленкович заяви, че би желал двете страни да седнат на масата и да решат всички проблеми. Попитан дали са разговаряли за обвиненията на Словения, че хърватската разузнавателна служба е подслушвала словенски официални лица, той казал, че това не е нищо ново. Скоро ще има европейски избори и всеки трябва да има някаква малка тема и да показва, че защитава националните интереси, заяви Пленкович и добави, че ще разговаря със Шарец на предстоящата среща „16 плюс 1\" утре в Дубровник.", "date": "2019.04.11", "title": "Шпионски скандал е на път да скара Словения и Хърватия"}
{"url": "https://www.faktor.bg/bg/articles/borisov-katsna-v-dobrovnik-za-sreshtata-na-varha-s-kitay", "text": "Министър-председателят Бойко Борисов пристигна в Дубровник за участие в Осмата среща на държавните и правителствени ръководители на страните от Централна и Източна Европа и Китай. Това съобщиха от Правителствената информационна служба.  Основната цел на форума „16+1“ е да задълбочи търговските връзки и икономическото сътрудничество между държавите участнички и да насърчи двустранни и многостранни партньорства.  Днес българският премиер ще проведе среща с председателя на Държавния съвет на Китай Ли Къцян. Фокус на разговора между двамата правителствени ръководители ще бъдат постигнатите договорености и резултати от миналогодишната среща „16+1“, чийто домакин беше София.  Бойко Борисов и Ли Къцян ще обсъдят напредъка в търговските и икономическите връзки между двете държави и потенциала за реализирането на съвместни проекти в редица сектори в региона.  Утре министър-председателите на България Бойко Борисов, на Хърватия Андрей Пленкович и на Китай Ли Къцян ще открият официално Глобалния център за партньорство, чието създаване беше договорено през юли в българската столица.", "date": "2019.04.11", "title": "Борисов кацна в Дубровник за срещата на върха с Китай"}
{"url": "https://www.faktor.bg/bg/articles/snoudan-za-aresta-na-asanzh-dnes-e-mrachen-den-za-svobodata-na-presata", "text": "Бившият сътрудник на разузнаването на САЩ Едуард Сноудън заяви, че днес е мрачен ден за свободата на пресата във връзка с ареста на основателя на \"Уикилийкс\" Джулиан Асанж в Лондон, предаде Франс прес. Според Сноудън кадрите как посланикът на Еквадор кани в посолството тайната полиция, за да арестува Асанж, ще останат в учебниците по история. Критиците на Асанж може да се радват, но днес е мрачен ден за свободата на пресата, написа Сноудън в Туитър. Едуард Сноудън, който живее в Русия след разкритията си по отношение на американското разузнаване, разкритикува решението на Еквадор да отмени правото на убежище на Асанж и отбеляза, че случаят най-вероятно е безпрецедентен. \"Не е необходимо да съм съгласен с цялата журналистическа дейност на даден човек, за да съм на мнението, че не е допустимо той да бъде арестуван заради нея\", изтъкна още Сноудън.", "date": "2019.04.11", "title": "Сноудън за ареста на Асанж: Днес е мрачен ден за свободата на пресата"}
{"url": "https://www.faktor.bg/bg/articles/dzhulian-asandzh-e-zadarzhan-i-po-iskane-za-ekstraditsiya-ot-sasht", "text": "Учредителят на „Уикилийкс“ Джулиан Асандж, арестуван днес в Лондон за нарушаване на условията на пускане под гаранция , също е задържан и по искане за екстрадиция от САЩ, съобщи полицията, цитирана от AFP. Австралиецът е \"арестуван още от името на американските власти, в 10:53 ч. след пристигането му в централното полицейско управление в Лондон въз основа на заповед за екстрадиране по член 73 от Закона за екстрадицията\", се казва в изявление.", "date": "2019.04.11", "title": "Джулиан Асандж е задържан и по искане за екстрадиция от САЩ"}
{"url": "https://www.faktor.bg/bg/articles/armiyata-ofitsialno-prizna-che-e-svalila-sudanskiya-prezident", "text": "Суданският президент Омар Башир бе свален от армията в четвъртък, след месеци на антиправителствени протести срещу трийсетгодишното му управление, предава AFP. \"Обявявам като министър на отбраната свалянето на режима и задържането на неговия лидер на сигурно място\", заяви министърът на отбраната Авад Ибнуф в кратко телевизионно обръщение към нацията. Преходен военен съвет ще замени Башир в продължение на две години, каза той, добавяйки, че границите и въздушното пространство на страната ще бъдат затворени до второ нареждане. Башир, който дойде на власт през 1989 г., беше един от най-дълго управлявалите в Африка президенти. Той е издирван по обвинения в геноцид и военни престъпления от Международния наказателен съд. От рано сутринта огромни тълпи от ликуващи суданци започнаха да изпълват площадите в центъра на Хартум в четвъртък, когато армията обеща \"важно съобщение\". Пеейки „режимът е паднал“, хиляди излязоха пред армейски щаб, където протестиращите стояха в продължение на шест дни и бяха периодично прогонвани от полицията. Протестите, които избухнаха през декември след утрояването от правителството на цената на хляба, бяха най-голямото предизвикателство за дългогодишното управление на Башир. Агенцията за сигурност обяви също, че освобождава всички политически затворници.", "date": "2019.04.11", "title": "Армията официално призна, че е свалила суданския президент"}
{"url": "https://www.faktor.bg/bg/articles/ruski-medii-za-aresta-na-asandzh-svetovnoto-litsemerie-pobedi", "text": "Днес световното лицемерие победи. Това написа главният редактор на руските издания Sputnik и RT Маргарита Симонян, коментирайки ареста на Джулиан Асандж. Основателят на WikiLeaks беше задържан по-рано днес от британските власти. Това стана, след като властите в Еквадор отмениха убежището, което дадоха на Асандж в своето посолство в Лондон. „Ръката на демокрацията стисна свободата за гърлото“, написа Симонян. Тя изрази съжаление, че Асандж не е потърсил убежище в руското посолство. „Той е арестуван в Лондон и за това нищо не можем да направим. Надявам се, че правата му ще бъдат спазени“, заяви говорителят на Кремъл Дмитрий Песков.   Асандж се укриваше в еквадорското посолство в Лондон през последните 7 години, след като в Швеция бяха повдигнати обвинения за насилие срещу него. Във Великобритания той е издирван за неявяване в съда, а в САЩ има издадена заповед за задържането му, заради разпространяване на секретна информация. През 2011 г. сайтът на Асандж разпространи секретна информация за действията на американските военни в Близкия Изток.", "date": "2019.04.11", "title": "Руски медии за ареста на Асандж: Ръката на демокрацията стисна свободата за гърлото"}
{"url": "https://www.faktor.bg/bg/articles/egipet-udari-nova-plesnitsa-na-sasht-otteglya-se-ot-sazdavaneto-na-arabsko-nato", "text": "Египет се е оттеглил от американската инициатива за създаване на \"Арабско НАТО\" с главните арабски съюзници на Вашингтон. Това твърдят четири източника, запознати с решението на Кайро и цитирани от Ройтерс. Новината е сериозен удар по стратегията на администрацията на президента Доналд Тръмп да ограничи влиянието на Техеран. Египет е уведомил за решението си САЩ и другите участници в предложения Близкоизточен алианс за сигурност в навечерието на среща на алианса, състояла се в неделя в саудитската столица Рияд, каза един от източниците. Кайро не изпрати делегация на форума, който бе поредна стъпка към реализирането на американския план арабските сунитски съюзници на Вашингтон да бъдат свързани в политически и икономически пакт за сигурност, който да се противопостави на шиитски Иран, добави източникът. Египет се оттегли, защото се съмнява доколко сериозна е инициативата, все още не е видял официален документ, в който тя да е изложена, а и поради опасността планът да изостри напрежението с Иран, каза друг арабски източник, който също е пожелал да остане анонимен. Несигурността дали президентът на САЩ ще спечели втори мандат догодина и дали евентуалният му наследник няма да се откаже от тази инициатива също са изиграли роля за решението на Египет, каза арабският източник. Инициативата, предложена първо от Саудитска Арабия през 2017 г., има и друга цел - да ограничи растящото влияние в региона на Русия и Китай, става ясно от секретен документ на Белия дом. Египетското посолство във Вашингтон и Белият дом засега не са отговорили на исканията за коментар по въпроса. Освен САЩ и Саудитска Арабия МЕСА включва още ОАЕ, Кувейт, Бахрейн, Катар, Оман и Йордания. Два дни след срещата в Рияд египетският президент Абдел Фатах ас Сиси посети Вашингтон и разговаря с президента Тръмп. Преди срещата Тръмп каза, че двамата ще разговарят по въпроси на сигурността, но не стана ясно дали са обсъждали и темата за МЕСА. Два източника са заявили, че оставащите в МЕСА страни продължават реализацията на инициативата и ще оказват дипломатически натиск върху Египет да промени решението си. Единият от тях посочил, че решението на Кайро да се оттегли, изглежда, не е окончателно.", "date": "2019.04.11", "title": "Египет удари нова плесница на САЩ  - оттегля се от създаването на \"арабско НАТО\""}
{"url": "https://www.faktor.bg/bg/articles/tomislav-donchev-naprezhenieto-e-fakt-i-ne-biva-poradi-politichesko-litsemerie-to-da-se-otricha", "text": "Напрежението е факт и не бива поради политическо лицемерие то да се отрича. Това заяви вицепремиерът Томислав Дончев пред БГНЕС по повод последните събития в Габрово и събарянето на постройки. Той увери, че през последните 24 часа държавата вече е предприела мерки за потушаването на това напрежение. В града има допълнителни сили на полицията, които ще останат там колкото е необходимо, за да гарантират обществения ред. В момента се извършват и проверки на различни адреси. Проверява се колко лица живеят там, имат ли адресна регистрация и на какво основание се обитават въпросните имоти, обясни Дончев. Припомняме, тази сутрин Габрово осъмна под полицейска охрана заради среднощната ескалация на напрежението, породено от побой над продавач в магазин от трима мъже от ромски произход. По-късно пък лидерът на \"Воля\" Веселин Марешки изрази мнение, че скандалът в Габрово е инсценировка, за да се вдигне \"позасъхналият\" рейтинг на Каракачанов. Той настоя военният министър да се извини на целия български народ. По повод техните изказвания вицепремиерът Дончев бе категоричен, че прехвърлянето на отговорност между различните видове власти не е добра политика. Според него всички институции на централната държавна власт трябва да работят заедно - както Министерството на вътрешните работи, така и социалните служби, местната власт, прокуратурата и съдът. Според него освен вече предприетите мерки е необходим и нов разговор как трябва да тече интеграцията. Българските граждани имат равни права и никой не може да действа, все едно че законите не важат за него, категоричен бе той. Относно премахването на постройките Дончев уточни, че се събарят общински постройки, в които има опасност да се самонастаняват лица и да възникне напрежение. Не всички от тях били обитавани.", "date": "2019.04.11", "title": "Т. Дончев: Напрежението е факт, ако отричаме - това е политическо лицемерие"}
{"url": "https://www.faktor.bg/bg/articles/atanas-zapryanov", "text": "Разглеждаме отношенията НАТО - ЕС не като отношения между две конкуриращи се организации, а като две взаимно допълващи се организации, заяви заместник-министърът на отбраната Атанас Запрянов, който участва в панела за отношенията между НАТО и ЕС и бъдещето на трансатлантическата връзка, в рамките на международната конференция \"15 години България в НАТО. Алиансът на 70 г. и неговото бъдеще\" в Мултимедийния център на БТА. Политическата основа на това взаимно допълване е именно, че и двете организации служат на едни и същи ценности, посочи Запрянов. По думите му, всеки опит усилията на ЕС в областта на европейската отбрана да бъдат противопоставяни като заместване на НАТО, като изместване на фокуса на европейската отбрана, са спекулативни. Всички лидери на страните членки на ЕС и на НАТО постоянно декларират, че \"крайъгълният камък\" на истинската военна колективна отбрана в Европа остава НАТО, допълни заместник-министърът.  Трябва да намерим подходящите ресурси, не само капацитет, но също така и солидарност и ценности, подходящи за бъдещето, така че трансатлантическата връзка да се заздрави, да се намери нов баланс, защото в сравнение с миналото, сега предизвикателствата са напълно различни.  Не сме изправени само пред Русия, но и пред Китай, коментира президентът на Асоциацията на Атлантическия договор Фабрицио Лучоли. Според него актуалната ситуация по сигурността е по-лоша, въпреки сравненията със Студената война, защото го няма опростения модел от тази епоха. Пред новите предизвикателства НАТО не е сама. ЕС се превръща в глобален играч в областта на сигурността. Нито една държава или международна организация не може да се справи с всички аспекти на тези нови предизвикателства, проблемите трябва да решаваме заедно, посочи Лучоли.  Посланикът на Франция у нас Ерик Льобедел също коментира, че не става въпрос европейската отбрана да е насочена срещу НАТО, а става въпрос за взаимно допълване. Като се имат предвид осигуряваните от САЩ способности и ресурси, европейците трябва да се насочат към слабостите и да усъвършенстват военните си способности, отбеляза френският дипломат.", "date": "2019.04.11", "title": "Асоциацията на Атлантическия договор: НАТО не е изправено само пред Русия, но и пред Китай"}
{"url": "https://www.faktor.bg/bg/articles/ikonomicheska-politsiya-vleze-v-telk-blagoevgrad", "text": "Служители на Икономическа полиция влязоха в кабинетите на Втори състав на ТЕЛК-Благоевград, съобщи вестник \"24 часа\". По непотвърдена информация те са изискали документация по случаи с пациенти, подали жалби срещу решения на комисията. Ставало въпрос за няколко сигнала за определен процент на инвалидност, който бил по-нисък от претендирания от пациентите и те са останали недоволни. Все още няма официална информация от полицията и прокуратурата за акцията. Председателят на ТЕЛК д-р Олег Кашукеев е оказал съдействие и е предал преписките.", "date": "2019.04.11", "title": "Икономическа полиция влезе в ТЕЛК-Благоевград"}
{"url": "https://www.faktor.bg/bg/articles/protestite-v-gabrovo-prerasnaha-v-srednoshten-bunt", "text": "Напрежението в Габрово ескалира късно снощи вечерта. Протестът в подкрепа на бития продавач, спонтанно организиран в социалната мрежа, прерасна в бунт по улиците на града. Повод за недоволството стана нападението над продавач в денонощен магазин от трима мъже. Протестът започна мирно, с упреци за неработещи институции. \"Полицията или там без значение кой да отидат на осмата минута. По права линия са 300 метра. Пеша да бяха отишли нямаше да се забавят толкова, това нещо да се случи\", коментира Петър Станев. Напрежението ескалира още пред следствения арест.  \"За да поискаме някакво по-справедливо наказание, защото, както знаете, бяха първо пуснати задържаните, после пак задържани след малко по-бурен глас от народа. Искаме просто строги наказание и прилагане на закона\", заяви Тони Колев. След около час шествието от протестиращи се отправи към Шиваровия мост. Те стигнаха до къщите на ромските фамилии, които се оказаха празни. Към прозорците им обаче полетяха камъни. Благодарение на адекватната и бърза намеса на полицията до инциденти не се стигна.", "date": "2019.04.11", "title": "Протестите в Габрово прераснаха в среднощен бунт"}
{"url": "https://www.faktor.bg/bg/articles/obshtestvo/zakon-i-red/novo-zasedanie-po-deloto-sreshtu-dyankov-traykov-i-prokopiev", "text": "Продължава делото срещу бившите министри Симеон Дянков, Трайчо Трайков и бизнесмена Иво Прокопиев. Те са подсъдими за продажбата на държавния дял в EVN, като според прокуратурата това е станало на занижени цени. В резултат нанесените щети на бюджета са над 28 милиона лева. Очаква се на днешното заседание да бъдат разпитани свидетели по делото, съобщава Канал 3. На предишното заседание през март стана ясно, че решението сделката за продажбата на държавния дял акции в EVN да стане чрез фондовата борса е било на бившия министър Трайчо Трайков. Тогава бяха изслушани петима свидетели, които през 2011 година са били членове на надзорния съвет на Агенцията за приватизация. Според показанията на Димитър Бъчваров тогавашният министър на икономиката, енергетиката и туризма Трайчо Трайков е взел решението сделката стане чрез фондовата борса. Според прокуратурата, в момента се разпитват свидетели, които трябва да очертаят процесите, довели до извършването на сделката.  На заседанието стана ясно още, че хора на подсъдимия Иво Прокопиев буквално са успели да манипулират търга за продажбата на остатъчния пакет акции в EVN. Ключовият свидетел Бойка Бончева, която е съсобственик на оценителска компания обясни, че фирмата на Прокопиев \"Булброкърс\" се е намесила в работата на нейното дружество-оценител, което е било наето приближени до олигарха, за да направи оценка на стойността на акциите. По този начин \"Булброкърс\" е предопределил единия от методите за оценка на миноритарния пакет акции на EVN преди тяхната продажба през 2011 г. Бившият финансов министър Симеон Дянков е подсъдим за престъпление по служба. Според прокуратурата, именно той е поискал от тогавашния изпълнителен директор на Агенцията по приватизация да възложи оценката по сделката да се извърши от фирмата \"Булброкърс”. Дружеството  е контролирано от бизнесмена Иво Прокопиев. А целта била фирмата да се облагодетелства с над 1 милион лева. Бившият икономически министър Трайчо Трайков пък е с обвинение за умишлена безстопанственост.", "date": "2019.04.11", "title": "Ново заседание по делото срещу Дянков, Трайков и Прокопиев"}
{"url": "https://www.faktor.bg/bg/articles/prokuraturata-v-gabrovo-obvini-trimata-dushi-zadarzhani-za-poboya-nad-magaziner", "text": "С постановление на Районна прокуратура – Габрово от 10 април 2019 г. трите лица са задържани за срок от 72 часа. Прокуратурата е привлякла в качеството на обвиняеми лицата с инициали Н.М.(на 21 години), Й.А. (на 20 години), П.А. (на 30 години) за това, че на 7 април 2019 г. в магазин „2+2“ на ул. „Николаевска“, действайки като извършители чрез нанасяне на множество удари с ръце и крака в областта на главата, тялото и краката, причинили на продавач-консултанта с инициали В. И. (от Габрово) лека телесна повреда по хулигански подбуди. След преценка на събраните по делото доказателства с оглед на това, че същите сочат реална опасност обвиняемите да се укрият или да извършат престъпление, тъй като са привлечени като обвиняеми за извършено умишлено престъпление, след като са осъждани за други престъпления (Н.М. е осъждан за извършено престъпление по чл.198 от НК, Й.А. е осъждан за извършено престъпление по чл.346 от НК, П.А., е осъждан за извършено престъпление по чл.195 от НК), Районна прокуратура –Габрово ще направи искане пред РС – Габрово за вземане на мярка за неотклонение „Задържане под стража” на трите лица. Действията по разследването продължават под ръководството на Прокуратурата. Вчера няколкостотин души се събраха в центъра на града за да изразят възмущението си от нападението и побоя над служителя в магазин. След снощната ескалация на напрежението в Габрово, градът осъмна под полицейска охрана. Централният площад на града е пълен с жандармерия. Очаква се идването и на допълнителни подкрепления, тъй като довечера се готви нов протест.", "date": "2019.04.11", "title": "Прокуратурата в Габрово обвини тримата, задържани за побоя над магазинер"}
{"url": "https://www.faktor.bg/bg/articles/70-dushi-v-romska-svada-v-smolyan-piyani-bashta-i-sin-ritat-i-skubyat-dve-zheni", "text": "Баща и син бяха осъдени в Смолян по бързата процедура, след като на публично място пред магазин на ул.\"Младост\" нападнаха две жени. Двете сестри- Йорданка и Радка минавали покрай магазина и им направили забележка, че двамата се карали на висок тон. Тогава 42-годишният Борис и 19-годишният Росен се нахвърлили върху тях. Дърпали ги за косите и ги ритали с крака. Обиждали ги с думите \"проститутки\", \"курви\", съобщава \"24 часа\". В кавгата се насъбрали около 70 души, като имало и такива, които дошли да защитят жените. Сред тях имало и множество деца. Един наряд на полицията не е успял да озапти караниците и шамарите, тъй като се намесели още участници в мелето и полицаите повикали подкрепление. Установено е че двмата са били пияни. Бащата и синът са задържани и вече осъдени. С решение на Районния съд в Смолян двамата са осъдени на по 15 денонощия арест по УБДХ. И нападателите и потърпевшите са роми. \"Всички крещяха на ромски език. Прибрах няколко от децата в магазина, за да не пострадат”, описа случая собственикът на търговския обект.", "date": "2019.04.11", "title": "70 души в ромска свада в Смолян, пияни баща и син ритат и скубят две жени"}
{"url": "https://www.faktor.bg/bg/articles/obshtestvo/zakon-i-red/kateri-helikopteri-i-vodolazi-izdirvat-oshte-kokain-kray-shabla", "text": "Граничните полицаи продължават с обходите в морето край Шабла в търсене на нови количества кокаин. 170 кг бяха открити в сакове, но все още не е установен корабът, от който са изхвърлени. \"Днес продължават обходите на морския бряг и наблюдението на морето. Досега не е е намерен друг кокаин\", каза пред бТВ Галин Петков, началник на граничния пункт в Каварна. Все още не е установен плавателният съд, от който са изхвърлени саковете. От МВР предполагат, че е стоката е предадена в открито море, без трафикантите да се срещат. Антимафиотите изчисляват, че откритите 169 кг струват над 13 млн. лв. Веществото обаче е много чисто и обикновено се смесва с други субстанции и можа да се пласира за над 70 млн. лв. В българската акватория патрулират катери, а в небето прелитат военни хеликоптери. Някои от спасителните жилетки са били празни и затова в издирването на още дрога се включиха и водолази.", "date": "2019.04.11", "title": "Катери, хеликоптери и водолази издирват още кокаин край Шабла"}
{"url": "https://www.faktor.bg/bg/articles/vse-oshte-nyama-reglament-za-parvite-pensii-ot-chastnite-osiguritelni-fondove", "text": "През 2021 година предстоят първите плащания на пенсии от най-масовите частни фондове – универсалните, а все още няма законов регламент за така наречената \"фаза на изплащане\". Това стана ясно на международна конференция на тема \"Многостълбовите пенсионни системи в Европа – ползи и бъдеще\". В универсалните фондове се осигуряват задължително всички родени след 31 декември 1959 година. Държавното обществено осигуряване не бива да се противопоставя на частните пенсионни фондове, тъй като идеята е те да се допълват взаимно – това подчертаха участниците в международната конференция. Голямото предизвикателство сега е регламентирането на т.нар. \"фаза на изплащане\" от частните пенсионни фондове, тъй като досега бяхме във фаза натрупване в тях. Още миналата година работна група в социалното министерство подготви проект за промени в Кодекса за социално осигуряване за регламентиране на фазата на изплащане, но те все още не са гласувани в парламента. Според управителят на Националния осигурителен институт Ивайло Иванов е непродуктивно и вредно да се противопоставят трите стълба на българския пенсионен модел.   Председателят на Българската асоциация на дружествата за допълнително пенсионно осигуряване Евелина Милтенова отчете положителна доходност на фондовете от 2002-ра година насам.", "date": "2019.04.11", "title": "Все още няма регламент за първите пенсии от частните осигурителни фондове"}
{"url": "https://www.faktor.bg/bg/articles/kmetat-na-slivnitsa-osadi-korneliya-ninova", "text": "Кметът на Сливница Васко Стоилков съобщи на брифинг, че е осъдил лидерът на БСП Корнелия Нинова на три инстанции. „Заведох дело и осъдих г-жа Нинова на три инстанции – Софийски градски съд, след обжалване – Софийски апелативен съд и Върховен касационен съд. Това са и трите инстанции, няма право на обжалване, това е окончателно решение”, посочи той. „Осъдих Нинова за това, че преди предишните местни избори през 2015г., както и в момента се случва, от БСП започнаха да използват клевети и лъжи”, заяви Стоилков, като цитира думите й: \"Сливнишкият герой уволнява, ако не станеш гербер\". Не може да злоупотребява с това име, сливнишкият герой е свят, поясни г-н Стоилков. Със съдия изпълнител ще си събера средствата от заведеното дело, защото Нинова още не ми ги е изплатила. Ще даря средствата от делата на детска градина, каза Стоилков.  Става въпрос за 2000 лева.  По време на пресконференцията Тома Биков се обърна и към Елена Йончева. \"Като българската Кьовеши очакваме Йончева да прояви морална хигиена и към Нинова, за лъжите които е говорила в Сливница преди 4 години, когато е загубила изборите и там\", каза Тома Биков.  Спас Гърневски заяви, че дори архивът на Техноинпекс не може да се намери и хората не могат да се пенсионират. Предприятието е разкостено в полза на Нинова, заяви той.  Как тя никому неизвестната е била лансирана в средите на СДС, заяви той.", "date": "2019.04.11", "title": "Кметът на Сливница осъди Корнелия Нинова"}
{"url": "https://www.faktor.bg/bg/articles/kmetat-na-slivnitsa-osadi-ninova-na-3-instantsii", "text": "По повод публикация във вестник, както и по повод на такава в информационен сайт, Върховна касационна прокуратура възложи на КПКОНПИ и НАП извършване на проверка относно произхода на средствата за придобиване на недвижими имоти на значителна стойност от народния представител Крум Зарков. На основание чл. 145 ал. 1 т. 3 от Закона за съдебната власт, чл. 82 и чл. 83, т.8 от Закона за противодействие на корупцията и за отнемане на незаконно придобитото имущество, проверката е възложена на Дирекция „Противодействие на корупцията“ при КПКОНПИ, която по силата на този закон е компетентен орган да извършва проверки срещу народни представители. Върховна касационна прокуратура е разпоредила на органите на Комисията извършването на следните действия: изискване на информация относно притежаваните от проверяваното лице недвижими имоти, относно историята по собственици на всеки от закупените имоти, относно декларирането на имотите в съответните общински райони, относно заплащането на продажната цена и дължимите данъци и такси, както и относно произхода на средствата за покупката. С разпореждане на прокурор от съответните нотариуси ще бъдат изискани пълни копия от нотариалните дела за всяка сделка, при стриктно спазване на разпоредбите на Закона за нотариусите и нотариалната дейност. От проверяваното лице ще се поиска съгласие за разкриване на банкова тайна, като при липса на такова ще се процедира по реда на Закона за кредитните институции. На органите на НАП е възложено извършването на действия в съответствие с правомощията им относно спазването на данъчното законодателство във връзка с проверяваните сделки, цитирани в медийните публикации, както и относно съответствието между декларираните и/или получени доходи.", "date": "2019.04.11", "title": "Започва проверка за произхода на парите, с които червеният депутат Крум Зарков е придобил скъпи имоти"}
{"url": "https://www.faktor.bg/bg/articles/krasimir-yankov-prorokuva", "text": "Цветан Цветанов няма да спре да влияе на парламентарната група на ГЕРБ, той остава изключително влиятелен в партията. Така червеният депутат Красимир Янков коментира новата позиция на бившия лидер на ПГ на ГЕРБ в парламента - сътрудник на групата в ефира на TV+. \"Явно аргументите, с които той подаде оставка, които не са приемливи от обществото, са приемливи от партия ГЕРБ\", обясни Янков. Според него обаче Цветанов няма да остане дълго на върха. \"Той ще бъде използван като мотор за тези евроизбори, след това вероятно ще се стъпи на неговия опит за местните избори, и след местните избори мисля, че Борисов ще се освободи от Цветанов.\" Според Янков обществото като цяло печели от скандала с евтините апартаменти, защото научава повече за управляващите. Но скандалът не трябва да остава фокусът на цялата кампания за евровота, смята той. Янков смята, че  последният Консултативен съвет за национална сигурност при президента се е провалил, защото няма обща позиция и декларация, дори лидерката на левицата Корнелия Нинова е гласувала да няма такава. Той  коментира и ролята на КПКОНПИ в скандала и борбата с корупцията, като повтори тезата си, че тя е излишна. \"Има достатъчно органи - МВР, ГДБОП, Криминална полиция, Икономическа полиция, ДАНС, прокуратурата - които имат правомощията да разследват такива престъпления. Моето лично мнение е, че този орган трябва да се преосмисли. Зависи от хората, които окомплектоват работата на отделния орган. Закона има достатъчно силни права за самата комисия, включително и разследващи функции. Ако има желание за реална борба с корупцията, ще има и реални резултати\", аргументира се червеният депутат. По отношение на излизането на БСП от парламента, Янков заяви, че има \"и силни, и слаби страни\". А оценката за този ход ще дадат избирателите.  На въпрос дали опозицията в левицата се надява на провал на евровота, за да свали Нинова, той бе лаконичен: \"Не мисля, че има член на БСП, още повече на активна позиция, който да не иска да бъдем първа политическа сила. Кирил Добрев като зам.-председател обяви в национален ефир, че ще подаде оставка, ако загубим изборите. Кога Цветанов би поел такава отговорност?\", попита Янков.", "date": "2019.04.11", "title": "Красимир Янков: Последният КСНС бе провал, това се разбра и от поведението на Нинова"}
{"url": "https://www.faktor.bg/bg/articles/novini/svyat/poveche-ot-90-arestuvani-v-tsentara-na-atina", "text": "Полицейски служители в Атина нападнаха две сгради в централния район на квартал „Екзархия” рано сутринта и задържаха повече от 90 души в голяма операция за изгонване на незаконни обитатели. Нападението по улица \"Цавела\" последва подобна операция в къща на улица „Соломоу“, където трима души са били задържани за притежание на канабис, съобщи Нова телевизия.  Операциите, организирани от Дирекцията за сигурност на Атина, включват полицейски служители от няколко дивизии. Миналата седмица двама офицери от бреговата охрана бяха ранени в акция скоро след нападение, свързано с наркотици, върху къща в квартал „Екзархия”. Нападателите са били облечени в черни гащеризони, с качулки и каски и са били въоръжени с тояги и ножове, докато някои са носели пистолети и автомати Калашников.", "date": "2019.04.11", "title": "Повече от 90 арестувани в центъра на Атина"}
{"url": "https://www.faktor.bg/bg/articles/novini/svyat/chovek-na-kadafi-obuchen-v-rusiya-i-podkrepyan-ot-kremal-haftar-iska-da-e-noviyat-diktator-na-libiya", "text": "Либийският маршал Халифа Хафтар, чиито сили започнаха офанзива за превземане на столицата Триполи, е смятан за войнствен и стремящ се към властта в обхванатата от хаос богата петролна страна. С бели коси, контрастиращи с черните му вежди и тънките мустаци, 75-годишният Хафтар се представя като \"спасител\" на Либия. Съперниците му обаче го обвиняват, че подклажда държавни преврати и иска да установи нова военна диктатура в Либия, пише Франс прес. Силният човек на Киренайка и актьор в либийската криза, който не може да бъде пренебрегнат, той обвинява всичките си противници, че са \"терористи\" или \"наемници\". Неразговорливият маршал, който води спорна политика, не пропуска случай да накара хората да говорят за него. В четвъртък той започна поредната си военна операция, този път целяща превземане на Триполи, където се намира воденото от съперника му Файез ел Сарадж правителство на националното единство, признато от международната общност. Хафтар през 2017 г. успя да завземе източния район след операция срещу големите джихадистки групи в големия източен град Бенгази.  Няколко офицери от източната част на страната се присъединяват към неговите паравоенни сили, самопровъзгласената \"Либийска национална армия\", която успя да поеме контрола над Бенгази. За да утвърди статуса си на силен лидер, той обяви офанзива срещу Дерна, единственият град в Киренайка, който се изплъзваше от контрола му. В края на юни миналата година той обяви, че градът е освободен от радикалните групи. През януари той започна операция за завоюване на богатата на петрол южна част на страната и превзе без боеве Себха, най-големия град в Южна Либия и район със значително петролно находище. След като в продължение на две седмици беше в парижка болница, подхранвайки спекулациите за здравословното си състояние, като някои либийски медии дори го обявиха за мъртъв, през април 2018 г. маршалът влезе тържествено в Бенгази. Родом от Киренайка, Халифа Хафтар излезе от сянката през 2011 г. в началото на въстанието срещу режима на Муамар Кадафи, в което той взе участие. Четири десетилетия по-рано, този военен, обучен в бившия СССР, беше подкрепил военния преврат през 1969 г., с който беше свалена династията на Сенусите и Кадафи дойде на власт. Той участва във войната между Либия и Чад (1978-1987 г.) като командващ подразделение, но беше заловен и затворен в Уади Дум, в ивицата Аузу, на границата с Чад. Тогава той е изоставен от Кадафи, който твърди, че генералът не е част от неговата армия. Американците го освобождават от затвора по време на операция, която и до днес остава загадка, и му дават политическо убежище. В САЩ той се включва в движението на либийската опозиция. Противниците му в Триполи държаха да му напомнят за този случай, кръщавайки контраофанзивата си, започната с цел да спре настъплението на Хафтар към столицата, \"Уади Дум 2\". След повече от 20 години в изгнание Хафтар се завръща в Бенгази през март 2001 година. Малко след падането на Кадафи, убит през октомври 2011 г., около 150 офицери и подофицери го обявяват за началник на генералния щаб, номинация, която никога не беше потвърдена официално. Според противниците си Хафтар дължи военните си успехи на необявената военна подкрепа на чужди държави, като ОАЕ, Египет, Франция и по-отскоро, на Саудитска Арабия. Франция беше принудена да обяви смъртта на трима свои военни при катастрофа с хеликоптер в Либия, където те са водели разузнавателна мисия в близост до силите на Хафтар. Присъствието им беше определено като \"неприемлива намеса\" от Сарадж, чието правителство се установи в Триполи през 2016 г. с подкрепата на ООН и на западни страни, включително Франция. Но правителството на националното единство, подкрепяно от милициите от западната част на страната, не е признато от властите в Източна Либия, особено от избрания през 2014 г. парламент, който обяви Халифа Хафтар за легитимен и го произведе в маршал.    БТА", "date": "2019.04.11", "title": "Човек на Кадафи, обучен в Русия и подкрепян от Кремъл - Хафтар иска да е новият диктатор на Либия"}
{"url": "https://www.faktor.bg/bg/articles/lozan-panov-otnovo-otkaza-da-otgovarya-na-vaprosa-na-mediite", "text": "Два дни след като напусна демонстративно заседанието на съдийската колегия на ВСС, Лозан Панов отново отказа да отговаря на въпроса на медиите. Председателят на ВКС, който се озова в епицентъра на \"Апартаментгейт\", е единственият, който все още не е обяснил, как семейството му се е сдобило с евтин имот от \"Артекс\", предава Канал 3. Днес беше и първото заседание на новия правосъден министър Данаил Кирилов. Лозан Панов влезе забързан, в сградата на ВСС, отбягвайки въпросите. Той не отговори и на репортер, от къде може да си купи вила на морския бряг за 20 000. Във вторник Лозан Панов напусна демонстративно заседанието на съдийската колегия, след като останалите членове го попитаха, дали е съгласен с констатациите на съпругата си, че в България няма правосъдие, а държавата е като групировка на СИК, която се управлява от главатар. Преди това пък Панов не даде никакви отговори нито пред колегите си, нито пред медиите за луксозния \"Артекс\" на съпругата си  Днес Панов отново беше пожален от колегите си от Висшия съдебен съвет, които се концентрираха върху точки от дневния ред, вместо да изяснят казуса с председателя на ВКС. Новият правосъден министър Данаил Кирилов също реши да е дипломатичен. \"Оставката е личен акт и тя е резултат от преценката на съответната личност. Не искам да сравнявам стандарти. Това е стандартът в ГЕРБ. Ние подаваме оставки при съмнения\", заяви Кирилов.", "date": "2019.04.11", "title": "Лозан Панов отново отказа да отговаря на въпроси на медиите"}
{"url": "https://www.faktor.bg/bg/articles/lenin-moreno-ekvador-e-reshil-suverenno-da-ottegli-diplomaticheskoto-ubezhishte-na-dzhulian-asandzh", "text": "Еквадор действа в рамките на своите суверенни права, когато реши да оттегли дипломатическото убежище на основателя на „Уикилийкс“ Джулиан Асандж, заяви в четвъртък президентът на латиноамериканската страна Ленин Морено, цитиран от AFP. Асандж бе арестуван в посолството на Еквадор в Лондон, след като Кито отмени политическото му убежище и полицията влезе в посолството. Морено заяви: \"Еквадор реши суверенно да оттегли дипломатическото убежище на Джулиан Асандж за многократно нарушаване на международните конвенции и протокола за съвместно обитаване\".", "date": "2019.04.11", "title": "Ленин Морено: Еквадор реши суверенно да оттегли дипломатическото убежище на Джулиан Асандж"}
{"url": "https://www.faktor.bg/bg/articles/novi-trusove-v-bsp-sotsialistite-ne-sa-sigurni-iskat-li-da-sa-v-pes", "text": "Положението в БСП никак не е розово, показват последните проучвания. В партията освен, че не могат да се разберат за Сергей Станишев, не могат да преценят трябва ли да бъдат част от ПЕС след евроизборите.  Присъствието или отсъствието на президента на Партията на европейските социалисти Сергей Станишев на избираемо място в листата на БСП може да предизвика сериозен трус в столетната партия именно показва проучване на социологическа агенция \"Медиана\". Според 66% от симпатизантите на левицата президентът на ПЕС трябва да бъде в листите на партията. Само 12 % от левите избиратели са против бившият лидер на БСП да бъде включен в листата за предстоящия евровот. Над една трета от избирателите на БСП (36 %) смятат, че тези спорове могат да доведат до сериозно разцепление и отслабване на партията.  БСП е изправена и пред още един сериозен проблем - позиционирането на партията по отношение на европейските структури. Очевидно е, че дебатът около номинирането на президента на ПЕС за листата на БСП има по-дълбоки мотиви - цялостно поставяне под съмнение на позиционирането на партията в семейството на европейските социалисти и търсенето на \"консервативна\" идентичност. Над половината от симпатизантите на БСП - 54 %, са за оставането на партията в ПЕС, 14 % са против, а останалите нямат мнение по въпроса. Изтъкването на различията с ПЕС дава възможност за пропукване на европейската принадлежност на БСП, а това може да отблъсне много избиратели, отчитат социолозите. Според проучването, основните рискове пред БСП са вместо да се яви обединена, да затъне във вътрешнопартийни разделения и да пропусне шанса си за победа. Данните показват, че на левицата в момента й е нужен всеки глас (разликата е под 1 %). Резултатът от изборите до голяма степен ще зависи от способността на БСП да се яви единна и да мобилизира избирателите си, след като разликата с коалицията ГЕРБ/СДС е с около половин процент (0,6 %) - 32.1 % за БСП срещу 31.5 % за ГЕРБ/СДС.", "date": "2019.04.11", "title": "Нови трусове в БСП: Социалистите не са сигурни искат ли да останат в ПЕС след евровота"}
{"url": "https://www.faktor.bg/bg/articles/nikolina-angelkova-nyamam-luksozna-kashta-tya-e-na-svekara-i-svekarvata-mi-oshte-predi-da-poznavam-sapruga-si", "text": "Николина Ангелкова разбули тайната коя е луксозната къща, в която живеел министър от правителството без да го е декларирал. Оказа се, че имотът в \"Бистрица\" е на свекъра и свекърва ѝ, който притежавали от 2006 г., когато Ангелкова дори не познавала бъдещия си съпруг.  „Много ми е обидно, вместо да говорим за новия летен сезон и за нашите приоритети в сектор туризъм, да обяснявам неистини и внушения от един бивш вицепремиер. Ясно съм декларирала собствеността на имотите си и те са описани в нотариалните актове, както и средствата за придобиването им. Мога да докажа всеки един лев за всичко, което притежавам. Ние сме правова държава. Нека да оставим органите да си свършат работата. Ние сме отговорни пред обществото и не трябва да работим на махленски принцип, а с документи. Нямам къща нито в България, нито извън страната. Имам апартамент, който съм декларирала\". Това заяви в извънредна пресконференция министърът на туризма Николина Ангелкова, която беше обвинена от Валери Симеонов по-рано, че живее в луксозен имот, който не е на нейно име.   \"В социалните мрежи се разпространяват снимки на къщата на семейството на моите родители, които са я придобили през 2006 г. Тогава дори не съм го познавала. Била съм на рождени дни на свои приятели в къщите им. Трябва ли следващия път да обяснявам и за тях, ако се появят нови снимки, че не са мои имоти?“, каза още Ангелкова.", "date": "2019.04.11", "title": "Ангелкова към Симеонов: Нямам къща, тя е на свекър ми още преди да познавам бъдещия си съпруг!"}
{"url": "https://www.faktor.bg/bg/articles/novini/svyat/turtsiya-potava-v-dalboka-kriza-podkrepa-ot-rusiya-i-katar-ne-e-dostatachna", "text": "Турция потъва в дълбока криза. Невъзможно е да се предскаже как ще изглежда страната дори след няколко месеца. Просто няма никакъв съществен план. Ако има такъв, то той е заключен в ума на един човек, чиято единствена цел е да се задържи на власт (той самият, а когато той е извън играта - неговото семейство) - завинаги. Най-добрите анализатори в Европа и САЩ са съгласни, че Реджеп Тайип Ердоган ще бъде изправен пред две големи кризи до есента. Първата е икономическа, пише Алексис Папахелас, в. \"Катимерини\" . Частният сектор на страната има до 300 милиарда долара дългове според някои оценки. По-голямата част от този дълг е в чужда валута и около половината трябва да бъде изплатен до края на лятото. Повечето анализатори в Турция смятат, че Анкара ще трябва или да прибегне до Международния валутен фонд за заем от порядъка на 150 милиарда долара, или да последва пътя на Венецуела. Разбира се, Ердоган винаги би могъл да промени своята политика, за да отклони най-лошия сценарий, но това изглежда не е политическа възможност. Турция има нужда от много пари и подкрепа от Русия и Катар просто не е достатъчна. И ние тук говорим за една страна, която все още се нуждае от внос на лук и брашно. Силният човек на Турция очевидно не желае да се обърне към МВФ, тъй като това би сложило край на неговия речитатив: би го показало в образа на лидер, който се обръща към Запада за пари, при все че самият той се представя за лидер на суперсила от среден клас, която може да постави ЕС и САЩ на място. С ескалацията на икономическата криза Ердоган ще трябва да се изправи пред още една дилема: дали да се обърне към Русия и да купи системите за отбрана С-400, или да продължи с доставката на изтребители F-35 и да запази отношенията със САЩ и НАТО? Вашингтон досега не е изпратил ясен сигнал по този въпрос. Това обаче започва да се променя, както показват скорошни изявления на вицепрезидента на САЩ Майк Пенс и на други високопоставени представители. Конгресът започна да играе много важна роля във формирането на външната политика и се отнася към въпроса много сериозно. Дори и в Пентагона нарастващ брой представители започват да вярват, че сегашното състояние на отношенията с НАТО не може да продължи. Според тях политиците на САЩ доскоро са допускали грешката да не изпращат ясни сигнали на Анкара, защото са разчитали повече на моркова, отколкото на тоягата. \"Президентът Ердоган лае много, но когато някой му се озъби, обикновено спира\", заяви наскоро американски анализатор, който добре познава Турция. Отношенията на Турция и САЩ ще бъдат подложени на сериозно изпитание през следващите месеци. БТА", "date": "2019.04.11", "title": "Турция потъва в дълбока криза, подкрепа от Русия и Катар не е достатъчна"}
{"url": "https://www.faktor.bg/bg/articles/italianski-ekspert-mafiyata-e-rak-koyto-se-razprostira-kam-iztochna-evropa", "text": "Международните антимафиотски усилия може да са се засилили през последните месеци, но италианската организирана престъпност е социален и икономически „рак“, който светът изглежда подценява, смятат експерти, цитиран от АФП. Най-силният удар за последните месеци бе нанесен пред декември, когато в шест различни държави бяха задържани 90 гангстери от калабрийската мафия Ндрангета. И докато е добре известно, че сицилианската Коза Ностра присъства в Австралия, Канада и САЩ, други мафиотски кланове се глобализират също, като най-предпочитани от тях дестинации са страни от Европейския съюз. Трите основни престъпни синдиката - Коза Ностра, неаполитанската Камора и Ндрангета, са сред „най-застрашителните в Европа“ заради глобалния обсег на техните действия, смята Европол. Тяхната сила е в контрола и в експлоатирането на територия и общност, включително с инсталирането на съюзници на административни позиции, дори далеч от териториите, които контролират. Италианският експерт Кристиано Томаси заяви за случаи в цели квартали на европейски градове, които са под контрола на организирани престъпни групи. „Защо привидно изглежда, че нищо не се случва в тези райони? Защото мафията контролира всичко, но това не е здравословен контрол, а рак, който се развива. А където има рак, няма живот“, коментира Томаси, полковник от полицията, който работи като анализатор за италианската антимафиотска агенция ДИА. Той и колегите му през последните години са принудени да разширят разследванията си отвъд Германия, Франция и Испания към източноевропейските страни. Активи на стойност 250 млн. евро бяха конфискувани при скорошна операция в Румъния, където мафията е забила ноктите си във всичко - от строителни компании до стотици апартаменти и дори спа, казва Томаси. Той допълни, че е разкрита и престъпна дейност в Словакия, където Ндрангета се опитва да източва еврофондове.", "date": "2019.04.11", "title": "Кристиано Томаси: Мафията е забила нокти в Румъния, в Словакия \"Ндрангета\" източва еврофондове"}
{"url": "https://www.faktor.bg/bg/articles/prognozi-na-mediana", "text": "61 на сто от българите смятат, че \"Апартаментгейт\" ще навреди на управлението на ГЕРБ. 3,17 е оценката за сегашното правителство по шестобалната система. По около една трета от анкетираните (по 34 на сто) смятат, че кабинетът трябва да изкара мандата си и да си ходи. Това сочат данни от национално представително изследване на \"Медиана\" сред 1001 души, проведено между 4 и 9 април т. г.  Резултатите показват още, че за европейските избори БСП води пред ГЕРБ с един процент - 32,1 на 31,1 на сто. Третата политическа сила е ДПС с 9,5 на сто. Незначителната преднина на социалистите говори, че скандалите с апартаментите не са повлиял чак толкова много на електоралните нагласи - поне към началото на април. Четвъртата позиция заема \"Воля\" на Веселин Марешки с 4,9 на сто. Следват ВМРО - 4,4%, \"Атака\" - 3,8%, НФСБ - 2,1%. Тук е мерен и резултат за \"Обединените патриоти\" (вече е ясно, че трите партии ще участват самостоятелно на изборите) и заедно излиза, че \"Атака\", ВМРО и НФСБ биха взели 2,1 на сто, т. е. за трите формации (или поне за две от тях - на Каракачанов и на Сидеров) излиза, че е по-изгодно да участват самостоятелно на евровота. \"Демократична България\" е с 2,9 на сто, като пред нея е дори коалицията около АБВ. Ето какви изводи правят социолозите от така изнесените данни за нагласите на българите към предстоящите европейски избори:  Прогнозите за ниска (традиционна) изборна активност на предстоящите Евроизбори у нас едва ли ще се потвърдят. Към момента, над 80 % от избирателите споделят, че тези избори са важни, а 70 % от всички заявяват намерение да гласуват на тях.   Причината е, че голямата част от избирателите (две трети от тях) възприемат тези избори като насочени към вътрешните проблеми на страната - своеобразен вот на доверие към управляващите и подготовка за политическо преструктуриране на властта.  Кризата около така наречените „апартаменти на властта“ и оставките тежко е ударила престижа на основната управляваща партия. За първи път от началото на третото правителство на Бойко Борисов  желаещите управлението да продължи мандата си и искащите то да си отиде предсрочно са се изравнили - по 34 % във всяка група.   За огромната част от избирателите скандалите около така наречените „апартаменти на властта“  не е просто предизборна политическа атака на техни опоненти (интерпретации, които се появяват), а отразяват реални далавери по върховете на властта. Близо 70 % от запитаните споделят това и само 15 % определят скандалите само като предизборна политическа атака. Дори и сред избирателите на ГЕРБ по-малко от половината определят случващото се като политическа атака на опонентите им. Над 60 % от симпатизантите на ГЕРБ определят случващото се като тежък удар върху партията с възможност сериозно да я отслаби и да и навреди.  Всичко това рефлектира и върху политическите нагласи. Симпатизантите на ГЕРБ са се свили до т. нар. „твърдо ядро“. При това положение БСП успява да изпревари коалицията ГЕРБ/СДС с около половин процент (0,6 %) – 32.1 % за БСП срещу 31.5 % за ГЕРБ/СДС. Разликата ГЕРБ/БСП би била по-голяма, но марката „СДС“ съвсем реално привнася в коалицията около един процент. Третата партия, която може да бъде сигурна, че ще вкара евродепутати е ДПС.  Разправията около номинирането/не номинирането на Сергей Станишев за евродепутат (на избираемо място) в листата на БСП може да предизвика сериозен трус в партията.  Според доминиращата част от симпатизантите на БСП (66 %) президентът на ПЕС трябва да бъде в листите на партията (12 % са против). Над една трета от избирателите на БСП (36 %) смятат, че тези спорове могат да доведат до сериозно разцепление и отслабване на партията преди изборите.  Това е и един от основните рискове пред БСП - вместо да се яви обединена, да затъне във вътрешнопартийни разделения и да пропусне шанса за победа. Данните показват, че на левицата в момента й е нужен всеки глас (разликата е под 1 %). Резултатът от изборите до голяма степен ще зависи от способността на БСП да се яви единна и  да мобилизира избирателите си.        БСП е изправена и пред още един сериозен проблем – позиционирането на партията по отношение на европейските структури. Очевидно е, че дебатът около номинирането на президента на ПЕС за листата на БСП има по-дълбоки мотиви – цялостно поставяне под съмнение на позиционирането на партията в семейството на европейските социалисти и търсенето на „консервативна“ идентичност. Сред симпатизантите на БСП обаче, 54 % са за оставането в ПЕС, 14 % са против, а останалите нямат мнение по въпроса. Другият риск - дебелото подчертаване на различията с ПЕС дава възможност за пропукване на европейската принадлежност на БСП, а това може да отблъсне много избиратели. Разочарованието от властта, както скандалите и последвалите оставки са засилили търсенето на политическа алтернатива вън от противопоставянето ГЕРБ/БСП (както и засиленото желанието за участие в изборите). От една страна избирателите търсят алтернатива, а от друга различните партии засилват активността си с оглед  очакваното  политическо преструктуриране на властта и заемане на позиция за едни потенциални предсрочни избори. Към момента, Воля, ВМРО и Атака се възползват най-много от тази ситуация и се намират близо до възможността да достигнат изборната бариера (5.88 %).  В тази динамична среда не може да се изключат и възможностите на  „Демократична България“ и новата/стара „Коалиция за България –АБВ“. Доколко последната краде гласове от БСП или се вижда от избирателите като реална алтернатива предстои да видим.  Ударът върху ГЕРБ относително слабо се отразява върху личния имидж на премиера Бойко Борисов. Той е сочен от респондентите   (39 %) като българския политик с най-висок авторитет и влияние в Европа. Следват го Сергей Станишев (27 %) и президентът Румен Радев (26 %).", "date": "2019.04.11", "title": "\"Медиана\" дава преднина на БСП пред ГЕРБ с 1%"}
{"url": "https://www.faktor.bg/bg/articles/novini/svyat/zemetresenie-ot-6-1-v-yaponiya", "text": "Земетресение с магнитуд 6,1 разлюля днес източната част на японския остров Хоншу, предаде Ройтерс, като се позова на Геофизическия институт на САЩ. До този момент няма данни за материални щети или жертви. Епицентърът на труса е бил на 174 км източно от град Хачинохе на дълбочина 27 км.", "date": "2019.04.11", "title": "Земетресение от 6.1 в Япония"}
{"url": "https://www.faktor.bg/bg/articles/valeri-simeonov-vadi-signal-za-luksozen-imot-na-ministar", "text": "Действащ министър живее в луксозно жилище в кв. „Бистрица“, което не е негова собственост и не го е декларирал. Това каза пред журналисти лидерът на НФСБ Валери Симеонов. „Мога да продължа започнатата тема от няколко дни. Тъй като аз задочно се обърнах към министър-председателя да си прегледа министрите. По принцип е добре да се огледат всички, защото установяваме, че например действащ министър в момента с доста крупни имоти – три големи апартамента в София, се оказва, че не живее там. Оказва се, че живее някъде другаде, а по закон е длъжен да го декларира“, заяви Симеонов. Той посочи, че по закон трябва да се декларира недвижимо имущество, което не е твое, но живееш в него. „Става въпрос за един доста луксозен имот, който с години се обитава и за който има публикации в медиите. Той не е собствен, намира се в един от изключително престижните квартали извън София и не е деклариран. Така че доколкото познавам моите колеги, няма да се учудя, ако депутатите от НФСБ подадат сигнал до КПКОНПИ за проверка защо в декларацията има този имот“, каза още той, като показа снимки от имота. „Става дума за имот от 2 дка и половина, луксозна къща на два етажа. Имот, в който дълго време живее съответният министър със семейството си и не е деклариран. Нека Комисията да установи защо не е деклариран и чий е – това е най-интересното, в чий имот живее този министър. Редно е да бъде проверено“, подчерта Симеонов. Той обясни, че става дума за имот в кв. „Бистрица“ на ул. „Липа“. „Обстоятелството, че не е декларирано супер луксозното жилище, в което живееш и което не е твое, трябва да се разследва от КПКОНПИ“, каза Симеонов. Сигналът в прокуратурата срещу мен е разпространение на клеветнически твърдения и някой ще бъде съден за него. Това каза пред журналисти лидерът на НФСБ Валери Симеонов. На въпрос дали е разбрал кой е подал сигнала в прокуратурата срещу него, Симеонов отговори, че не знае, но щом разбере, ще заведе дело срещу него. Той посочи, че е лъжа информацията за закупуване на имот от 875 кв. м. за 850 хил. лв. „Там има жилищен блок. Това е собственост на фирма „Скат“, която има десетки имоти собственост. Това е доста голяма фирма с доста голям персонал и доста големи баланси, на която доскоро бях управител“, заяви Симеонов. Той посочи, че този сигнал представлява разпространение на клеветнически твърдения и някой ще бъде съден за него. „Това са сделки, които са извършени още преди аз да вляза в политиката. И когато Валери Симеонов е бил управител на тази фирма и е извършвал тези сделки, той го е правил без да има възможност да повлиява на някого за тези сделки. Когато е бил купен единият имот, съм бил председател на Общинския съвет в Бургас“, обясни той и посочи, че не иска да се оправдава за нещо, което го знае цял Бургас. „Настоял съм, когато съм купувал този имот през 2008 г., да бъде на цена, три пъти по-висока от пазарната“, обясни лидерът на НФСБ и подчерта, че съвестта му е чиста. На въпрос дали след като вчера е намекнал за оставка на премиера и два часа по-късно прокуратурата е започнала разследване срещу него, вижда връзка между двете неща, Симеонов отговори: „Не мога да коментирам. Но това са факти. Може да има връзка, може да няма връзка. Нали пътуваше за някъде този човек, откъде да знам дали има връзка. Ако питате дали Борисов ми е казал „тъй като ти ми спомена името, аз ще те скъсам от проверки“, не ми го е казал“. Аз съм човек инженер и не обичам да гадая, обичам да боравя с факти“.", "date": "2019.04.11", "title": "Симеонов вади информация за луксозен имот, в който живее министър"}
{"url": "https://www.faktor.bg/bg/articles/novini/svyat/dugin-i-prigozhin-gotvyat-panafrikanski-proekt-za-vliyanie-na-rusiya", "text": "Служители на Евгений Пригожин са разработили \"панафрикански проект\", който предвижда създаването на \"панафриканска империя\". Политическите консултанти от компаниите на Пригожин помагат на \"лоялни канадидати\" да победят на изборите в няколко десетки държави, съобщава The Insider. Според източник на изданието, работата на Пригожин в Африка се съгласува с Владимир Путин и с Министерството на външните работи на Русия. Медията разполага с документи от петербургския център за координация на африканския проект на Пригожин. По думите на трима независими източника проектът се ръководи от политтехнолога Пьотър Бичков. По данни на изданието, хората на Пригожин работят в Ангола, Гвинея, Конго, Зимбабве, Кения, Либия, Мадагаскар, Мозамбик, Нигерия, Судан, Чад, Руанда, Бенин, Южно-Африканската Република, Кот-д'Ивуар, Камерун, Замбия, Гвинея-Бисау, Судан и Централноафриканската република (ЦАР). Идеята на \"панафриканския проект\" е да обедини регионални движения в тези бивши френски колонии под егидата на африканския политик и активист от Бенин Кеми Себа, възглавяващ движението против \"френския неоколониализъм и империализъм\". Като минимум в 12 страни политтехнолозите на Пригожин трябва да осигурят поедата на подконтролни на Кремъл кандидати на изборите, които биха приели лидерството на Себа. По данни на изданието той е определян като \"черен расист и антисемит\", през 2017 година е пристигнал в Москва за среща с Александър Дугин. Работата във всяка от тези африкански страни излиза около 15 милиона долара, а на 8 април тази година ВВС съобщи, че на президентските избори в Мадагаскар като минимум 6 от кандидатите са получавали пари от Русия, а политтехнолози, тясно свързани с Кремъл са били в страната под прикрието на туристи.", "date": "2019.04.11", "title": "Дугин и Пригожин готвят \"панафрикански проект\" за влияние на Русия"}
{"url": "https://www.faktor.bg/bg/articles/veselin-mareshki-se-kandidatira-za-evrodeputat", "text": "Депутатът Веселин Марешки оглавява листата на коалицията „Воля – Българските Родолюбци“ на предстоящите избори за Европейски парламент. Кампанията той официално обяви на пресконференция от новата си партийна централа в емблематичната сграда на “Раковски 134”, където се помещаваше СДС. Листата е от 17 души. Освен от партията на Марешки, в коалицията са Народна партия „Свобода и достойнство“, Български земеделски съюз „Александър Стамболийски“, Българска социалдемократическа партия, Християндемократическа партия на България, ПП „Обединена социалдемокрация“. Веселин Марешки и партньорите му поемат в битката за новите депутатски места в ЕП със слоган “Всички заедно да се изправим срещу грабежа“. „Едно от важните ни послания, които задаваме е, че в България и Европа трябва да бъдат изпращани кметове, депутати, които са истински родолюбци, а не безродници“, поясни Марешки. Едно от първите неща, с които би се заел той е темата за Истанбулската конвенция. Според Марешки сегашните евродепутати Джамбазки и Бареков не намериха смелост на „третия пол“. „Точно заради такива като тях по българските училища питат децата дали са момченца, момиченца или нещо друго. Ние категорично ще осветяваме такива хора и ще се борим да не попадат в който и да е парламент“, обясни лидерът на Воля.", "date": "2019.04.11", "title": "Веселин Марешки се кандидатира за евродепутат"}
{"url": "https://www.faktor.bg/bg/articles/ruskiyat-parlament-odobri-zakon-ogranichavasht-internet", "text": "Руските законодатели одобриха в спорен законопроект, който ще позволи на Москва да прекъсне интернет трафика на страната от чужди сървъри при необходимост, предава AFP. Законодателите в Държавната дума, долната камара на парламента, гласуваха s 320 на 15 гласа, за да приемат предложения законопроект. Той ще влезе в сила на 1 ноември, след като официално стане закон. Предложените мерки биха създали технология за наблюдение на интернет трафика и насочване на руския интернет трафик далеч от чуждестранни сървъри, за да не се допусне чужда страна да го изключи. Авторите на инициативата твърдят, че Русия трябва да гарантира сигурността на своите мрежи, след като американският президент Доналд Тръмп обяви нова американска стратегия за киберсигурност миналата година, в която се казва, че Русия е извършвала кибернетични атаки безнаказано. Законодателството е наречено от руските медии законопроект за суверенния интернет. Според критиците прилагането на мерките ще бъде скъпо и ще даде огромни правомощия за цензура на новия правителствен център за наблюдение на трафика.", "date": "2019.04.11", "title": "Руският парламент ограничи интернет със закон"}
{"url": "https://www.faktor.bg/bg/articles/novini/svyat/arestuvaha-dzhulian-asanzh", "text": "Британските власти са арестуваха Джулиан Асанж минути след като еквадорските власти обявиха, че отнемат правото му на политическо убежище. Асанж потърси закрилата на Кито през 2012 г. в опит да излегне екстрадиране в Швеция, където беше обвинен в изнасилване. Според него отвеждането му там е предпоставка за последващо екстрадиране в САЩ, където ще бъде съден за разкриването на секретни държавни документи. Швдската прокуратура свали обвиненията срещу него, но тези в Лондон продължават да са в сила. Британските власти не веднъж са казвали, че австралиецът, който е издирван заради нарушаване на гаранцията си, ще бъде арестуван, веднага щом напусне пределите на посолството. Ако САЩ поискат екстрадирането му британски съд ще трябва да разгледа молбата, като процесът може да продължи в рамките на няколко месеца. Според източника на WikiLeaks планираното експулсиране е отговор на скорошна публикация в Twitter на организацията, в която се посочва на уебсайт, съобщаващ за предполагаемо пране на пари и корупция по времето, когато еквадорският президент Ленин Морено е специален пратеник на ООН.   Миналата година Еквадор прие правила за живота на Асанж в посолството в Лондон. Протоколът, който предупреждава, че австралиецът може да бъде изгонен при нарушаване на правилата, включва и публичните изказвания на Асанж, които биха могли да навредят на страната домакин. Очаквайте подробности!", "date": "2019.04.11", "title": "Арестуваха Джулиан Асанж"}
{"url": "https://www.faktor.bg/bg/articles/novini/balgariya/p-stoyanov-edna-ot-prichinite-za-kolapsa-na-savetskata-imperiya-e-sashtestvuvaneto-na-nato", "text": "\"Щастлив съм, че България стана член на НАТО преди 15 години и се радвам, че в новата, променена ситуация, НАТО намира сили да се адаптира и прилага нова, по-гъвкава тактика. Днес със сигурност можем да кажем, че съществуването на НАТО не само е било оправдано, но получава все повече доказателства в днешно време\", коментира пред конференцията \"15 години България в НАТО Алиансът на 70 г. и неговото бъдеще\" бившият президент Петър Стоянов. \"Само преди няколко години смятах, че такъв дебат си струва да се направи единствено върху територията на бившата Източна Европа. В последните години съм повече от убеден, че дебатът е нужен и на западноевропейския естаблишмънт и на американския\", коментира Петър Стоянов. \"Една от причините за колапса на Съветската империя е и съществуването на Северноатлантическия съюз\", посочи той. \"Варшавският договор никога повече няма да се възстанови, днес можем да гледаме с достатъчна доза ирония на една такава \"новина\".  Но \"новината\" от 1 април 1996 г. ни изглежда съвсем безобидна на фона на новите хибридни новини, част от една нова война, която ни залива всекидневно. Смисълът от съществуването на НАТО все повече трябва да се обърне в тази посока - как да реагираме на всичко онова, което ни се случва в днешно време\", коментира Петър Стоянов.", "date": "2019.04.11", "title": "П. Стоянов: Една от причините за колапса на Съветската империя е съществуването на НАТО"}
{"url": "https://www.faktor.bg/bg/articles/ekspert-v-pensionnata-sistema-ima-gigantska-tiktakashta-bomba", "text": "„Розово бъдеще през тази година не предстои. Това е очаквано. Италия е в рецесия, Германия има проблеми с експорта, Турция има сериозни проблеми, временно туширани. Когато започваш твърде много да развързваш монетарната кесия, това трудно се спира. Очаквано е икономическият ни растеж да не толкова голям, колкото беше“. Това коментира пред БНР Стоян Панчев от Експертен клуб за икономика и политика по повод пролетната прогноза на Министерството на финансите, че на икономиката ни не ѝ предстоят добри години, а напротив, тя започва да се забавя. Панчев предупреди, че в пенсионната система има гигантска тиктакаща бомба: „Дефицитът в тази система е почти половината – тоест, това, което се покрива с всички вноски на сега работещите, покрива само половината от разходите. Тази ситуация няма да се подобрява – имаме сериозна емиграция, застаряващо население. Фундаментът на тази система е проблемен, нямаме нищо спестено, освен Втория стълб и Сребърния фонд, който е незначителен“.  С предизборното харчене на пари от бюджета правителството отлага проблемите, но не ги решава, подчерта Стоян Панчев, коментирайки вчерашното решение на кабинета да отпусне 50 млн. лева за медицинските работници:  „Логиката не е икономическа, а политическа. Имаме ситуация, в която правителството е очевидно свързано със скандали, които се опитва да потуши, като харчи нашите пари, на данъкоплатците, за да си подобрява относителната позиция на следващия вот\". На въпрос дали сега е моментът да влизаме в еврозоната, при положение че до 2022 година икономиката ще расте с около 3 процента, което е леко забавяне спрямо настоящия темп, експертът каза: „Със сигурност не. Дори изобщо не трябва да влизаме в еврозоната, преди да видим какво ще се случи с нея. Има консенсус, че еврозоната е система, която е недовършена, има фундаментални проблеми, които не са решени. В нея има страни като Италия, които са на ръба на кризата от 2012 година поне“.", "date": "2019.04.11", "title": "Експерт: В пенсионната система има гигантска тиктакаща бомба"}
{"url": "https://www.faktor.bg/bg/articles/krum-zarkov-si-kupil-apartament-v-idealniya-tsentar-na-sofiya-za-1107-evro-na-kvadrat", "text": "През 2015-а депутатът депутатът от БСП Крум Зарков закупува със съпругата си Ирина апартамент на първи, надпартерен етаж с мазе в центъра на София. Жилището на бул. Дондуков е 140 квадратни метра и е закупено от италианския гражданин Масимо Алеоти. При изповядване на сделката той е представляван от пълномощник, тъй като живее в Швейцария. Сумата е 155 000 евро или 1 107 евро на квадратен метър, съобщава topnovini.bg.  От нотариалния акт става ясно, че 15 500 евро са платени преди подписване на договора, 74 500 евро са платени при подписване на акта, а останалите 65 000 евро са платени чрез ипотечен кредит. Парите, с които Крум и Ирина Заркови са разполагали при сключването на сделката очевидно са в размер на 90 000 евро. Ипотеката от 65 000 евро пък е рефинансирана с нова, на стойност 120 000 лева, сключена в края на миналата година. Фактът е любопитен от гледна точка на това, че Крум Зарков поне в последните две години е получавал депутатска заплата, а след напускането на Парламента от страна на БСП, не би трябвало да получава доходи оттам, тоест - не е ясно как семейството ще погасява задълженията си. Преди да стане част от парламентарната група на БСП, Зарков е работил в комисията за конфискация на незаконно имущество, т.нар. Комисия “Кушлев”. Преди това, по разкази в интервюта, които е давал е учил и живял десет години във Франция, където се е препитавал с работа в “Макдоналдс” и гроздобер в Бургундия. Съпругата на депутата пък е детски психолог. От цялата тази информация можем да стигнем до извода, че двамата не са имали драматична разлика в доходите си през последните години. Изниква обаче въпросът как са натрупали 90 000 евро при предимно държавна работа на Зарков у нас и нископлатен труд във Франция, при това - в период, в който депутатът е работил, за да се издържа и плаща обучението си. Интересно е и как Заркови успяват да погасят задълженията си по ипотеката, при положение, че социалистът в момента не би трябвало да получава депутатската си заплата, а цялото му семейство би трябвало да се издържа от практиката на съпругата му. В този период, от същия пълномощник, но този път на друго лице - Камелия Глишева, Крум Зарков еднолично купува едно цяло и пет върху петнадесет идеални части от дворно място на бул. Дондуков, с обща площ 314.40 квадратни метра. Данъчната оценка на цялото дворно място е 2 963.10 лева, а Зарков е платил на Глишева 300 лева. Стойността на квадратен метър от земята, определяна като “дворно място” в района също е от порядъка на 2 340 лева, според хора от имотния бизнес. На пръв поглед покупката на идеалните части, равняващи се в реални части на 31 кв. метра няма смисъл. При желание някой да закупи дворното място или да направи някаква постройка в него, то той трябва да я откупи от собствениците, а тогава цената би била съвсем различна, особено щом става дума за парцел в центъра на столицата. В сферата на предположенията, Крум Зарков може да е платил по нотариален акт 300 лева и да е предал на продавача реалната стойност на сделката на ръка, което двете страни да не декларират пред държавата, съответно - да не плащат дължимия данък върху пълната цена на земята. Така, при платена стойност от около 10 лева на квадратен метър Крум Зарков може да реализира печалба от около 72 000 лева, ако реши да продаде земята на пазарни цени в момента. Според журналистически публикации Крум Зарков тези дни е отказал да коментира казусите с имотите, закупени от президента Румен Радев и колегата си в БСП Валери Жаблянов.", "date": "2019.04.11", "title": "Крум Зарков си купил апартамент в идеалния център на София за 1107 евро квадрата"}
{"url": "https://www.faktor.bg/bg/articles/borisov-1-28", "text": "В 4 часа българско време приключихме и приехме този компромис 31 октомври. Приехме такива решения, всяка една думичка на английски какво значи, как значи, как би могла да се интерпретира и какви последици би донесла. Зададохме много въпроси на г-жа Мей, тя отговаряше. Ключовото е в срока до 31 октомври. Този по-дълъг срок означава, че Великобритания остава с пълните си права, трябва да проведе избори. Това каза премиерът Бойко Борисов в Брюксел. \"Ако парламентът на Великобритания одобри излизането, те излизат на първо число на месеца, който идва. Дава им се тази възможност. Много часове отидоха да се намери най-добрата форма на изразите, че ние много ги оценяваме, но в същото време те ще се държат отговорно. Всички започват и свършват изреченията с това, че Брекзит без сделка е шок и ужас\", добави той. \"Интересът на българските граждани там изисква да положим всичките си усилия. Не съм си тръгнал по-оптимист днес. Длъжен съм да обясня, че сме положили всички огромни усилия\", каза Борисов. \"Помня предишните избори и това, което направиха с мигрантите. Това е една тема, даваща възможност за много политически формации да се закачат за мен. Докато течаха преговорите вчера. Пратих Дончев в Габрово, за да може напрежението да се свали. Хора с присъди условни, с такова минало видно от записа, достъпен за всички се е получило така. Чувството за справедливост на хората там. Габрово е хубав град, завод след завод се строи и това довежда вътрешна миграция на хора, търсещи препитание. Роми там работят с машини за кабели за \"Мерцедес\", които се изнасят в Европа. Дончев е там, с Младен Маринов пратихме и жандармерия, за да се пази спокойствие. Тези виновни лица независимо от какъв произход са - наказание. Има ли избори етническото напрежение се вдига. Възложил съм на Маринов да направи оценка\", каза премиерът.", "date": "2019.04.11", "title": "Бойко Борисов: Заседавахме цяла нощ... Брекзит без сделка е шок и ужас"}
{"url": "https://www.faktor.bg/bg/articles/novini/svyat/v-sudan-e-izvarshen-darzhaven-prevrat-v-stranata-se-namirat-ruski-naemnitsi", "text": "В Судан военното командване на страната е решило да отстрани президента Омар ал-Башир и да разпусне правителството, съобщава Bloomberg. Президентският дворец е обкръжен, летището е затворено, очаква се изявление на военните. Протестите в Судан започнаха в края на декември 2018 година, заради рязкото поскъпване на хляба, но след това продължиха с искания за оставката на президента Башир, който управлява от 1993 година. Срещу него е издадена международна заповед за арест, заради обвиненията за геноцид, извършен по негова заповед в провинция Дарфур. Припомняме, че през янеари тази година Times писа, че в суданската столица Хартум са били забелязани рускоговорящи наемници и това поражда тревога, че Кремъл участва в укрепването на автократичния режим на президента Омар ал Башир. Тези съобщения и съответните снимки се появяват на фона на засилването на антиправителствените протести. Според източници на вестника, става дума за наемници от ЧВК \"Вагнер\", които провеждат стратегическо и практическо военно обучение на разузнаването и специалните сили на президента Башир. Джонатан Хъдсън твърди, че между 26 и 31 декември 2018 година те са участвали в разгонването на протестиращите срещу президента, както и че близо 500 руски наемници са били забелязани в Судан, близо до границата с ЦАР. Кремъл два пъти е приемал Башир, който се съгласи да помогне на президента Путин за реализацията на неговите амбиции да разшири влиянието на Русия в Африка. Башир, който задочно е осъден от Международния съд за военни престъпления има нужда от влиятелни съюзници, тъй като изпада във все по-голяма изолация. Срещата му с Башар Асад е стъпка в посока Русия, която предоставя военна помощ от Хартум до Дамаск.", "date": "2019.04.11", "title": "В Судан е извършен държавен преврат, в страната се намират руски наемници"}
{"url": "https://www.faktor.bg/bg/articles/krasimir-karakachanov-protestite-v-gabrovo-ne-sa-politicheski-mestnata-vlast-tryabva-da-bade-mnogo-po-aktivna", "text": "„Ситуацията в Габрово е овладяна. Няма данни протестите да са политически. Местната власт трябва да бъде много по-наблюдателна и активна в подобни процеси. За да не се стига до намеса на полицията, местната власт трябва да започне да си върши работа. Там, където се знае, че има незаконни сгради, трябва да се подават сигнали, а не да се чакат инциденти. За момента не се очакват нови провокации“. Това заяви след извънредно събрание в Министерски съвет вицепремиерът Красимир Каракачанов.   Той извика министър на МВР Младен Маринов и екипа му, за да докладват и да обсъдят ситуацията в Габрово. припомняме, че вчера в града имаше бунтове, след като роми пребиха магазинер. Той беше попитан, дали като ресорен вицепремиер трябва да подаде оставка. Каракачанов заяви: \"Ако мислите, че това ще реши проблемът, веднага я подавам\".", "date": "2019.04.11", "title": "Красимир Каракачанов: Ако оставката ми като вицепремиер ще реши проблема в Габрово, готов съм да я подам"}
{"url": "https://www.faktor.bg/bg/articles/metodi-andreev-angelkova-i-goranov-da-podadat-ostavki-za-da-ima-istinski-katarzis", "text": "„Апартамент гейт\" може да се каже, че е началото на края на десетгодишното управление\". Това заяви пред БТВ Методи Андреев от \"Демократична България\". \"Това, което се случва, е вече на ниво битово разложение, а иначе нещата са много по-дълбоки\", допълни той.  Методи Андреев напомни, че оставките бяха прокламирани като решение на проблем, като принципи и стандарти на ГЕРБ. \"Какви са тези принципи обаче, когато оставка подаде Делян Добрев, който плаща наем на майка си, но не и министър Владислав Горанов, който дори и без наем живее шест години в апартамент на кръстника си? На тази държава ѝ липсват авторитети. С неизбежното и боговете се съобразяват и не спорят. Няма истински катарзис. Защо например няма оставки на Владислав Горанов и на Николина Ангелкова, които се свързват с ДПС. Не напускат постовете си и Валери Симеонов, и Боил Банов, и Красен Кралев\", коментира Андреев и обобщи, че си отиват хора, които са близки до ГЕРБ.", "date": "2019.04.11", "title": "Методи Андреев: Ангелкова и Горанов да подадат оставки, за да има истински катарзис"}
{"url": "https://www.faktor.bg/bg/articles/novini/svyat/mo-na-velikobritaniya-samoletat-na-polskiya-prezident-kachinski-e-bil-vzriven", "text": "Британски експерти от лабораторията Forensic Explosives Laboratory към Министерството на отбраната на Великоритания обнародваха разултатите от своето изследване, потвърждаващо изводите на полската правителствена комисия, а именно - че самолеътт на президента Качински е бил взривен, съобщи Полското радио, цитирано от www.newsru.com.  \"Не пилотите, не действията на хората, намиращи се на борда са довели до трагедията, а взрив. ъс сигурност е установено, че във взрива е имало и тротил, но не и точната формула на взривното вещество\", коментира пред медията председтелят на комисията Антони Мацаревич. Проведеното разследване е установило, че в края на лявото крило на ТУ-154М са открити взривни вещества. Самолетът, на борда на който се намираше президентът на Полша Качински, неговата съпруга и 96 високопоставени представители на полската държава се разби на 10 април 2010 година край Смоленск и всички, намиращи се на борда загинаха. Русия твърди, че причината за катастрофата са \"неправилни действия\" на пилотите и \"психологически натиск върху екипажа\". Припомняме, че британската лаборатория специализирана в експертизата на взривни вещества е изследвала и отломките на самолета, взривен над шотландския град Локърби при атентат, организиран от режима на либийския диктатор Муамар Кадафи.", "date": "2019.04.11", "title": "МО на Великобритания: Самолетът на полския президент Качински е бил взривен"}
{"url": "https://www.faktor.bg/bg/articles/mariya-gabriel-vleze-v-top-40-na-polititsite-na-es", "text": "Списание \"Политико\" излезе с класация за ключовите политици в Брюксел и страсбург в периода 2014-2019 г. В нея място намират премиери, лидери на партии и докладчици по особено важни теми, които са били членове на Европейския парламент или все още са такива. В класацията топ 40 попада българският еврокомисар Мария Габриел. Тя е единственият член на Европейската комисия, който е включен в нея, независимо че влезе в ЕК в средата на мандата. Откроени са падането на роуминга и прокарването на ново законодателство за авторското право.  Отбелязано е, че Габриел е най-младият еврокомисар, станала член на ЕК на 38 г. И че й е бил поверен ключовият ресор дигитализация, който я позиционира в центъра на арената на една от най-горещите политики. Водещият кандидат на ЕНП за председател на ЕК Манфред Вебер е 7 позиции след българката - на 28-о място в класацията. Първи е италианският вицепремиер и вътрешен министър Матео Салвини.", "date": "2019.04.11", "title": "Мария Габриел влезе в топ 40 на ключовите политици в ЕС"}
{"url": "https://www.faktor.bg/bg/articles/moskva-hitruva-ucheniyata-na-nato-posluzhiha-kato-dobra-pomosht-za-boynite-misii-na-chernomorskiya-flot", "text": ". Войниците на различни части на Черноморския флот успяха да разработят задачи за обучение в „реални условия“ поради факта, че ученията в НАТО се провеждат в Черно море, съобщи в четвъртък информационният отдел на Черноморския флот, цитирани от TACC. \"Планираните дейности за бойна подготовка се провеждат на фона на ученията на военноморските сили на НАТО - 2019 г.\", комбинирани военноморски сили на НАТО, които послужиха като добра помощ за подготовката на бойни мисии на Черноморския флот по предназначение в реална ситуация \", се казва в изявлението. Два кораба на НАТО - фрегатите на Кралския канадски флот и на Испанския флот - сега се намират в пристанище Одеса, където пристигнаха на 1 април. Както вече беше съобщено в канадското посолство в Украйна, те трябва да се срещнат с украински моряци, както и с представители на градските власти. За жителите на Одеса ще бъдат организирани посещения на фрегатите. От 5 до 13 април Румънският флот провежда широкомащабни международни военноморски учения „Морски щит 19“ в румънските териториални води и международните води на Черно море.", "date": "2019.04.11", "title": "Москва хитрува: Ученията на НАТО послужиха като добра помощ за бойните мисии на Черноморския флот"}
{"url": "https://www.faktor.bg/bg/articles/aleksandar-vuchich-klaneto-v-rechak-e-izfabrikuvano", "text": "Александър Вучич, сръбският президент и бивш министър на пропагандата по време на режима на Слободан Милошевич по време на войната в Косово през 1998-1999 г., продължава да отрича престъпления. Той твърди, че масовото убийство в Речак, където 45 албански цивилни са били убити от сръбските сили за сигурност през януари 1999 г., е било \"измислено\", пише англоезичното издание на албанския вестник, базирано в Прищина, Gazeta Express, цитирано от \"Фокус\". Според Вучич клането, което предизвика международен гняв и е един от факторите, довели до бомбардировката на НАТО срещу сръбските военни цели, е измислено от Уилям Уокър, който по време на войната в Косово е бил ръководител на мисията за проверка на ситуацията в Косово. Уокър, след като посети селото Речак и видял телата на убитите, заяви, че това е „престъпление срещу човечеството“. Вучич направи изявленията, след като косовският премиер Рамуш Харадинай уволни във вторник косовския сръбски министър Иван Тодосиевич, който също така нарече клането в Речак „измислица“ и нарече албанците „терористи“. Според Вучич, Тодосиевич е бил освободен от длъжността си на косовски министър на местната администрация „защото е разказал истината за Речак”. „Той (Тодосиевич) каза едно нещо, което всички знаем, че това е измислица на Уилям Уокър“, каза Вучич, говорейки за клането в Речак.", "date": "2019.04.11", "title": "Александър Вучич: Клането в Речак беше изфабрикувано"}
{"url": "https://www.faktor.bg/bg/articles/novini/svyat/silna-snezhna-burya-vrahletya-sasht", "text": "Силна снежна буря връхлетя средните щати на САЩ. Циклонът е втория подобен, който минава през района само за един месец. Стотици полети са отложени, а някои пътища са непроходими или затворени заради пътни инциденти. Според някои синоптици, бурята може да бъде наречена \"историческа\", тъй като се очаква да донесе необичайно голямо количество сняг в средата на април, като дори подобри някои рекорди. Поривите на вятъра вече достигат до повече от 80 км/ч. Предупреждения за опасно време са издадени за най-малко шест щата от Колорадо до Минесота. Държавните учреждения в Южна Дакота са затворени, училищата също не работят. Много домакинства са без ток. В щата е регистрирано и рядкото явление сняг с гръмотевична буря. В Минесота Националната гвардия е в състояние на готовност да помага в случай, че ситуацията се усложни и има бедстващи хора, отбелязва Нова телевизия.", "date": "2019.04.11", "title": "Силна снежна буря връхлетя САЩ"}
{"url": "https://www.faktor.bg/bg/articles/emil-hristov-zaradi-mezhdulichnosti-konflikti-ima-opasnost-da-sazdadem-problemi-mezhdu-kmetove", "text": "\"Опитвайки се да решим междуличностните проблеми в общините, може да създадем проблеми по същество между кметовете и ведомствата\". Това каза депутатът от ГЕРБ Емил Христов по време на дебатите по промените в Закона за местното самоуправление и местната администрация. „Според мен с предлаганите промени се цели една рамка да се сложи на общинския съвет. A цялото законодателство на местното управление се базира на това, че общината е основната единица и ако този законопроект се приеме така, както е, ще доведе до много несъответствия“, заяви Христов. Той посочи, че се предлагат промени, които променят отношенията при формирането на общинския бюджет. „Предлага се да се преразпределят средства само в разходната част, които като философия не са обвързани с приходната част. Това ще създаде много проблеми на общинските кметства и на взаимоотношенията на общинския кмет, общинския съвет и кмета на населено място. Така опитвайки се да решим едни междуличностни проблеми, ще създадем проблеми по същество между кметовете и ведомствата“, каза още народният представител. Христов посочи, че идеята е кметовете на кметства, независимо колко са големи, да започнат да се чувстват съпричастни не само с разходната, но и с приходната част. “Но проблемът е, че има кметства, които не могат да дадат толкова приходи, колкото разходи. А това ще доведе до друг проблем. Затова преди второ четене трябва много добре да помислим какво можем да променим“, каза още той и посочи, че трябва да има промени и в Закона за публичните финанси и Закона за обществените поръчки. „Независимо от всичко казано, законопроектът си струва да бъде подкрепен“, заяви Христов.", "date": "2019.04.11", "title": "Емил Христов: Заради междуличностни конфликти, има опасност да създадем проблеми между кметовете"}
{"url": "https://www.faktor.bg/bg/articles/novini/svyat/london-vse-oshte-mozhe-da-uspeem-da-napusnem-es-na-22-may", "text": "Британският премиер Тереза Мей заяви днес, че Европейският съюз е изпълнил нейното ключово искане в споразумението за шестмесечно удължаване на срока за Брекзит да бъде включена клауза за ранно напускане на общността, предаде АП. Обединеното кралство и ЕС се договориха Брекзит да бъде отложен до 31 октомври, но Мей заяви, че иска Великобритания да напусне блока възможно най-бързо. По нейните думи, ако британските депутати одобрят договорената по-рано сделка, страната все още може да напусне ЕС преди 30 юни - крайната дата за Брекзит, която тя поиска от Брюксел. Ако успеем да ратифициране сделката преди 22 май, няма да има нужда да участваме в европейския вот, заяви британският премиер. \"Изборите, пред които сме изправени сега, са тежки и времевата рамка е ясна\", каза тя. Председателят на Европейския съвет Доналд Туск заяви по-рано днес, че е договорено \"гъвкаво удължаване\" на срока за Брекзит до 31 октомври, като през юни бъде направен преглед на постигнатия напредък. Прегледът обаче ще е чисто информативен. Според европейски дипломати това означава, че Великобритания може да напусне, щом сделката бъде ратифицирана, уточнява ДПА. Сделката за развода, договорена на 25 ноември миналата година, не може да бъде променяна въпреки новата отсрочка, подчерта Туск. Той също така отправи призив към британците да не пропиляват предоставеното им време.", "date": "2019.04.11", "title": "Лондон: Все още може да успеем да напуснем ЕС на 22 май"}
{"url": "https://www.faktor.bg/bg/articles/novini/svyat/ek-britantsite-shte-tryabva-da-glasuvat-za-ep", "text": "Великобритания трябва да проведе избори за Европейски парламент в периода 23-26 май заради отлагането на Брекзит до 31 октомври. Това заяви председателят на Европейската комисия Жан-Клод Юнкер на пресконференцията след извънредната среща на върха на ЕС в Брюксел, предаде Ройтерс \"При отсрочка до 31 октомври на Обединеното кралство ще се наложи да проведе избори за ЕП през май, което ще е интересно. Законът обаче си е закон\", подчерта Юнкер. Лидерът на ЕК изрази увереност, че Великобритания ще уважи задължението за искрено сътрудничество. \"И при всички случаи ще има малко възможности да блокира самостоятелно ключови европейски решения по време на отлагането“, допълни той.", "date": "2019.04.11", "title": "ЕК: Британците ще трябва да гласуват за ЕП"}
{"url": "https://www.faktor.bg/bg/articles/novini/svyat/brekzit-se-otlaga-za-kraya-oktomvri", "text": "Лидерите на 27-те оставащи членки на ЕС и британският премиер Тереза Мей са договорили удължаване на срока за излизането на Великобритания от блока до 31 октомври, съобщи председателят на Европейския съвет Доналд Туск, цитиран от Ройтерс.  ЕС27 и Великобритания договориха гъвкаво удължаване до 31 октомври. Това означава допълнителни шест месеца за Великобритания да намери най-доброто възможно решение, посочи Туис в туит.", "date": "2019.04.11", "title": "Отложиха Брекзит за края на октомври"}
{"url": "https://www.faktor.bg/bg/articles/novini/balgariya/poredniyat-dazhdoven-den", "text": "Въздушната маса ще е неустойчива, облачността - предимно значителна, около и след обяд - купесто-дъждовна. На много места ще има краткотрайни валежи, в отделни райони в Източна България - придружени и с гръмотевична дейност. Преобладаващите максимални температури ще са между 13 и 18 градуса.", "date": "2019.04.11", "title": "Поредният дъждовен ден"}
{"url": "https://www.faktor.bg/bg/articles/novini/svyat/donald-tramp-bryuksel-e-surov-kam-london", "text": "Президентът на САЩ Доналд Тръмп коментира, че ЕС е много суров към Великобритания, часове след като лидерите на блока и британският премиер Тереза Мей договориха удължаване на срока за Брекзит до 31 октомври, предаде ДПА. \"Много лошо, че Европейският съюз е толкова суров към Обединеното кралство и Брекзит\", написа Тръмп в туит. Американският президент също така обвини ЕС, че е брутален търговски партньор на САЩ, което ще се промени. \"Понякога в живота трябва да оставите хората да дишат, преди всичко да ви се върне\", допълни той.", "date": "2019.04.11", "title": "Доналд Тръмп: Брюксел е суров към Лондон"}
{"url": "https://www.faktor.bg/bg/articles/novini/balgariya/gledat-predlozhenieto-za-osvobozhdavane-na-predsedatelya-na-kpkonpi", "text": "Парламентарната комисия за борба с корупцията ще разгледа предложението на БСП и Корнелия Нинова за предсрочно освобождаване от поста на председателя на КПКОНПИ Пламен Георгиев.  След скандал около имотното му състояние, главният прокурор разпореди проверка, а самият Георгиев реши да излезе в отпуск.  От левицата не останаха доволни от оставането му на поста и внесоха искане в Народното събрание за отстраняването му.  Останалите партии в парламента обаче не подкрепят тяхното искане.", "date": "2019.04.11", "title": "Гледат предложението за освобождаване на председателя на КПКОНПИ"}
{"url": "https://www.faktor.bg/bg/articles/novini/balgariya/tsvetanov-se-zavarna-v-parlamenta-kato-neshtaten-satrudnik-na-gerb", "text": "Цветан Цветанов ще продължи да работи за парламента, но като нещатен сътрудник, съобщава бТВ.   Цветанов, който подаде оставка от всички постове в Народното събрание преди по малко от две седмици, вече фигурира като сътрудник на политическа партия ГЕРБ.   В графата, в която трябва да се впише област, в която ще сътрудничи, е написана позицията му в партията.   На 27 март Цветан Цветанов обяви, че подава оставка като председател на ПГ на ГЕРБ и напуска Народното събрание като депутат. В същото време той остана начело на предизборния щаб на партията за европейските избори, които трябва да се проведат на 26 май.   Причината за оставката на Цветанов е скандалът с покупката на големи жилища в луксозни сгради, строени от „Артекс”. Вторият човек в ГЕРБ се е сдобил с имот в желания столичен квартал „Изток” на цена в пъти по-ниска от иначе предлаганите от фирмата цени на квадрат.", "date": "2019.04.11", "title": "Цветанов се завърна в парламента като нещатен сътрудник на ГЕРБ"}
{"url": "https://www.faktor.bg/bg/articles/haralan-aleksandrov-1-4", "text": "\"Подобна ситуация като тази в Габрово с протести и напрежение наблюдавах наскоро в Кюстендил, когато отново имаше натиск над управлението. Тогава кметът успя да се справи. Надявам се Томислав Дончев, който е в Габрово, като бивш кмет на града, със своя авторитет, да успее да помогне за бързото потушаване на напрежението\". Това заяви пред БТВ социалният антрополог Харалан Александров.  \"Живеем в тежки времена. Когато племето е сърдито, трябва някой да бъде пожертван. Казвам \"племе\", защото например ние трудно участваме в дебати. Предпочитаме гневът да избухне. \"Вождът\" на племето ни Бойко Борисов вече 10 години успешно се справя досега с управлението му. Тази завист, лошотия и омраза сред хората трябва да избие някъде. Спомняме си, че подобни реакции имаше срещу Слави Трифонов, след това дойде ред на политиците, навярно следват магистратите. ДПС също ще отнесе негативи от скандала с апартаментите. Движещата сила у нас е лакомията и завистта. Много хора трупат имоти, които стоят празни, но завиждат на останалите, които имат жилища\", коментира Александров.", "date": "2019.04.11", "title": "Х. Александров: Българите сме племе, в което много хора трупат имоти, но завиждат на останалите с жилища"}
{"url": "https://www.faktor.bg/bg/articles/ivan-kostov-edin-ot-osnovnite-problemi-na-prehoda-e-che-horata-ne-iskaha-dekomunizatsiya", "text": "„Пиша книгата „Свидетелства на прехода: 1989-1999 г.“ пиша малко повече година. Посткомунистическото общество вероятно ми е сърдито. То не можа да се раздели с възгледите на комунизма. Тези хора и медиите им винаги са били срещу целите на прехода и средствата, с които се осъществява. Една от целите ми е да обясня защо по този начин беше осъществен преходът. Митовете тръгват от грешната рецепта, с която тръгна преходът. Тя е една за всички бивши социалистически страни, но беше реализирана по различен начин. Оказа се, че и в централните европейски страни, които се даваха за пример, има дефицит на демокрация“. Това заяви пред БТВ Иван Костов.  „Компромисът беше първият СДС да се занимава с конституцията на страната. Голямата заслуга на Желю Желев е, че в условия, в които няма мнозинство за реформи, рискува и прие комунистическата конституция на БСП. Причината да сложа млада снимка на книгата си е, че се стремя да не съм втория акъл на българина, а да представя историята от гледна точка на тогавашното време. В обществото нямаше нагласа за декомунизация. Например, трябваше да има пълна промяна на учебниците. Общественото образование не може да учи на това да се носят тениски с лика на Че Гевара. Не успях да спечеля битката за децата, за това да имат идеологизацията. Те не могат да преценят какво ще правят в живот. След 10-20 години те няма да бъдат конкурентни европейски граждани, които да създават икономика в собствената си страна, няма да бъдат бранители на собствения си и европейския си дом. Андрей Луканов заедно с Желев преследваха едно нещо – да стартират прехода. Луканов, като опитен политик, искаше СДС да плати цената за тежките реформи. Когато Йордан Соколов каза, че в България има мафия. Тогава всички му се смяха. Тя се роди от контрабандата. Чрез старите ѝ канали на ДС номенклатурата започна да трупа първите си капитали“, коментира бившият премиер. „Банковата криза не може да се сравни с КТБ, тогава ситуацията беше много по-ужасна. Още тогава разбирах и показах какво се случва. България изпадна във външна изолация, което доведе и до девалвация на лева. Тогава държава нямаше, а силови охранителни фирми, които лепяха стикери по сгради и коли с трибуквени абревиатури. Ясно е на кого бяха „момчетата“, както ги наричат от номенклатурата. Аз поне не съм видял подобни спортисти да са работили за СДС“, каза още Костов.  „Защо след нас не разкриха имотите на Христо Бисеров, когато правеха ревизии? Аз живея в къща от 1981 г., която съм построил с двете си ръце, с помощта на баща ми и приятели. Бях представян в България като човека, който е разграбил половината страна, което няма нищо общо с истината. Масовата приватизация беше замислена и започната от БСП. Идеята да се даде на хората нещо в онези условия има единствен аргумент – 1995-1997 г. в България нямаше налични пари, за да се продава. Още тогава твърдях, че това няма да свърши добре. Не познавам Корнелия Нинова. Министрите ми имаха пълна автономия, когато е назначавана в „Техноимпекс“. Този въпрос трябва да се отправят към Валентин Василев“, допълни Иван Костов.  „В книгата съм обяснил много добре продажбите на БГА „Балкан“ и на „Кремиковци“, които бяха на минус. Надявам се, че хората ще разберат това. От 1997 г. ДПС започна да се сближава силно и да осъществява политиката на „Мултигруп“, която е създадена от Държавна сигурност. Днес нямам сили да говоря за Ахмед Доган. Тази книга ми донесе много тъга. С нея аз упорствам за моите убеждения и начина, по който съм преценил, че трябва да се управлява. Такива книги не се пишат лесно. Даването на въздушното пространство на НАТО срещу Югославия преди 20 години беше определяно от много хора като предателство към сърбите. Никой обаче не се сеща за депортирането на милион албанци от Милошевич към Македонската граница и натискането да влизат в България. Ние трябва да се гордеем, че след Македония ние сме втората по размери помощ на албанците, които живееха на палатки“, коментира бившият лидер на ДСБ.  „Не се гордея, че съм сред хората, които въведоха валутния борд и съм лишил БНБ от нейната политика. Европейската централна банка преследва като своя цел една нормативно зададена инфлация в страните от еврозоната. По този начин трябва да се стимулира икономически растеж. БНБ не може да си позволи подобна политика“, каза още Иван Костов.", "date": "2019.04.11", "title": "Иван Костов: Един от основните проблеми на прехода е, че хората не искаха да се декомунизират"}
