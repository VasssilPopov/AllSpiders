{"url": "https://www.faktor.bg/bg/articles/ruskiyat-patriarh-poiska-da-se-aktualizira-poslanieto-na-kiril-i-metodiy", "text": "Необходимо е да се актуализира посланието на Кирил и Методий и да се представи по разбираем начин, за да стигне до сърцата на съвременните хора. Това каза днес патриархът на Москва и цяла Русия Кирил след литургия в катедралата \"Христос Спасител\", която отвори врати за честването на Деня на славянската писменост и култура, предаде ТАСС. Патриархът каза, че насочва словото си към \"хората, погълнати от фалшивите ценности на утилитарната и безбожна цивилизация\". Според него универсална ценност за тази цивилизация е \"желанието за утвърждаване на политическата хегемония на една страна или група страни над всички народи\". Патриарх Кирил излезе и на сцената на Червения площад, където сборен хор изнесе концерт в чест на днешния празник и поздрави присъстващите. \"Стана чудесна традиция да се събираме на Червения площад на този ден, за да помислим малко за огромния път, драматичен и едновременно с това победоносен, който са изминали славянските народи, нашият руски народ: от началото на писмеността до най-новите знания\", каза той. И нито дума за българския принос в създаването на кирилицата, на която и руският патриарх пише.", "date": "2018.05.24", "title": "Руският патриарх си присвои Кирил и Методий - поиска да \"актуализира\" посланието им"}
{"url": "https://www.faktor.bg/bg/articles/zhan-klod-yunker-kogato-balgariya-zae-svoeto-myasto-v-sayuza-ni-i-kirilitsata-vleze-v-sartseto-na-evropa", "text": "Поздравления за празника на българската просвета и култура и славянската писменост отправи председателят на Европейската комисия Жан-Клод Юнкер.   В своя профил в социалната мрежа Туитър Юнкер написа: „Когато България зае своето място в Съюза ни, кирилицата също зае своето място в сърцето на Европа. Честит 24 май!“", "date": "2018.05.24", "title": "Юнкер: Когато България зае своето място в Съюза ни, и кирилицата зае своето място в сърцето на Европа"}
{"url": "https://www.faktor.bg/bg/articles/parvi-praznik-na-bukvite-v-balgarskoto-uchilishte-v-tbilisi-gruziya", "text": "Първи празник на буквите в българското училище в Тбилиси, Грузия. Това е първата учебна година за училището. То се намира в посолството на България в Грузия. Идеята на самото училище беше да бъде и един културен център и средище, където да се срещат на всякакъв вид мероприятия българите, обясни журналистът Емил Спахийски пред БНР. Тази година учениците са се обучавали в първи клас, защото много от посещаващите го българи разбират езика, но не могат да пишат. За момента училището посещават около 30 ученици. На тях им преподават двама преподаватели. „Всички много се вълнуват около 24 май“, каза още Спахийски.", "date": "2018.05.24", "title": "Първи празник на буквите в българското училище в Тбилиси"}
{"url": "https://www.faktor.bg/bg/articles/zoran-zaev-dnes-se-potvardi-istinskoto-priyatelstvo-mezhdu-balgariya-i-makedoniya", "text": "Министър-председателите Бойко Борисов и Зоран Заев и водените от тях официални делегации почетоха съвместно делото на Светите братя Кирил и Методий в базиликата „Санта Мария Маджоре“ в Рим. Тук през 867 г. папа Адриан II освещава славянската писменост и славянските книги. Бойко Борисов и Зоран Заев подчертаха значимостта на делото на Св. Св. Кирил и Методий, което допринася за духовността, просветата и обединението на славянските народи. Българският премиер отбеляза и ролята на Светите братя в областта на дипломацията в този исторически момент. \"На паметната плоча на Св. Св. Кирил и Методий, където са осветени нашите букви, се върнахме към дипломацията. За мен двамата братя са били дипломати\", отбеляза министър-председателят Борисов. Той подчерта значимия принос към делото на Светите братя, като припомни аргументите, с които са убедили папа Адриан II в равенството на нашата писменост с тази на другите народи. По думите на премиера, България и Република Македония показват, че празниците трябва да се отбелязват заедно, а не да са повод за раздори. Премиерът Зоран Заев заяви, че на днешния празник, който се отбелязва заедно от двете делегации, се потвърди истинското приятелство между България и Република Македония. „Към целия свят изпращаме хуманитарната заръка на мисията на Кирил и Методий, а именно заръката за диалог и разбирателство“, посочи Заев. По думите му мисията и подвигът на Светите братя са от значение за целия славянски народ. Според Заев тяхната просветителска дейност има важно място в историята на македонската държава, както и за другите народи на Балканите и за България. „Мисият на Светите братя е един от първите примери за свързване на различни култури и едновременно уважение към различните“, коментира македонският премиер. Премиерът Бойко Борисов и водената от него делегация поднесе цветя и на паметника на патриарха на българската литература Иван Вазов в Рим. Монументът беше открит през 2010 г. от премиера Бойко Борисов на площад „Торвалдсен“, в близост до парка „Вила Боргезе“ и Музея за модерно и съвременно изкуство.", "date": "2018.05.24", "title": "Зоран Заев: Днес се потвърди истинското приятелство между България и Македония"}
{"url": "https://www.faktor.bg/bg/articles/kremal-ne-vyarva-na-yuliya-skripal-mozhe-da-e-napravila-izyavlenieto-si-pod-natisk", "text": "Кремъл заяви, че няма основания да вярва в достоверността на видеообръщението на Юлия Скрипал, която бе отровена с баща си през март в Англия, предаде Франс прес. \"Нямаме никакво основание да вярваме на това. Все още не знаем в какво състояние е Юлия Скрипал, не знаем дали е направила тези изявления по своя собствена воля или под натиск\", каза пред журналисти говорителят на Кремъл Дмитрий Песков. \"Не знаем къде се намира, при какви условия, нито дали правата й са спазвани и дали е дееспособна\", добави Песков. Той отново нарече аферата Скрипал \"безпрецедентна международна провокация\" на Великобритания срещу Русия. Трийсет и три годишната Скрипал се появи вчера във видео на агенция Ройтерс, в което казва, че иска да се върне в Русия след възстановяването си. Тя отказа помощ от руското посолство във Великобритания, като съобщи това чрез заявление в Ройтерс. Рускинята отбеляза още, че баща й, който е бивш полковник от Главно разузнавателно управление (ГРУ), има нужда от още време за възстановяване. „Благодаря за предложената помощ от руското посолство, но в момента не искам да ползвам услугите им“, допълни тя, като каза, че има намерение да се върне в Русия. „Надявам се след време да се върна у дома в родината си. След като се събудих след 20-дневна кома разбрах, че и двамата сме били отровени. Все още не мога да повярвам, че сме били нападнати по този начин. Шокира ме самият факт, че е използван нервнопаралитичен газ. Късметлии сме, че оцеляхме след този опит за убийство\", споделя тя. \"Днес реших да пропусна рехабилитацията си и да направя това изявление, за да изясня някои въпроси. Моля всички да уважават личния ми живот и този на баща ми, тъй като ни трябва време да се възстановим\", апелира в интервюто си Юлия Скрипал.", "date": "2018.05.24", "title": "Кремъл за изявлението на Юлия Скрипал: Може да е под натиск"}
{"url": "https://www.faktor.bg/bg/articles/novini/svyat/severna-koreya-tvardi-che-e-razrushila-yadreniya-si-poligon-v-prisastvieto-na-chuzhdestranni-zhurnalisti", "text": "Северна Корея каза, че е разрушила днес ядрения си полигон в присъствието на чуждестранни журналисти, предаде АП. Полигонът \"Пунгери\" се намира дълбоко под планина в рядко населената североизточна част на страната. Решението на Севера да закрие този обект е смятано за жест на добра воля от страна на севернокорейския лидер Ким Чен-ун преди планираната среща с президента на САЩ Доналд Тръмп. Преди месец Ким Чен-ун обяви, че Северна Корея вече няма нужда от ядрени и ракетни опити. На 21 април севернокорейският лидер заяви, че страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети. Дни по-късно лидерът на Северна Корея Ким Чен-ун даде съгласие за проверка на севернокорейския ядрен полигон от американски инспектори, съобщава агенция Блумбърг, предаде ТАСС. Ким аргументира този драматичен обрат с факта, че Северна Корея вече е проверила оперативността на ядрените си оръжия. \"Затова нямаме нужда от нови ядрени и ракетни опити и полигонът в северната част на страната изпълни своята мисия\", аргументира решението той.", "date": "2018.05.24", "title": "Северна Корея твърди, че е разрушила ядрения си полигон в присъствието на чуждестранни журналисти"}
{"url": "https://www.faktor.bg/bg/articles/di-velt-balgariya-ima-oshte-edin-koz-strahat-ot-narastvashtoto-rusko-vliyanie", "text": "България не е готова за еврото, твърди ЕЦБ. Източноевропейската страна обаче не иска да приеме тази оценка. Тя има още един коз, коментира \"Ди Велт\". София умело използа страховете на ЕС от нарастващото влияние на Русия.   \"Можем да го приемем като обикновено съвпадение. Можем обаче и да си помислим, че това е твърде ясен сигнал: в понеделник и вторник българският президент Румен Радев беше на държавно посещение при руския си колега Владимир Путин. Официалната цел: двустранните отношения да бъдат поставени върху нова основа. И само ден след това - студен душ от Брюксел за София по една тема, която е главен приоритет за българското правителство\", пишат авторите на \"Ди Велт\" Аня Етел и Франк Щокер.   По-нататък те обясняват за какво точно става дума: \"В доклада си за конвергенцията, публикуван в сряда, Европейската централна банка (ЕЦБ) стига до извода, че всички членки на ЕС, които досега не са в еврозоната, все още не изпълняват критериите за това. Включително и България. Но влизането в еврозоната е цел на правителството в София, което в момента държи и председателството на ЕС.\"     \"Ди Велт\" припомня, че още в началото на българското европредседателство премиерът Бойко Борисов ясно е формулирал тази цел и цитира думите му: \"Ние сме си написали домашните и сме готови за влизане в т.нар. \"чакалня за еврозоната\".   \"Но тъкмо за това България не е готова, констатира сега ЕЦБ. Вярно, че страната отдавна и без усилие изпълнява формалните критерии. Инфлацията и дългосрочните лихвени нива възлизат на 1,4% и с това остават далеч под препоръчителното равнище от 1,9% и 2,2%. Освен това и през 2018 година страната имаше бюджетен излишък, а общата ѝ задлъжнялост възлиза на 23,3% спрямо БВП, което е доста по-добре от съотношението в почти всички членки на еврозоната. Но по т.нар. \"меки показатели\" България доста изостава от изискванията\", посочва \"Ди Велт\". Авторите на статията обясняват, че това са факторите, които не се измерват в твърди стойности: независимостта на Централната банка, избуяващата корупция, състоянието на финансовия надзор. По-нататък в статията четем: \"Но дори и блестящите на пръв поглед числа на България отдавна вече получават не само похвали. В дългосрочен план имало \"сериозни съмнения\" доколко България наистина ще спазва горната граница на инфлацията. Особено, когато цената на труда се качи след присъединяването към еврото. С други думи: в момента, когато България - днес на последно място по доходи в ЕС - започне да наваксва това изоставане, блестящите числа могат да изчезнат.\"   По същата тема \"Франкфуртер Алгемайне Цайтунг\" добавя: \"Във връзка с България еврокомисарят по валутните въпроси Пиер Московиси каза в Брюксел, че страните-кандидатки се нуждаят не само от номинална, но и от реална конвергенция спрямо еврозоната. Това била една от най-важните поуки от последните десетилетия, добави Московиси, намеквайки за преждевременното приемане на Гърция в еврозоната. \"Страни, които искат да въведат еврото, трябва да положат интензивни усилия за повишаване на производителността, за покачване на инвестициите, подобряване на заетостта и борба срещу неравенствата\", отбеляза французинът.\"     Вестник \"Ди Велт\" анализира по следния начин позицията на българското правителство: \"София обаче очевидно не желае да приеме отказа. И правителството сръчно използва страховете на ЕС от нарастващото влияние на Москва. В началото на март в интервю за \"Ди Велт\" финансовият министър Владислав Горанов каза: \"При приемането на Балтийските държави в еврозоната беше отчетен и аргументът, че по този начин се притъпява руското влияние.\" Горанов припомни още, че неговата страна не се е присъединила към Вишеградските държави - неофициалния блок на Полша, Унгария, Чехия и Словакия, който в рамките на ЕС често заема общи, антилиберални позиции. С тези думи той намекна, че това положение може да се промени.\"   В края на статията авторите отбелязват, че на този фон в сряда в София е пристигнала делегация на ЕЦБ, която \"очевидно иска да обясни лично своите съмнения и същевременно да намери начин да ги прогони през следващите месеци\". (\"Дойче веле\")", "date": "2018.05.24", "title": "\"Ди Велт\": България има още един коз - страхът от нарастващото руско влияние"}
{"url": "https://www.faktor.bg/bg/articles/donald-tramp-otmeni-sreshtata-si-s-kim-chen-un", "text": "Президентът на САЩ Доналд Тръмп отмени срещата си със севернокорейския лидер Ким Чен-ун, планирана за 12 юни в Сингапур, заради \"огромната ярост и отявлената враждебност\" в неотдавнашната декларация на Северна Корея, предаде Асошиейтед прес. В декларацията севернокорейското правителство нарече вицепрезидента Майк Пенс \"политическо чучело\" и заяви, че е еднакво готово и за ядрена конфронтация, и за масата за преговори, отбелязва АП. В писмо до Ким Чен-ун, публикувано днес от Белия дом, Тръмп заявява, че въз основа на тази декларация смята за \"неподходящо в сегашния момент да се състои отдавна планираната среща\". Северна Корея говори за ядрените си способности, \"но нашите са толкова внушителни и мощни, че се моля на Бог никога да не бъдат използвани\", пише президентът на САЩ, цитиран от АП. Той приканва Ким да не се колебае да му се обади или да му пише, ако промени мнението си по въпроса за срещата на върха. С отменянето на срещата светът се лишава \"от голям шанс за траен мир\", пише Тръмп в писмото до Ким. \"Имах усещането, че между Вас и мен се изгражда чудесен диалог\", пише Тръмп, който продължава да се надява, че един ден ще се срещне с Ким, отбелязва Ройтерс.", "date": "2018.05.24", "title": "Доналд Тръмп отмени срещата си с Ким Чен-ун"}
{"url": "https://www.faktor.bg/bg/articles/balgarin-pod-domashen-arest-v-gartsiya", "text": "Българин, чието ремарке след продажба е попаднало в ръцете на каналджии, е задържан днес в Гърция след разпит в съда. Обвинението към него е за трафик на мигранти. За проблема ви разказахме в поредица репортажи. Кръсто Калев в момента е под домашен арест – в хотелска стая в Александруполис. “Прокурорът – прие ни, но беше много агресивен към нас. Моята адвокатка направи всичко възможно да я накара да погледне документите, но останах с впечатление, че ни ги разгледа. Хвана договора, хвърли го, вика: “Всички ни представяте договори.” Тя й показа, че имам документи от КАТ, че съм отчислил ремаркето. Не, и това не я вълнува”, разказа той пред bTV. По думите му даже следователят е поискал освобождаването му, но прокурорката е настояла за задържане. Така се стигнало до варианта заедно с жена си и децата си да си наемат стая в хотел и той да си даде личната карта на полицаите. „Вече съм отчаян (…) Всички сме заложници!”, коментира мъжът абсурдната ситуация. От Министерството на външните работи съобщиха, че консулството ни в Солун е информирано за случая.", "date": "2018.05.24", "title": "Българин под домашен арест в Гърция: Прокурорът беше много агресивен, хвана договора и го хвърли"}
{"url": "https://www.faktor.bg/bg/articles/prokuraturata-zapochva-mashtabni-proverki-na-patnata-signalizatsiya", "text": "Прокуратурата се вгледа в пътните знаци! Започва мащабна проверка къде и как са поставени табелите. Ще се проверява дали знаците се виждат лесно от шофьорите и дали въобще ги има, съобщава Нова телевизия. Целта на проверката, която ще продължи два месеца, е осигуряване на необходими предпоставки за безопасно и удобно движение по републиканските и общинските пътища В края на юни миналата година заради липсата на ясни пътни знаци и маркировка водач навлезе в насрещното движение на магистрала \"Тракия\" и се удари челно в друг автомобил. Загинаха петима. \"Сложиха се буферни прегради, сложиха се, дублираха се  много пътни знаци, които да указват, дори и да е сгрешил, да указват, че посоката, която предприемат в движението, е неправилна\", каза началникът на Пътна безопасност – Бургас, Иван Гюлев. Сега въпросният участък е обезопасен. Не такава е ситуацията на много други места. Шофьорите казват, че често пътните знаци са поставени на място с лоша  видимост или са закрити от клони на дървета. Прокуратурата представя резултатите от проверки на пешеходни пътеки. „Извършват се ежедневни проверки.Там, където констатираме, че има повредени, блъснати, унищожени, ние ги възстановяваме”, каза Гюлев. От АПИ обясняват, че само за първата половина на тази година са дали над милион и половина лева за нови пътни знаци. Всеки месец правели огледи и окосявали излишната растителност.", "date": "2018.05.24", "title": "Прокуратурата започва мащабни проверки на пътната сигнализация"}
{"url": "https://www.faktor.bg/bg/articles/sveshtenata-azbuka-v-bukvata-ch-e-skrit-simvolat-na-chashata-za-prichastie", "text": "Аз, Боги, Веди, Глаголи, Добро, Есть, Животе, Земля, Како, Люди, Мислете, Наш, Он, Покой, Ръци, Слово...  Това са само част от названията на буквите в първата славянска азбука - глаголицата. И до днес - единствената азбука, в която буквите си имат имена. Това е азбука, съдържаща в себе си основното послание за човека и знанието. Изреждана последователно, глаголицата общо взето образува фразата \"Аз, знайки буквите, ще мога да чета, да опозная живота, доброто и злото в него, да обичам, да прощавам, да съм човек...\" Това е смисълът на съществуването. „С божия милост здрави сме, ала между нас са дошли мнозина учители-християни от Италия, Немско и Гръцко, които ни учат различно. А ние, славяните, сме прост народ и нямаме кой да ни напъти към истината и да ни научи на разум. Ти, добри господарю, изпрати ни такъв мъж, който да ни разясни всяка истина.” С това писмо от моравския княз Ростислав, цитирано в житието на Методий, князът през 862 г. молел византийския император Михаил ІІІ за помощ в тази негова нужда. В борбата за политическо самоопределение и самостоятелно културно съществувание, в стремежа за окончателно утвърждаване на християнството като всеобща религия, моравският княз избрал да противопостави на латинския език славянския, на латинското богослужение - славянското.  „Чуй, Философе, никой друг не може да свърши това освен тебе - обърнал се императорът към Константин. - Ето ти дарове, вземи своя брат игумена Методий, и иди. Защото вие сте солуняни, а всички солуняни говорят чисто славянски.“ На което получил следния отговор от Константин: „Макар и да съм уморен и болен телесно, с радост ще ида, ако да имат букви на своя език.“ Константин не просто сътворил буквите, а вплел в тях кода на цялото знание, до което се бил докоснал през живота си, защото вярвял, че да се пише беседа без букви, значи да се пише върху вода.  *** В новата азбука Кирил и Методий поставят на челно място буквата А като символ на начало и самосъзнание. Всяка следваща буква е взета от началото на конкретна дума и четени последователно, те образуват смислен текст, скрито послание на светите братя към народа, който ще се ползва от тяхното творение, давайки му да разбере защо са нужни буквите, какъв е техният смисъл и накъде ще ги поведе родното слово. „Аз, Буки, Веди, Глаголи, Добро, Есть, Животе, Земля, Како, Люди, Мислете, Наш, Он, Покой, Ръци, Слово, Твръдо! Ук, фрът, хер! От! Ща чръв! Ци ша! еръ, ер, ери! Ет! Ен он! Йен йон! Юс! Ят!” Преведена на съвременен български език, тази уникална азбука звучи така: „Помни буквите, учи да говориш! Добре е да живееш здраво на земята! Защото както хора мислите, наша е той опора. Изричай словото твърдо! Нагоре всеки да лети! Върви! Избягвай червея! Покорявай висотите! Ти мъж, ти юноша, вие хора! Човече! с ум и разум! Във вярна посока и с ясно съзнание! Напред! Слава!“ Това е азбука, съдържаща в себе си основното послание за човека и знанието. Изреждана последователно, глаголицата общо взето образува фразата „Аз, знаейки буквите, ще мога да чета, да опозная живота, доброто и злото в него, да обичам, да прощавам, да съм човек...”   Названието на азбуката – глаголица“, идва от думата глагол, означаваща „дума“ (такова е и названието на буквата Г в самата азбука). Тъй като „глаголати“ означава „говоря”, глаголицата поетично е наричана „знаците, които говорят“. А думата АзБука идва от първите две букви на глаголицата. В превод от прабългарски Азъ означава „памет“. Освен това на древния ни език алем означава „първи“, „аан“ означава „бог“ или „небе“. Същите тези букви имат и числена стойност - първите десет букви са за единиците, вторите - за десетиците, а третите - за стотиците. Т.е. е и числена система. При това численият ред в глаголицата е оригинален. Константин-Кирил създава глаголицата за солунското славянско наречие, което принадлежи към източнобългарските рупски диалекти. Следователно езикът на солунските братя по етническа принадлежност е старобългарски. За него са характерни съчетанията шт, жд (в думи като нощь, гражданинъ, межда), широкият гласеж на э (в думи като лэто, бэлъ, млэко), употребата на дателен притежателен падеж вместо родителен притежателен (отьць ем? вместо отьць его). Всички тези черти безспорно доказват, че създаденият през девети век на основа на глаголицата книжовен език е български по произход. Той се разпространява първоначално в Моравия и Панония. След смъртта на Методий през 885 г. неговите ученици са прогонени от пределите на Моравия и намират прием в двора на княз Борис в България.  Глаголическата писменост разцъфтява в книжовните средища край Плиска, Преслав и Охрид. Открити са глаголически надписи в Преслав и глаголически ръкописи в Охрид. Не е вярно твърдението, че глаголицата се утвърждава само в Охридския книжовен център. Старобългарски е най-големият средновековен акростих (440 стиха), открит от българския учен Георги Попов в състава на триода, този акростих е дело на Константин Преславски и първоначално е създаден на глаголица. Глаголически ръкописи се пренасят и в Киевска Рус през Х в. при покръстването й. Най-интересна е съдбата на глаголицата в Далмация и Хърватска. Тя е свързана с част от прогонените от Моравия ученици на Методий и с Климентовата школа в Охрид. Съществува десет века, през ХIХ в. папа Лъв ХIII е принуден да разреши книгопечатането на глаголически произведения под натиска на духовенството, което пази и уважава глаголическата традиция.  В края на ІХ век в Преслав възниква и втората старобългарска азбука – кирилицата, която съдържа 24 букви от гръцкото писмо и 14 знака, близки до глаголическите, които съответстват на чисто българските звукове: Б, Ж, З, Ш, Щ, Ч, Ц, Ъ, Ь, Ю, Ы. Кирилицата няма установено авторство. Повечето учени отхвърлят тезата, че Климент Охридски е неин автор. По-вероятно е той да е усъвършенствал глаголицата, азбуката на почитаните от него свети братя. Кирилицата се свързва с книжовниците от Преслав, понеже е продължение на вековна традиция държавни документи да се пишат с гръцки букви. Но „без устроение”, както казва Черноризец Храбър. „Устроението”, тоест приспособяването към българската реч, става възможно едва след появата на глаголическата писменост в България. Именно от нея са взети буквите за специфичните български звукове, като са опростени в духа на графиката на цялата азбука.  Дълго време двете азбуки се употребяват успоредно, но към края на Х и началото на ХІ век по-икономичната и лесна за писане кирилица измества глаголицата. За нас, българите, е важно да знаем, че кирилицата, с която днес си служат милиони хора по света (сърби, македонци, руси, беларуси, украинци, румънците до средата на ХIХ в., казахи, таджики, монголци и др.), е възникнала в България. Макар че съдържа и гръцки букви, тя следва модела на глаголицата и отговаря на най-съвършения принцип за писане, според който на всеки звук съответства отделна буква. Този принцип е застъпен последователно в глаголицата, а след това и в кирилицата, благодарение на което днес ние четем и пишем, без да се колебаем както други европейци пред думите от родния си език.  *** Основните и най-известни писмени паметници с използвана глаголица от Х век не се намират в България. Зографското четвероевангелие се съхранява в Санкт Петербург, Асеманиевото евангелие е във Ватиканската библиотека, Мариинското евангелие - в Московската държавна библиотека, Мюнхенският абецедар - в Баварската държавна библиотека, Синайският псалтир се пази в синайския манастир „Света Екатерина“ в Египет, Охридското евангелие е в колекцията на университета в Одеса и само част от Рилските глаголически листове се съхраняват и до днес в Рилския манастир, докато друга част също са в Санкт Петербург. Но най-странното от всичко е, че на глаголица и кирилица е написан и молитвеникът в катедралата „Нотр дам” във френския град Реймс, където традиционно се е провеждала коронацията на френските крале. Ръкописът е известен във Франция като „Свещен текст” („le Texte du Sacre”) и до ден днешен се смята за народна светиня, понеже над него са се клели във вярност коронованите монарси. А всъщност представлява препис от молитвеник, написан на старобългарски език. Защо французите са избрали точно такава книга, чиито текстове никой в страната им не е можел да прочете? Каква прекрасна загадка. Те са смятали, че това са някакви древни божествени писмена, съдържащи тайните на миросътворението... Но както вече разбрахме, глаголицата пази в себе си смисъла на съществуването и този факт не би трябвало да предизвиква голямото ни учудване... Едва руският император Петър І през 1717 г. при посещението си във Франция по държавни дела и попадайки в Реймс, за изумление на всички започва свободно да чете на глас първата част на ръкописа. Реймският ръкопис се състои от две части – 32 страници, изписани на кирилица, и още 62 – на сътворената от Константин-Кирил Философ глаголица. Първата съдържа празнични четения на евангелието според православния обред. Втората част съдържа апостолски послания и празнични паремии според католическия обред и е написана през 1395 г. на ъглеста глаголица от монасите на Емауския манастир, основан в Прага през 1347 г. като католическа обител с богослужение на славянски език.  Написаната на глаголица втора част съдържа неделни четения от Новия завет (от Цветница до Благовещение). Върху този текст има надпис на френски: „Лето Господне 1395. Това Евангелие и послание са написани на славянски език. То трябва да се пее в продължение на цялата година, когато се състои архиерейската служба. Що се отнася до другата част на тази книга... тя е написана от ръката на св. Прокопий, игумена, и този текст е подарен на покойния Карл ІV, император на Римската империя, за увековечаване на св. Йероним и св. Прокопий. Боже, дай им вечен покой. Амин”. ***  След влизането на България в Европейския съюз през 2007 година кирилицата става третата официална азбука в съюза наравно с латиницата и гръцката азбука. Сред държавите, които използват кирилицата, са Русия, Сърбия, Украйна, Беларус, Македония и… Монголия и Казахстан. До 19-и век румънците също са използвали кирилица, но поради политически причини на нейно място идва латиницата. -  Изследователи на старобългарската азбука смятат, че в буквата “Ч” е скрит символът на чашата за причастие. -  Буквата “Ф” в кирилицата е заимствана от гръцкия език. Този звук бил чужд за славянските езици и днес практически почти всички думи с тази буква в една или друга степен са заимствани. - В оригиналния си вид кирилицата, създадена от Св. Климент Охридски, е включвала 44 букви за 44 звука, за разлика от днешната ни азбука, която съдържа 30 букви. - Учените и до днес не могат да разберат откъде авторите на славянската азбука са взели буквите Ц и Ш. Букви с подобен вид има в етиопски арамийски писма, но те звучат по съвсем друг начин. -  Съвременното признаване на кирилицата идва през 1980 година, когато папа Йоан Павел Втори обявява Кирил и Методий за покровители на Европа. Покровителите на Европа са християнски светци, които се почитат като небесни покровители и застъпници пред Бога на цяла Европа и са само шестима. -  На кирилица пишат над 300 милиона души по целия свят. - Върху автомобилните номера у нас се използват само букви, които присъстват и в кирилицата, и в латиницата. Тези букви са само 12 — А, В, Е, К, М, Н, О, Р, С, Т, У, Х (буквата У е прието условно да съответства на Y).", "date": "2018.05.24", "title": "В буквата “Ч” на кирилицата е скрит символът на чашата за причастие"}
{"url": "https://www.faktor.bg/bg/articles/earbas-investira-v-balgariya-za-proizvodstvo-na-chasti-za-samoleti", "text": "\"Еърбъс Хеликоптерс\" ще осигури стратегически инвестиции в България за изграждане на завод за производство на високотехнологични продукти за самолети \"Еърбъс\", съобщиха от Министерството на отбраната. Първата копка на завода е направена вече в Пловдив. През първите три години ще бъде осигурена заетост на до 300 души като е възможно в следващите осем години тази бройка да нарасне на до 800 души. Освен това френската компания \"Еърбъс Хеликоптерс\" ще предостави един хеликоптер \"Дофин\" за ползване от Военноморските сили. Това беше обявено по време на церемония в Министерството на отбраната, на която беше подписана споготба за уреждане на спор по договор от 2005 година. Става въпрос за сделка, подписана по време на правителството на Симеон Сакскобургготски. Тя предвиждаше България да купи 18 вертолета на обща стойност 358 млн. евро от \"Юрокоптер\", а френският им производител поема ангажимент за над 105 млн. евро инвестици в икономиката и 254 млн. евро в отбрана. След като инвестицията не се осъществява, България не поръчва последните четири хеликоптера по сделката и се стига до арбитражно дело,започват спорове между двете страни. \"С подписването на тази спогодба издигаме нашето сътрудничество на едно ново, по-високо ниво\", каза министърът на отбраната Красимир Каракачанов. Той благодари на екипите от българска и френска страна за успешните усилия да бъде постигнато споразумение за окончателното уреждане на отношенията между Министерството на отбраната и \"Еърбъс Хеликоптерс\".", "date": "2018.05.24", "title": "Стратегическа инвестиция в България: \"Еърбъс Хеликоптерс\" изгражда завод за части за самолети"}
{"url": "https://www.faktor.bg/bg/articles/kultura/art-faktor/balgarite-ot-skopie-neka-balgarskata-azbuka-i-praznikat-na-bukvite-da-poluchat-istinskoto-si-nazvanie", "text": "В навечерието на най-българския празник 24 май Българският културен клуб в Скопие излезе с обръщение към българската общественост и държавните институции на  България с предложение за промяна в официалното наименование на знаменателната дата. Сегашното название „Ден на българската просвета и култура и на славянската писменост“ да стане „Ден на българската азбука, наука и култура и на славянската писменост“, предлагат родолюбците от Скопие. Ето и пълния текст на идеята им:", "date": "2018.05.24", "title": "Българите от Скопие: Нека българската азбука и празникът на буквите да получат истинското си название!"}
{"url": "https://www.faktor.bg/bg/articles/4000-dushi-sa-proyavili-interes-kam-initsiativata-vav-feysbuk-podari-kniga-na-chitalishte-v-nuzhda", "text": "Доброволци подаряват книги на читалища в нужда в страната. Благотворителната инициативата се провежда за втора поредна година и е по идея на уебсайт за култура. Тази година, по случай Деня на българската просвета и култура и на славянската писменост, читалища в две села ще получат книги. Повече от 1200 книги са били дарени миналата година на читалища, които имат нужда. Тази година се очаква броят им да бъде още по-голям. Идеята на организаторите на камоанията е да помогнат с каквото могат на забравените градове и села у нас. Станислава Симитчийска, организатор на кампанията, споделя: \"Идеята ни е, понеже повечето читалища имат стара литература, да се опитаме да им помогнем да си набавят по-нови заглавия, с които да зарадват хората, които ги посещават. Насочихме усилията си към две села - село Дълбоки, което се намира в Старозагорско и село Ветрен дол, което се намира в Пазарджишко.\" 4000 души са проявили интерес към инициативата, стартирала от социалните мрежи, а голяма част от тях вече са изпратили книги на адреса на читалищата. Останалите ще бъдат закарани от доброволци. Симитчийска поясни, че всичко се прави с помощта на приятели. \"Те ще ги натоварят и ще ги занесат в конкретните села.\" Избраните села, както и много други у нас, не получават достатъчно финансиране или подкрепа за култура, признават от местните читалища. Сега, с помощта на доброволците, те ще получат книгите, от които имат нужда, за да обогатят библиотеките си.", "date": "2018.05.24", "title": "4000 души са проявили интерес към инициативата \"Подари книга на читалище в нужда\""}
{"url": "https://www.faktor.bg/bg/articles/zashto-livarpul-obicha-polichbite", "text": "Всички харесват добрите поличби. Особено \"Ливърпул\". Феновете на отбора не крият, че направо обожават знаменията и знаците на съдбата. Тимът от града на Бийтълс е на финал в Шампионската лига за първи път от 2007 г. В събота в Киев момчетата на Юрген Клоп ще се изправят срещу 12-кратния шампион \"Реал\" Мадрид. Битката ще бъде ожесточена, но привържениците на \"червените\" вярват в успеха. А и всички знаци са на тяхна страна... Една от поличбите, които най-сериозно обикалят социалните мрежи, е свързана със сватбата на британския принц и смъртта на папата. През 1978 г. британският принц се жени, \"Ливърпул\" вдига КЕШ, а папата умира (даже за няколко месеца умират двама папи), припомня bTV През 2005 г. събитията се повтарят - британският принц се жени, \"Ливърпул\" печели Шампионската лига в драматичен финал с \"Милан\", а светът се сбогува с папа Йоан Павел II. Точно седмица преди финала в Киев - на 19 май, британският принц Хари се венча за актрисата Меган Маркъл. Ако мърсисайдци спечелят шестия си трофей в Турнира на богатите, животът и здравето на римския папа изглеждат сериозно застрашени... Друго знамение гласи, че \"Ливърпул\" триумфира, когато има сватба в британското кралско семейство и Уелс спечели Големия шлем в турнира на Шестте нации по ръгби. И докато при гореспоменатите два случая всичко отговаря, то тази година Уелс не спечели Шестте нации. Поличбите стават все по-интересни. Финалът прeз 2018 г. ще бъде повторение на битката за трофея през 1981 г. Тогава \"Ливърпул\" побеждава \"Реал\" Мадрид с 1:0, лондонски тим триумфира в ФА Къп, а \"Айнтрахт\" Франкфурт печели Купата на Германия. Измежду футболните знаци се намесва и \"Евровизия\". Тазгодишният финал в Шампионската лига ще се проведе в Киев. Украинската столица бе домакин на \"Евровизия\" миналата година. Леко съвпадение... не съвсем. Предишните два финала с участието на \"Ливърпул\" се играха в градове, които година по-рано са били сцена на конкурса за песен. През 2004 г. \"Евровизия\" се провежда в Истанбул. През 2005 г. мърсисайдци ликуват на стадион \"Кемал Ататюрк\". 2006 г. - домакин на музикалния конкурс е Атина, където няколко месеца по-късно \"червените\" срещат на финала отбора на \"Милан\". Шести трофей за \"Ливърпул\" или трети пореден и общо 13-ти за \"Реал\" Мадрид? Колкото и да си падаме по конспиративните теории, победителят ще бъде определен на футболния терен. Сблъсъкът между мърсисайдци и Кралския клуб е в събота (26 май) от 20:30 ч.", "date": "2018.05.24", "title": "Кралска сватба, смъртта на папа и \"Евровизия\" - поличбите, които \"Ливърпул\" обича"}
{"url": "https://www.faktor.bg/bg/articles/prostranstvoto-okolo-ndk-shte-se-prevarne-v-stsena-na-duhovnostta", "text": "За първи път пространството около НДК ще се превърне в сцена на празника на българската просвета и култура и славянската писменост. От 17.00 ч. в парка зад Двореца започва празнична програма на открито с участието на музикални, именити български музиканти, артисти и художници.  Председателят на Съвета на директорите на НДК Борислав Велков разказа повече за празничната програма: „Идеята беше  да празнуваме по един по-различен начин, да провокираме фестивалната култура, да изведем хората навън и по различен начин да представим 24 май, особено за младите хора“. Програмата започва в 17 часа с изпълнение на Веско Ешкенази. След това ще пее хор \"Радиодеца\". Оркестърът за народна музика на БНР, Духовият оркестър на Столична община и Биг Бенда ще изпълняват български музикални произведения до 20 часа.  \"Днес ще се изпълняват само български произведения. Художественото оформление на сцената е на проф. Божидар Йонов. Много са важни всички детайли да бъдат на ниво. Все пак хората трябва да дойдат и да имат хубаво преживяване\", каза Велков.  „Надяваме се вече всяка година да празнуваме 24 май по този начин“, заяви Борислав Велков.", "date": "2018.05.24", "title": "Днес от 17 часа пространството около НДК се превръща в сцена на духовността"}
{"url": "https://www.faktor.bg/bg/articles/evropeyskata-komisiya-i-gazprom-sklyuchiha-sporazumenie-po-antimonopola-sreshtu-ruskata-kompaniya", "text": "Европейската комисия задължи \"Газпром\" да продава синьо гориво на конкурентни цени в страните от Централна и Източна Европа, а руският газов монополист няма да иска от България обезщетение за спирането на проекта \"Южен поток\". Това са част от елементите в споразумението между ЕК и \"Газпром\", с което компанията си спестява солидни глоби заради воденото срещу нея разследване за злоупотреби с монополно положение на част от пазарите в ЕС, предава БНР. На руския монополист са наложени нови  правила, които според Еврокомисията значително ще променят начина, по който \"Газпром\" извършва дейност на пазарите в Централна и Източна Европа. Те предвиждат промяна в ценовата политика и допускане на конкуренти на тези пазари. През 2015 г. Брюксел констатира, че руският монополист нарушава правилата на ЕС, като разделя пазарите на газ според националните граници в осем държави-членки (България, Чехия, Естония, Унгария, Латвия, Литва, Полша и Словакия). Тази стратегия вероятно е позволила на „Газпром“ да налага по-високи цени на природния газ в пет от тези държави-членки – България, Полша, Литва, Латвия и Естония. \"С днешното решение се слага край на тази практика”, заяви комисарят по въпросите на конкуренцията Маргрете Вестагер. \"Поетите задължения (от руската компания – бел.ред.) също така отразяват опасенията, че \"Газпром\" би могъл да използва пазарното си положение за доставки на газ в България, за да получи специално отношение за газовата инфраструктура. По-точно \"Газпром\" няма да може да търси обезщетения от българските си партньори за спирането на проекта \"Южен поток\". Вестагер обясни, че приетото от ЕК решение премахва създадените от \"Газпром\" пречки, възпрепятстващи свободния пренос на газ в Централна и Източна Европа. То задължава компанията да предприеме положителни стъпки за по-нататъшното интегриране на пазарите на газ в региона и да помогне за постигането на истински вътрешен енергиен пазар в Европа. \"Газпром\" трябва да премахне всички наложени на клиентите му ограничения по отношение на препродажбата на газ през граница. Договорените задължения на \"Газпром\" ще са в сила осем години. От \"Газпром\" определиха решението на ЕК да закрие антимонополното дело срещу руската компания за \"най-разумния изход\" за газовия пазар. От руската компания заявиха, че са доволни от постигнатото споразумение. \"Вярваме, че решенията, взети днес, са най-добрите за нормално функциониране на целия европейски газов пазар“, заявиха от \"Газпром\" в изявление. Със сделката \"Газпром\" ще избегне милиарди глоби. \"Доволни сме от решението да поемем задълженията, съобщени днес от Европейската комисия във връзка със споразумението за разследване“, пише в изявлението на \"Газпром\", като се цитира изпълнителния директор на компанията Александър Медведев. \"Газпром\" винаги е спазвал приложимите разпоредби на законодателството на ЕС в областта на конкуренцията и отново потвърждава ангажимента си да ги спазва в бъдеще\", добавя той.", "date": "2018.05.24", "title": "Европейската комисия задължи \"Газпром\" да не търси обезщетение от България за \"Южен поток\""}
{"url": "https://www.faktor.bg/bg/articles/op-regioni-v-rastezh-e-izbrana-ot-ek-kato-chast-ot-nov-piloten-proekt", "text": "Българската програма „Региони в растеж“ е една от петте, които Европейската комисия избра като част от нов пилотен проект в областта на доброто управление и изграждането на административен капацитет.  Останалите програми, които са на национално и регионално равнище, са в Гърция, в Полша, в Испания и в Хърватия. Експерти от Комисията и Организацията за икономическо сътрудничество и развитие ще предоставят необходимата подкрепа. Те ще се съсредоточат върху изграждането на подходяща организационна структура и развитието на необходимите умения на персонала. \"Тезата за категоричната необходимост от силен административен капацитет в изпълнението на кохезионната политика звучи още по-актуално в момента, защото вече имаме публикувано предложение на Комисията за многогодишна финансова рамка, от което става ясно, че за да се справим с новите предизвикателства и да продължаваме да работим и да решаваме старите, трябва да бъдем по-ефективни от всякога\", заяви вицепремиерът, отговарящ за еврофондовете, Томислав Дончев. Първата фаза на проекта, която трябва да започне през лятото и да приключи до края на март догодина, ще бъде посветена на изготвянето на пътна карта за изграждане на административен капацитет. За нея са заделени 900 000 евро от Европейския фонд за регионално развитие.", "date": "2018.05.24", "title": "ОП \"Региони в растеж\" е избрана от ЕК като част от нов пилотен проект"}
{"url": "https://www.faktor.bg/bg/articles/krasimir-valchev-malko-narodi-sa-s-privilegiyata-da-imat-praznik-kato-24-may", "text": "Министърът на образованието и науката Красимир Вълчев заяви, че малко народи са с привилегията да имат празник като 24 май и да кажат, че от тях е тръгнала азбуката. Пред БНТ Вълчев отбеляза, че именно благодарение на образованието ще пребъдем като общество. Отдавайки дължимото на традицията, министърът обърна поглед и към бъдещето на образованието у нас. \"Може би първата книга е тази, която отприщва желанието за четене. Четяхме много приказки. Може би първата книга беше \"Ян Бибиян\" или \"Патиланско царство\", сподели Вълчев. \"Желая на всички вяра, че образованието е това, благодарение на което ще пребъдем като общество. Ние сме съхранени благодарение на образованието. Малко народи имат правото, основанието, привилегията да имат празник като 24 май. Малко народи могат да кажат, че от тях е тръгнала азбуката\", каза министърът на образованието. Ученици от страната зададоха въпроси към министъра на образованието.", "date": "2018.05.24", "title": "Красимир Вълчев: Малко народи са с привилегията да имат празник като 24 май"}
{"url": "https://www.faktor.bg/bg/articles/tragnaha-praznichnite-shestviya", "text": "Започна празничното шествието по случай 24 май - Деня на българската просвета и култура и на славянската писменост. Участие вземе и президентът Румен Радев, който се присъедини от сградата на Администрацията на президента. Към шествието се включиха също кметът на София Йорданка Фандъкова, министърът на образованието Красимир Вълчев и депутати. Шествието тръгна от площада пред Археологическия музей по бул. \"Цар Освободител\", като продължава по бул.\"Васил Левски\" до паметника на \"Св. Св. Кирил и Методий\" и ще приключи пред Националната библиотека. В катедралата  \"Св. Александър Невски\" бе отслужен тържествен молебен за 24 май.", "date": "2018.05.24", "title": "Тръгнаха празничните шествия в цялата страна"}
{"url": "https://www.faktor.bg/bg/articles/sluzhitel-v-igralna-zala-e-postradal-pri-opit-za-grabezh-v-burgas", "text": "Служител в игрална зала е пострадал при опит за грабеж, извършен рано тази сутрин в Бургас. Мъжът е с рана на главата и е настанен в лечебно заведение. Малко след 3.00 часа тази сутрин 30-годишен маскиран мъж е влязъл в игрална зала в комплекс \"Зорница\" и е поискал оборота от служителя в нея, съобщиха от полицията. Той отказал да го предаде и между двамата настъпило спречкване за чантичката му, в която имало около 500 лева оборотни пари. Нападателят удрял служителя в залата с дръжката на газов пистолет, а оръжието произвело изстрел. След това маскираният избягал заедно с парите. Пострадалият е откаран в болница. Извършват се огледи на мястото на престъплението. Иззети са видеозаписи от обекта и са назначени няколко експертизи. От полицията разпитват и очевидци на случилото се, за да може извършителят да бъде установен и задържан.", "date": "2018.05.24", "title": "Служител в игрална зала пострада при опит за грабеж в Бургас"}
{"url": "https://www.faktor.bg/bg/articles/prokuraturata-shte-povdigne-obvineniya-na-shofyora-blasnal-avtobus-vchera", "text": "Очаква се прокуратурата да повдигне обвинения и да удължи ареста на шофьора на тира, който изхвърли от пътя автобус на градския транспорт вчера. След инцидента мъжът беше задържан за 24 часа, като се очаква арестът му автоматично да бъде продължен на 72 часа. 12 души пострадаха при катастрофата. Двама от пътниците са ранени тежко и са настанени с опасност за живота в Окръжна болница. Инцидентът стана на магистрала \"Тракия\" на входа на София. Автобусът по линия номер 7 се е движел към столицата, когато е застигнат от тир с турска регистрация. Основната версия на разследващите е, че шофьорът е заспал зад волана или му е прилошало.", "date": "2018.05.24", "title": "Прокуратурата ще повдигне обвинения на шофьора, блъснал автобус вчера"}
{"url": "https://www.faktor.bg/bg/articles/ukrayna-e-poluchila-preduprezhdenie-za-predstoyashta-golyama-kiberataka-ot-rusiya", "text": "Украинската служба за киберсигурност потвърди пред \"Ройтерс\", че страната е информирана за предполагаема подготовка за голяма кибератака срещу нея. Агенцията попита властите в Киев за реакция, след като компанията \"Сиско системс\" (Cisco Systems Inc.) предупреди, че има сигнали за руски план за атака срещу Украйна с помощта на сложна програма. Службата за национална сигурност (СБУ), която работи в тясно сътрудничество с киберполицията, заяви, че е възможно хакерска атака да има още преди финала на Шампионската лига тази събота в Киев. СБУ е особено загрижена от това, че изглежда е застрашена основна инфраструктура на частни компани и държавни институции. Службата е убедена, че зад това стои Русия. Установено е, че хакери са заразили поне половин милион рутера и устройства за съхранение на данни в десетки държави. \"Тейлос\" (Talos), поделението на \"Сиско системс\" за киберразузнаване, заяви, че почти сигурно зад операцията с условно име VPNFilter стои руското правителството. Името VPNFilter е на директорията, която вредоносният софтуер създава, за да скрие файловете си в заразеното устройство. В засечената програма има код, какъвто е откриван при предишни атаки, приписвани от американските служби на Русия. Москва категорично отхвърля всички подобни досегашни обвинения, включително за намеса в американските президентски избори. Софтуерът може да се използва за шпионаж, намеса във вътрешни комуникации, зареждане с още вредоносни програми или предприемане на разрушителни атаки срещу Украйна, включително намеса в управлението на електропреносни мрежи, допълват от \"Сиско\". \"С подобна мрежа можеш да направиш всичко\", казва за \"Ройтерс\" изследователят Крейг Уилямс от компанията. Той разяснява, че заразените устройства са по малки офиси и заети с надомна работа, пръснати в 54 държави, но събирането на този капацитет може да се използва срещу много големи обекти. Уилямс посочва, че вниманието се е насочило към Украйна, след като от 8 май насам регистрират бързо увеличение на заразените места. В софтуера има и възможност за автоматично самоунищожение с цел прикриване на следите, но и за изтриване на други програми, след което устройството не може да се използва. \"Сиско\" е уведомила партньорите си в алианса за киберзаплахи (Cyber Threat Alliance, или CTA), че от няколко месеца анализира VPNFilter. Ако СТА също отправи предупреждение, това ще придаде още по-голяма авторитетност на разкритията. В алианса участват още Check Point Software Technologies Ltd, Fortinet Inc Palo Alto Networks Inc, Sophos Group Plc и Symantec Corp. Уилямс допуска, че Москва може да се е подготвяла за удар около 28 юни, когато Украйна отбелязва Деня на конституцията. Традиционно кибернападения срещу страната са извършвани по време на национален празник или малко преди това, пише \"Дневник\".", "date": "2018.05.24", "title": "Украйна е получила предупреждение за разрушителна кибератака, готвена от Русия"}
{"url": "https://www.faktor.bg/bg/articles/angela-merkel-germaniya-i-kitay-darzhat-na-yadrenoto-sporazumenie-s-iran", "text": "Германският канцлер Ангела Меркел заяви днес, че Пекин и Берлин държат на съществуващата ядрена сделка с Иран след като САЩ по-рано този месец излязоха от споразумението, сключено през 2015 г., съобщи Ройтерс.   Меркел направи това изявление на съвместна пресконференция с китайския премиер Ли Къцян в Пекин, където пристигна на двудневно посещение. Ли Къцян посочи от своя страна, че иранският проблем \"се решава на базата на многостранно споразумение и успешното му уреждане зависи от това дали последователно и стриктно се изпълняват съответните договорености\", предаде ТАСС. Китайският премиер заяви също, че страната му винаги е подкрепяла единна и просперираща Европа и че Китай и Германия подкрепят свободната търговия, предаде Ройтерс. По-късно днес Меркел, която е придружавана от малка бизнес делегация, ще се срещне с китайския президент Си Цзинпин.", "date": "2018.05.24", "title": "Ангела Меркел: Германия и Китай държат на ядреното споразумение с Иран"}
{"url": "https://www.faktor.bg/bg/articles/vlakova-katastrofa-v-severna-italiya", "text": "Двама души загинаха, а 18 са ранени при влакова катастрофа в Северна Италия. Инцидентът е станал близо до Торино. Влакът се блъснал в ТИР, който е бил спрял на прелеза. Машинистът загинал на място, а малко по-късно от раните си починал един от пътниците. Шофьорът на камиона не е пострадал. ТИР-ът бил с литовска регистрация и пътувал за близък склад. Разследващите съобщиха, че бариерата била спусната и засега не е ясно защо камионът е спрял на релсите.", "date": "2018.05.24", "title": "Влакова катастрофа в Северна Италия, машинистът е загинал на място"}
{"url": "https://www.faktor.bg/bg/articles/za-parvi-pat-premierite-na-balgariya-i-makedoniya-shte-se-poklonyat-zaedno-na-groba-na-sv-kiril-filosof-v-rim", "text": "За първи път тази година министър-председателите на България и Македония ще се поклонят заедно на гроба на св. Кирил Философ в Рим. Съвместното честване на исторически събития е значимо за двете държави и символизира новия етап в отношенията им след подписването на Договора за добросъседство. Официалните делегации на двете страни ще посетят базиликите „Сан Клементе“, където през 869 година е бил погребан св. Кирил, както и „Санта Мария Маджоре“, където папа Адриан Втори е благословил славянската азбука и книги. В Рим българската делегация, в която участват представители вероизповеданията, академичната общност и дейци на културата, ще поднесе цветя на паметника на Иван Вазов и ще присъства на молебен за здраве, който ще бъде отслужен в църквата „Св. Павел ала Регола“, предоставена от Ватикана на българската църковна общност.", "date": "2018.05.24", "title": "За първи път премиерите на България и Македония се покланят заедно на гроба на св. Кирил Философ в Рим"}
{"url": "https://www.faktor.bg/bg/articles/frans-pres-makron-shte-tarsi-tochki-na-saglasie-s-putin-v-lyatnata-rezidentsiya-na-petar-veliki", "text": "Еманюел Макрон ще направи първото си официално посещение в Русия, където се надява да намери \"точки на съгласие\" с руския президент Владимир Путин по деликатните въпроси за иранската ядрена програма и Сирия въпреки разногласията между двете страни. Срещата на Макрон с Путин е очаквана с голям интерес - една година след тази във Версайския дворец край Париж, която остави силен отпечатък и лансира новия френски президент на международната сцена. Двамата лидери ще се срещнат утре в края на деня насред декора на величествения Константиновски дворец, лятната резиденция на Петър Велики, на двайсетина километра от Санкт Петербург. В този огромен палат с изглед към морето се проведе срещата на върха на Г-20 през 2013 г. В петък сутринта Макрон, придружаван от съпругата си Брижит, ще отдаде почит на жертвите на ужасяващата обсада на Ленинград през Втората световна война, преди да се срещне с представители на гражданското общество. Следобедът ще бъде посветен на 22-ия Санктпетербургски икономически форум, на който Макрон е почетен гост заедно с японския премиер Шиндзо Абе. По въпросите за Иран, Сирия и Украйна Макрон иска да проведе \"един съдържателен диалог..., за да намери точки на съгласие\" (с руската страна), посочи Елисейският дворец. \"Ние правим това, оставайки нащрек\" и \"със съзнанието колко трудно е това\", допълни френското президентство. След изтеглянето с гръм и трясък на САЩ от иранското ядрено споразумение Франция и Русия, които също са страни по него, потвърдиха решимостта си да го спасят.  След години на напрежения, свързани с украинската криза и неотдавнашната афера с отравянето на бившия руски шпионин Сергей Скрипал във Великобритания, Русия има какво да спечели от едно сближаване с европейците по иранския въпрос. \"За Путин ще бъде голям успех да постигне приемането на обща декларация по темата\", обобщава Татяна Кацуева-Жан, експерт от Френския институт за международни отношения, визирайки иранското ядрено споразумение. \"Парадоксално, заради историята с иранската ядрена програма, ние имаме шанс да намерим нови основи за сътрудничество между Русия и Европа\", казва руски дипломатически източник. Москва и Париж обаче имат разминавания по стратегията за иранската ядрена сделка. Москва, която се сближи с Техеран, иска споразумението да остане такова, каквото е, докато Париж е за ново \"разширено споразумение\", което да взима предвид контрола на ядрените дейности след 2025 г., балистичната програма на Иран, както и ситуацията в Сирия и Йемен. По време на визитата ще бъдат подписани двустранни споразумения в областта на икономиката, университетите, културата и спорта (между федерациите по ръгби). \"Уважавам го. Познавам го. Давам си ясно сметка за нещата\", каза френският президент, визирайки руския си колега, който, по думите му \"е силен и интелигентен\". Макрон направи това изявление на 22 април пред американската телевизия Фокс нюз, преди да предупреди: \"Вярвам, че ние никога не трябва да се показваме като слаби пред президента Путин. Когато вие сте слаби, той използва това\". Държавният глава приложи този принцип, казвайки някои неприятни истини за медийните намеси или за химическите оръжия пред един невъзмутим Путин насред златното великолепие на Версайския дворец миналата година. \"Преди избирането му за президент Макрон бе мишена на една доста силна атака за оклеветяване в Русия\", припомня Татяна Кацуева-Жан. \"Той вече е представян като лидер в Европа, обещаващ държавник, реалист и прагматик, но с ограничено поле за действие по отношение на САЩ и на НАТО. Официалните медии дори използват термина \"васализация\", допълва тя. В Москва, където Путин току-що започна четвъртия си мандат, взима връх изчаквателната позиция, година след избирането на Макрон за президент. \"Той опитва да позиционира Франция отново като световна сила... Ако намеренията му са сериозни, тогава Путин и Макрон има за какво да си говорят. Ако става дума само за приказки, тогава Путин ще го разбере много бързо\", предупреждава експертът Фьодор Лукянов, председател на Съвета за външна политика и отбрана. (БТА)", "date": "2018.05.24", "title": "Франс прес: Макрон ще търси \"точки на съгласие\" с Путин в лятната резиденция на Петър Велики"}
{"url": "https://www.faktor.bg/bg/articles/borisovpristigna-v-rim-za-audientsiya-pri-papata", "text": "Министър-председателят Бойко Борисов Бойко Борисов пристигна в Рим. Премиерът е на посещение в италианската столица по повод 24 май. Той ще бъде и на аудиенция при главата на Римокатолическата църква Негово Светейшество Папа Франциск на 25 май. Българската делегация, ръководена от премиера Бойко Борисов, включва в състава си представители на вероизповеданията у нас, на академичната общност и дейци на културата. За първи път тази година традиционното поклонение пред гроба на Св. Кирил и посещението на базиликата \"Санта Мария Маджоре\", където папа Адриан II благославя славянската азбука и книги, се осъществява съвместно с делегацията на Република Македония, водена от министър-председателя Зоран Заев. При посещението си в Рим българската делегация ще поднесе цветя на паметника на патриарха на българската литература Иван Вазов и ще присъства на молебен за здраве и успехи на българския народ, отслужен в храма \"Св. Павел ала Регола\".  Македонският премиер Зоран Заев и делегация от представители на правителството, на Македонската православна църква и на Римокатолическата църква в Македония днес и утре са на официално посещение в Италия и Ватикана в рамките на инициативата \"Македония в чест на св. Кирил\". Утре двете делегации ще бъдат на аудиенция при папа Франциск, а след това ще се срещнат и с държавния секретар на Ватикана кардинал Пиетро Паролин. В следобедните часове заедно с българската делегация Зоран Заев ще присъства на откриването на македонско-българска културна програма, организирана от министерствата на културата на двете страни.", "date": "2018.05.24", "title": "Борисов пристигна в Рим за аудиенция при папата"}
{"url": "https://www.faktor.bg/bg/articles/rumen-radev-tryabva-da-sme-neprimirimi-kam-nevezhestvoto", "text": "Ако искаме децата ни да растат в страна на знанието и просветата, трябва да сме непримирими към невежеството, заяви в словото си по случай 24 май президентът Румен Радев, който поведе традиционното шествие в столицата. \"Събрали сме се да почетем празника на буквите и знанието, на просветата и културата\", каза в началото на изказването си той.   „Повече от век на тази дата споменаваме светите братя Кирил и Методий, св. Климент Охридски, първите ни книжовници, които почитаме като светци. Цитираме Паисий, Вазов, Михайловски. Ще го направим и днес. Но ако искаме децата ни да растат в страна на знанието и просветата, трябва да сме непримирими към невежеството, а това започва още с правописа. Той е първият урок по демокрация, защото в него всяка буква, всеки символ има свой смисъл и място, а голямата буква е само първа сред равни“, заяви Радев. По думите му следващата стъпка е речникът.   „Когато думите изпадат в забрава, с тях си отива и част от света. С думите погива и смисълът. Днес оплакваме свободата на словото, но за да постигнем свободата, първо трябва да владеем словото. Третата стъпка е знанието. Всеки го трупа според своите способности и усърдие. Но и най-ученият не трябва да забравя смирението, защото всеки знае нещо, което другите не знаят“, допълни президентът. Според него най-важната стъпка е свободата на духа. „Нея никой не получава даром и завинаги. Тя се отвоюва ден след ден със знание срещу невежеството, с кураж срещу лъжата, с характер срещу натиска“, каза още Румен Радев.   \"По пътя на духа и знанието имаме една щастлива орис – нашият език. Тази реч \"омайна и сладка\", която ние мислим, обичаме, откриваме, сънуваме и която трябва да съхраняваме, защото днес все по-често пишем нехайно. Говорим с шепот думи, а значението все по-рядко се цени. Чудно ли е тогава, че все по-малко чуваме истината?“, попита Радев. По думите му днес празнуваме знанието и просветата. „Невежеството няма празник, но то заема всеки сантиметър, опразнен от културата. В тази вечна битка на светлината с тъмата пожелавам на всички вас, скъпи ученици, скъпи българи, да бъдете както се пее в химна на Михайловски – \"сеятели на правдата\". Грамотни, свободни и достойни. Поклон пред святото дело на българския учител. Успех по пътя към знанието на вас, скъпи ученици. Честит празник“, каза още Румен Радев.", "date": "2018.05.24", "title": "Румен Радев: Трябва да сме непримирими към невежеството!"}
{"url": "https://www.faktor.bg/bg/articles/novini/balgariya/borisov-shte-podari-na-papa-frantsisk-kazanlashki-rozi-koito-shte-badat-posadeni-v-gradinite-na-vatikana", "text": "Премиерът Бойко Борисов ще има аудиенция при папа Франциск утре. Той ще подари на папата уникално копие на Лондонското четвероевангелие на Иван Александър, картина на Св. Иван Рилски от художника Павел Матев и 33 казанлъшки рози, разкри \"24 часа\". Розите ще бъдат посадени до Витошката морена, подарена от Соломон Паси, в градините на Ватикана. Премиерът Бойко Борисов честити на българите 24 май във фейсбук. \"Честит Ден на българската просвета, култура и славянската писменост! За първи път съвместно с македонския премиер Zoran Zaev честваме 24 май. В базиликата „Сан Клементе“ се поклонихме пред гроба на Св. Константин-Кирил Философ\", написа премиерът във фейсбук.", "date": "2018.05.24", "title": "Казанлъшки рози, подарък от Борисов, ще бъдат посадени в градините на Ватикана"}
{"url": "https://www.faktor.bg/bg/articles/ruskiyat-patriarh-kiril-i-srabskiyat-iriney-otkriha-chestvaniyata-v-moskva-za-24-may", "text": "С поднасяне на цветя пред паметника на Св. Св. Кирил и Методи започнаха тържествата за 24-ти май в Москва. Руският патриарх Кирил и сръбският патриарх Ириней откриха честванията в Москва на Деня на славянската писменост и култура с тържествено богослужение в памет на славянските просветители св. св. Кирил и Методий в храма \"Христос Спасител\" в Москва. Тази сутрин представители на руската православна църква и посланици на славянски страни в Москва положиха цветя и на паметника на Кирил и Методий на Славянския площад в Москва.  В Русия празникът на славянската писменост се отбелязва от 1863 г. През 1991 г. той е обявен за държавен празник, припомня ТАСС. И така днес на кирилица пишат между 250 и 300 милиона душа. Народи, които живеят в 24 държави. Народи, обединени от А-то и Б-то.", "date": "2018.05.24", "title": "Руският патриарх Кирил и сръбският Ириней откриха честванията в Москва за 24 май"}
{"url": "https://www.faktor.bg/bg/articles/pazi-se-ot-rusnatsite-osobeno-kogato-im-nosish-darove", "text": "Справянето с презрението на Русия (политици, \"Газпром\", медии) към България е една доста сложна дипломатическа задача. Мрънкането и условните обещания са много лош подход. Първият въпрос, който, разбира се, трябва да си зададем, е имаме ли някакъв особен интерес от \"омилостивяване на Русия\". За мен отговорът е категорично не. Имаме ли някаква възможност да играем каквато и да било посредническа роля между Русия и Европа? Категорично не. Само ако плуваш в облаци от сантиментална славянофилска марихуана може да ти дойде наум, че български политик може да помогне на Макрон, Мей и дори на някой ЕС чиновник в отношенията им с Кремъл. Имаме ли някакъв интерес от добри отношения с Русия? Вероятно, но не кой знае какъв и със сигурност не на всяка цена. Русия поддържа два типа отношения с България. Първият е свързан с енергийните доставки, вторият е типичната дестабилизираща намеса, която Русия практикува в много страни. Дестабилизиращата намеса трябва да е предмет на безкомпромисно разследване на службите за сигурност и на парламента. Енергийните доставки са въпрос на работещ вътрешен и регионален енергиен пазар. И двете неща изискват дейност в България, не в Москва. Това е и единственият начин да изградим някакви достойни отношения с Русия. И единственият начин руските медии, енергетици и политици да не ни смятат за чердже пред портите на Европа. В този смисъл разумното поведение на българския президент би било, ако толкова му се ходи в Русия, да беше направил посещението си на опера централно събитие и към него да беше добавил искане за непредадени архиви или нещо друго меко от този род. Разговори за тръбопроводи и електроцентрали са неизбежно унизителни, още повече, че той не е в състояние да обещава каквото и да било (освен ако не каже \"праща ме министърът на енергетиката да ви предам нещо\"). Третото обяснение за посещението на президента в Русия е то да е подтикнато от руската дипломация на принципа \"ела, за да те сритам\". Също много типичен руски политически и дипломатически подход. С Русия принципът трябва да е \"пази се от руснаците, особено когато им носиш дарове\".", "date": "2018.05.24", "title": "Пази се от руснаците, особено когато им носиш дарове"}
{"url": "https://www.faktor.bg/bg/articles/uchitelyat-grigor-banev-edin-vseotdaen-i-skromen-pazitel-na-pametta", "text": "Още в далечната 1968 г., когато за първи път отидох на почивка в с.Острец - Троянско,с невръстното си тогава дете, открих едно кътче, което ме плени за цял живот. Там намерих всичко, което ми липсваше в София – прекрасна природа, чист въздух, спокойствие и най-важното истински, необременени от суетата, завистта, алчността и двуличието на големия град, хора. Там, в непосредствена близост до Балкана, в подножието на  връх Ботев и страховития, но величествен Марагидик остана сърцето ми завинаги. И от тогава, 50 лета, всяка година се връщаме там. Всеки сезон има своето неповторимо очарование – зимата с чистия бял сняг, който се чува как пада, пролетта – със зелените поляни осеяни с нарциси, които тук наричат лалета, лятото – с прохладата, миризмата на току-що окосено сено, бълбукащата река, в която навремето можеше да се лови риба, разлистената букова гора пълна с диворастящи гъби и плодове, миризмата на мокра шума, есента – с неповторимите си багри – от зелено до златно-жълто и огнено червено. Тук дори когато вали, трещи, духа вятър или брулят снежни бури винаги е красиво, спокойно и гостоприемно. Не съм пропускала година да не се завърна – отначало по за месец, когато работех, а сега за цялото лято! Може би затова детето ми израстна здраво, спокойно, красиво, умно и добронамерено. Тук описвам само природата. Езикът ми е беден да пресъздаде всичко, но какво са природните красоти без хората? За тях искам да разкажа  - за тяхното трудолюбие, мъдрост, гостоприемство , чувство за съпричастност към всеки новодошъл и желание да му помогнат. Там имам много добри приятели на моята възраст, там преди нас са ходили родителите ни, които също са общували с местните хора, тук идва с удоволствие и дъщеря ми и общува с децата на нашите приятели. И не само общува, но може да разчита  на тях винаги и за всичко! Истински хора и приятели. Не за тях искам да разкажа сега, а за един скромен труженик на перото – историкът, черковен настоятел и краевед - Григор Банев. Истинско откритие беше за мен, когато се запознах с него и съпругата му Тотка. Григор е роден в с.Острец на 12 февруари 1941г. в семейство на будни балканджии. Основно образование завършва в прогимназията на родното си село. Гимназия учи в Троян. Тъй като винаги го е влечала историята и то историята на родния край , завършва специалност История в СУ - София. А история в Острец – колкото искаш! Там и в околните села единствено в Северна България избухва Априлското въстание през 1876 г., там е „живяла”  известната Новоселска република, която продължава само 9 дни и е описана от Михаил Лазаров в книгата „Девет глътки свобода”! За бита, поминъка, хората и техните борби са писали учителят Марангозов и д-р Пачников. Закърмен с предания, легенди и разкази на съвременници, Григор още гимназист започва да систематизира със завидна упоритост историите на родния край. Докато учителства в Троян той не спира със заниманията си, свързани с историческото минало на родния Острец, който заедно с още три други села през 1976 г., в чест на Априлското въстание, беше преименуван на град Априлци . Той се превръща в един от най- търсените и посещавани планински курорти днес. Още като учител Григор има редица публикувани материали за родния Острец. В същото време, само както той може, успява да възпита в учениците си любов към родния троянски край – към неговата красота, богата героична история и настояще. След пенсионирането си се връща в Острец, на мястото на къщата на предците си, която е в лошо състояние и пред разруха и си строи един истински възрожденски дом, където, подкрепян от вярната си спътница Тотка/химик по образование/ продължава да отдава всичките си сили за своите проучвания, които събира в няколко интересни и поучителни книги. В тях се преплитат спомени на съвременници и техни потомци свързани с героичното минало на родното място. Винаги, когато съм в Острец бързам да се срещна с него, да се потопя в атмосферата на възрожденската му къща, да запаля свещичка в параклиса „Св.Дух” построен и поддържан от него и вярната Тотка.  Напоследък, макар и с не леки здравословни проблеми, той продължава неуморно да работи. Под перото му са излезли : „Родовете  в Острец, Троянско“ -проучване за родното село, в което е събрал родословието на 96 местни фамилии.Следва книгата „Остречени в Новоселското въстание 1876 г.”, в която с достоверни разкази на местни хора и литературни източници, пресъздава героизма на остречани, както и съдбите на останалите живи поборници и наследниците им. В книгата си „Остречени във войните за национално обединение 1912-1918“, събира и спомени на местни хора за техни роднини, участвали в първата световна война в известния Троянски полк, прочул се с героизма си, в който е участвал местният родолюбец  Иван  Ковашки, от махала Маришница. Същият спасява знамето на полка и си обещава, че ако остане жив, ще се отдаде в служба на съселяните си и Бога,което и прави. В другата си книга „Три поколения по пътя на войната“, са събрани спомени на хора от родния му край, далите живота си за България по време на първата и втората световна война. Григор Банев е написал и много студия и статии, публикувани в местния и националния печат. Днес, въпреки заболяването си, което го прави по-малко подвижен, но не и по-малко родолюбив, той използва всяко свободно време да разшири, допълни и предаде съвременно звучене на творбите си. За такъв човек наистина си заслужава да се говори, пише, да се докоснеш до богатата му душевност, неизкушена от светската суета и почиваща на цялата мъдрост на поколенията балканджии, негови предшественици, на прекрасната природа и на една любов, която заразява тези,които са били в контакт с него. Едни от тях сме моето семейство и аз. Исках да споделя това, без да му казвам, просто защото го заслужава.", "date": "2018.05.24", "title": "Учителят Григор Банев – един всеотдаен и скромен пазител на паметта"}
{"url": "https://www.faktor.bg/bg/articles/ekipi-na-pozharnata-izteglyaha-zakasali-avtomobili-i-otvodnyavaha-uchastatsi-v-lovech", "text": "Пороен дъжд, придружен с градушка, на места с големина на лешник, валя днес в Ловеч. Само за около един следобед са паднали 15 литра на кв. м, съобщиха от Хидрометереологичната обсерватория в града. Някои от улиците бяха наводнени. Екипи на пожарната изтегляха закъсали автомобили и отводняваха наводнени участъци.", "date": "2018.05.24", "title": "Екипи на пожарната изтегляха закъсали автомобили и отводняваха участъци в Ловеч"}
{"url": "https://www.faktor.bg/bg/articles/politika/hlyab-i-pasti/-pa-shta-si-ti-ili-zashto-nyama-badeshte-bez-minalo-za-balgaro-makedonskite-otnosheniya", "text": "Нека на празничния 24 май, когато пее душата ни, си спомним за страдалците, които са отстоявали своето българско име и език в трудни времена. Нека политиците, когато използват понятието „обща история” по отношение на миналото на България и Македония, не забравят, че „обща история” създава само „общ народ”. Компромиси могат да се правят в сегашно време, по отношение на днешна реалност, но не и по отношение на миналото, на историята. Защото там,   Компромис би било, ако приемем, че част от днешните граждани на Р Македония се самоопределят като македонци. Компромис е, ако си затворим очите затова, какво съдържание те влагат в понятието „македонец” – географско като добруджанци, тракийци или мизийци, или историческо –„деца” на Александър Македонски и другарите му. Ние ги приемаме такива, каквито днес се самоопределят, с конституцията, която са си приели. Това е нашият компромис. Но не е морално, не е научно, не е човешко и затова не можем да приемем политика, която цели да промени народностната и национална самоопределеност на починали отдавна хора. Не можем, защото става дума и за ярки исторически личности – революционери и просветители, които многократно приживе са заявявали своята българска народностна и национална идентичност. Те са били образовани и  умни хора, които отлично са знаели, каква е тяхната народност, от коя нация са клонка. Знаели са и са го написали многократно, че са част от българския народ, от българската нация. При това са заявявали своята българска идентичност във време, когато за това се е искало много кураж и смелост.  Илинденско-преображенското въстание от 1903 г. е българско въстание против османската власт. В романите на прилепчанина Димитър Талев става дума за „нашенци”, българи, а не за народа на Александър Македонски. Народните песни събрани от братята Димитър и Константин Миладинови са български, а не македонски. Когато Йордан ХаджиКонстантинов –Джинот, родом от Велес, пише „Гоненение и страдание за честное име болгарское”  той мисли за себе си като за българин и такъв трябва да остане в „общата история”. Когато Константин Миладинов пише, че \"Западна България се нарича още Македония\" и задава въпроса: „А тамошните повике од два милиона болгари що ке ги сториме?” тези му думи не могат да се изхвърлят на боклука. Защото той или е наш национален герой, истински възрожденец, достоен за вечна почит, или е празноглавец, който дори не знае какъв е по народност. А празноглавци не би трябвало да честваме, нали?  Когато днес в Скопие искат да наложат определението „Илинденска” към името на скоро възникналата държава на Балканите, недопустимо е да толерираме и да си затваряме очите пред лъжата за историята, пред кражбата на история. Българското Илинденско-преображенско въстание от 1903 г. е събитие от българската история. То е събитие засягащо македонските българи. Към днешните македонци, които не мислят себе си за българи, то отношение няма. За събитие от „македонската история” може да се приеме т.нар. от македонските политици и историци „Втори Илинден” от 1944 г. когато антибългаризма става официална държавна политика и се себедоказва чрез масови убийства и репресии срещу българите в Македония. Но нима македонци тероризират македонските българи в Македония? Не. Нашите сънародници са убивани и тероризирани от безродници и родоотстъпници, каквито по това време има и в България – комунисти, съветофили и сърбомани. Днешните наши македонски приятели лека полека започват да схващат тази истина. Ако не я схващат, що е време – пред тях е. Ще я схванат.  Определението „илинденска” добавя към географското име Македония спомен за историческо събитие – въстанието от 1903 г. и десетдневната Крушевска република. Как отразява това събитие европейската преса? Във в. \"Ное Фрае Пресе” от 11 август 1903 г. четем: \"към българските въстаници се присъединяват и представители от другите народности\". Пет дни по-рано вестник \"Ди Цайт\"отбелязва: \"Турците очакват добрия случай...за да се нахвърлят върху омразните им българи. Но и македонските българи са добре въоръжени и са готови за подвизи.\" На 20 август в същия вестник четем: \"Когато един ден ще се пише история на българското въстание в Македония, тогава на Австрия ще се хвърли големия укор, че тя е позволила на Турция да унищожава едно цяло население.\" Кореспондентът на лондонския „Таймс” Джеймс Баучер пише в дописка от 13 август 1903 г.: \"Между македонските българи има, без съмнение, и една част, която е против въстанието. Все пак обаче въстанието, може да се каже, е народно, що се отнася до македонските българи.”  С други думи, към годината 1903-та, когато става историческото събитие Илинденско-Преображенско въстание, в Македония е имало македонски българи, така както в Добруджа – добруджански българи, в Мизия – мизийски българи и в Тракия – тракийски българи.   Това въстание е дело на македонски българи. Ако днес жители на Скопие или Битоля, Щип или Охрид, приемат македонските българи за свои предци, то тогава имаме сериозно основание да говорим за „обща история”, но ако не приемат тази историческа очевидност, то няма как историята ни да стане „обща”.  Ако македонци и българи бяха различни народи то все някога щеше да се е случило на тези размирни Балкани между тях война да се води. Както има войни българо-турски, сръбско-български, българо-гръцки, българо-румънски. Но българо-македонска война няма. И няма как да има. Поради очевадната причина, че един баща не може да направи два народа. А някъде там, в историята, са нашите деди и бащи – бащите на македонските, на тракийските, на добруджанските, на мизийските българи. Няма как брат срещу брата да застане. Но ако добруджанците са българи, ако мизийците и тракийците са българи, защо македонците да не са българи, както днес все още твърдят в Скопие? Защо те да са друг, различен от българския, народ?  Откога географията или партийните органи правят „народи” и „нации”? Какво означава политическата организация „Комунистически интернационал” със седалище в Москва да излезе с официално становище за признаването на съществуването на „македонска нация”? Ако това е нормално, то тогава всяка политическа организация може да си измисли нация за изборни нужди – нация-електорат. В периода на националното Възраждане  по-голямата част от коренното население върху територията на която се простира днешната Република Македония многократно се е самоопределяло като българско население, като македонски българи. Писмените документи в това отношение са толкова много, че няма на света сила, която да ги отрече или заличи.  След Първата и особено след Втората световна война,  българското население на Македония е жестоко репресирано и заставено да се отрече от своите български родови корени. Комунистически функционери не само физически избиват или хвърлят в затворите македонските българи, но и налагат антибългарската доктрина на македонизма, според която македонците са друг, различен от българите, народ и нация. Респективно следва създаване на „македонски книжовен език”, събраните от братя Миладинови български народни песни стават македонски народни песни, а авторът на най-хубавите романи за Македония Димитър Талев става „великобългарски шовинист” и за по-сигурно е хвърлен в концлагер. В Македония унищожението става чрез тотално манипулиране и подмяна на историята, чрез близо 40 процентно сърбизиране на езика. За да оцелеят физически, за да спасят своите семейства, някои македонски българи е трябвало да затворят очи за лъжата, че те са друг, различен от българския, народ, че са друга, различна от българската, нация. Тези, които не приемат лъжата са репресирани – хиляди са избити или хвърлени в затворите, преследвани са дори наследниците им. За децата на македонските българи е отредено мястото на аутсайдери в едно общество доминирано от чуждопоклонници сърбомани. За децата на българите е затворен пътя към обществена, научна или творческа кариера. Но конюктурното поведение в комунистическите десетилетия, нагаждането към „силните на деня”, към „югославщината”, както и безумното потъване в античността на част от днешните македонци, не може да промени, няма моралното право да променя, народностната и националната самоопределеност на техните предци от 19 и първата половина на 20 век. И не случайно изградената върху фалшивата основа  на титоизма и „югославянското братство”,  и доминирана от Белград Югославска федерация се разпадна и изчезна от картата на света, също както се разпадна и изчезна и болшевишкият СССР.  Чирпанлията Пейо Яворов, другар и биограф на българския национален герой Гоце Делчев, е очертал в една своя творба най-точно нашето народностно-етническо пространство:   с кръвта си кръст ще начертая от Дунав до Егея бял и от Албанската пустиня до черноморските води! Това е пространството на българите. В този смисъл за нас Македония е родина, както наши родини са Добруджа, Мизия и Тракия. За свободата на тази родина са загивали стотици хиляди българи. Нима, ако Гоце Делчев бе от друг, от небългарски народ, той би допуснал до себе си като най-близък другар и душеприказчик българинът Пейо Яворов? Нима македонци унищожаваха българските гробища и паметници в Македония? Не, това не бяха македонци. Това бяха антимакедонци, безродници. Важна тяхна характеристика е, че бяха комунисти. Но колкото и да я унищожаваха живата памет на историята е неунищожима. „Общото” на тази памет е, че е българска памет. Затова и на 24 май си припомних едно забравено стихотворение на народния ни поет Иван Вазов за българско детенце, което брани своето име и род. Стихотворението има за заглавие познат въпрос на сръбски език –  „Па шта си ти?” Впрочем, сам Вазов споделя, че неговият род е от Македония и по-точно от „Арнаутлука”, т.е. от „албанската част”. Още като емигрант в Румъния той пише стихотворението „Де е България?”, в което описва националното пространство като земята „що най любя на света”, която обгръща „белий Дунав”, Черното  море, гордата Стара планина, тихата Марица, Вардарът, който „през полята мътен лей се и шуми”, Рила и Охридските вълни. Но ето и стихотворението: \" Това стихотворение Иван Вазов пише през април 1913 г. след новината, че сръбският престолонаследник Александър І е ударил плесница на едно момиченце в Македония, което на наглия му въпрос „Па шта си ти?” му отговаря, че е българче. Заради това дете, заради неговото страдание, заради неговия смел отговор, днешните ни политици, които са вперили поглед в бъдещето, не трябва да забравят миналото. Защото няма бъдеще без минало. И защото „обща история” прави само „общ народ”.", "date": "2018.05.24", "title": "„Па шта си ти?” или защо няма бъдеще без минало за българо-македонските отношения"}
{"url": "https://www.faktor.bg/bg/articles/tsvetanov-prosveteniyat-narod-mozhe-da-izvede-balgariya-do-svetli-badnini", "text": "Заместник-председателят на ГЕРБ и председател на ПГ на партията Цветан Цветанов отправи поздрав по случай днешния празник. „Днес честваме Деня на българската просвета и култура и на славянската писменост. 24 май е един от най-светлите и български празници, на който се прекланяме пред делото на Солунските братя - Кирил и Методий, дали на българския народ глаголицата. На този ден изразяваме своята благодарност и признателност пред всички учители, просветители и културни деятели, които днес и през вековете са пазили нашето най-голямо богатство - българския дух и култура. Осъзнавайки това, правителството на Бойко Борисов и управляващото мнозинство в парламента недвусмислено сме заявили, че образованието е наш основен приоритет и взаимните ни усилия вече дават резултат. Ние вярваме, че единствено просветеният народ може да изведе България до онези \"Светли бъднини\", които светите братя преди толкова години са ни посочили. Честит празник, приятели“, пише Цветанов.", "date": "2018.05.24", "title": "Цветанов: Единствено просветеният народ може да изведе България до Светли бъднини"}
{"url": "https://www.faktor.bg/bg/articles/slantse-i-dazhd-shte-se-reduvat-za-praznika", "text": "Атмосферното налягане ще се понижи и след обяд ще е около средното за май.  Днес облачността над Западна България ще е по-често значителна и ще има превалявания придружени с гръмотевици. По-интензивни ще са явленията в планинските райони в часовете около и след обяд, но вечерта ще затихват. В източните райони ще е предимно слънчево. Ще духа слаб до умерен вятър от изток-североизток. Максималните температури в повечето места ще са между 24° и 29°. Такава е прогнозата за времето на Националния институт по метеорология и хидрология (НИМХ), съобщи „Фокус“.  По Черноморието ще бъде предимно слънчево с по-значителни увеличения на облачността в южните райони. Валежи са малко вероятни. Ще духа умерен североизточен вятър, който вечерта ще отслабне. Максимални температури на въздуха – между 22° и 25°. Температурата на морската вода е 20-22°. Вълнението на морето ще е 2 бала. В планините ще е предимно облачно с превалявания от дъжд, на места придружени с гръмотевици. Без валежи и с повече слънце ще се задържи в масивите в източните райони. Вечерта явленията ще отслабнат. Ще духа до умерен източен вятър. Максималната температура на височина 1200 метра ще е около 17°, на 2000 метра – около 10°.", "date": "2018.05.24", "title": "Слънце и дъжд с гръмотевици ще се редуват за празника"}
{"url": "https://www.faktor.bg/bg/articles/boyko-borisov-na-audientsiya-pri-papata-po-sluchay-24-i-may", "text": "Президентът Румен Радев ще участва в честванията в София по случай Деня на българската просвета и култура и на славянската писменост – 24 май. Това съобщиха от прессекретариата на държавния глава. В 10.30 часа от сградата на Администрацията на президента държавният глава ще се присъедини към традиционното празнично шествие за 24 май до паметника на светите братя Кирил и Методий. В 11.00 часа пред Националната библиотека „Св. св. Кирил и Методий“ президентът Румен Радев ще присъства на тържествения водосвет за празника и ще произнесе слово. От 18.30 часа в Националния исторически музей в столицата президентът Румен Радев и съпругата му ще бъдат домакини на традиционния прием по случай Деня на славянската просвета и култура и на славянската писменост.", "date": "2018.05.24", "title": "Румен Радев ще се присъедини към традиционното празнично шествие за 24 май"}
