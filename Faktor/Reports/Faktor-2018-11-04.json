{"url": "https://www.faktor.bg/bg/articles/novini/svyat/islyamska-darzhava-ubi-12-antidzhihadisti-v-siriya", "text": "12 бойци от Сирийските демократични сили (СДС) - арабско-кюрдска коалиция, подкрепяна от САЩ, са убити днес при нападение на групировката \"Ислямска държава\" в последната зона на джихадистка съпротива в Сирия. Това съобщи базираната във Великобритания неправителствена организация Сирийски център за наблюдение на човешките права, предаде АФП. Джихадист от ИД с кола бомба се е самовзривил близо до позиции на СДС. 12 души от СДС са загинали и 20 са ранени при експлозията и в сблъсъци из провинция Дейр аз Зур недалеч от границата с Ирак, заявиха правозащитниците.", "date": "2018.11.04", "title": "Ислямска държава уби 12 антиджихадисти в Сирия"}
{"url": "https://www.faktor.bg/bg/articles/zatvori-rusiya", "text": "Видео с насилие в руски затвор взриви мрежата – надзирателите пребиват до безсъзнание затворник. Журналистите от „Дойче веле” предлагат ексклузивен разказ за ситуацията в руските затвори. Надзирателите пият бира, замезват и се забавляват с видеоклипа, разказва затворникът Евгений Макаров след освобождаването си. В побоя участват 18 надзиратели. Русия е шокирана. Милиона вече са гледали видеоклипа. И, каквото и да е, срещу няколко надзиратели се води следствие. Евгений Макаров излиза на свобода благодарение на обществения натиск. Подкрепят го приятелите. Но Евгений е тежко травматизиран и иска да започне нов живот. А в Русия това е трудно начинание за един бивш затворник. Да не говорим, че Евгений се страхува от отмъщение. Надзирателите се чувстват натопени. „Системата отдавна прекрачи всяка граница. Снимат видеото, за да се забавляват с него после. И за началниците. Винаги правят така. Смятат го за част от професията. Може да видиш и чуеш във видеото, те смятат, че водят някаква война. Един от надзирателите дори казва пред камерата: Тук си е война, всеки ден. Като че ли играят някакви тренировъчни военни игри и си снимат рекламно видео. За тях е нормално да пребиват затворници”, посочва Макаров. За адвокатката му Ирина Бирюкова животът става опасен след публикуването на видеото. Тя започва да получава смъртни заплахи и е принудена временно да напусне страната заедно с дъщеря си. Сега обаче отново е в Русия. „Беше ни ясно, че това видео ще притисне до стената мнозина служители в местата за изтърпяване на наказания. Замесено е дори самото ръководство на затвора. А и по-висшестоящите власти. Може да се предполага, че те са знаели за тези издевателства. И беше близко до ума, че ще ни заплашват. Ама че ще го правят толкова пряко и агресивно – това беше вече нещо съвсем ново”, каза Ирина Бирюкова, адвокат.  Откакто милиони видяха сцените на насилие, към Ирина се обръщат толкова много хора, че тя не може да поеме всички случаи. Помага ѝ хуманитарната организация „Русия зад решетките”. Председателката на организацията, руската журналистка Олга Романова, ръководи офиса от Берлин, по скайп. Преместила се е в Германия, защото руските власти постоянно претърсват офиса ѝ и се опитват да я сплашат. „От 5 години насам за да те изтезават или да те вкарат в затвора е достатъчно просто да си кажеш мнението или да постваш нещо в социалните мрежи, да огласиш идеите си”, заяви Олга Романова, журналистка. Тя е изпитала всичко това на гърба си. Съпругът ѝ Алексей Козлов, навремето успешен бизнесмен, лежал години в затвора без никаква вина. От страх да не го убият, тя плащала големи суми, за да го закрилят в затвора. Романова разказва, че надзирателите непрекъснато „доят” за пари затворниците-предприемачи, много от които тъй или иначе са корумпирани. „Около затворите и наказателните колонии се възникнаха поселища и дори градове. В Сибир около затворите има цели малки градчета. Там друго препитание няма. Някои от наказателните колонии съществуват вече от 70 години. Цели поколения израстват около затворите. Има и селяни, които вече не отглеждат животни, защото им е по-лесно да „доят” затворниците”, допълни Романова. Днешните наказателни лагери са наследство от Гулаг, смята Романова. Изтезанията се всекидневие. Изнудването и изнасилванията също.Това е една система, която не може да бъде реформирана. Тя трябва да бъде изградена наново. „Онзи Гулаг от 1930 г. още го има, само дето се нарича другояче. Сменено е името, всичко останало си е по старому”, заяви Романова. Руските наказателни колонии - един капсулиран свят със собствени закони зад високи дувари. Държава в държавата. В някои наказателни колонии истинските престъпници са тъкмо представителите на държавата. А затворниците са като дивеч за отстрел. Тук на власт са истински династии надзиратели. Тъкмо срещу тази система се е надигнал Евгений Макаров. И не е чудно, че се чувства доста напрегнат. „Страхувам се за живота си. Може да ми се случи какво ли не. За тях законността изобщо не важи, смятат се за недосегаеми”, посочи Евгений Макаров. Въпреки всичко той не се дава. Единствената му закрила е общественото мнение. А бруталните сцени от видеото все пак предизвикаха вътрешно разследване в затвора. В Русия такова нещо досега не се беше случвало.", "date": "2018.11.04", "title": "Бивш затворник в Русия: Гулаг съществува, но носи друго име"}
{"url": "https://www.faktor.bg/bg/articles/novini/svyat/daniel-koen-48-darzhavi-sa-mobilizirali-voyski-za-kiber-ataki", "text": "\"Днес много се говори за фалшивите новини. Ако те се използват с други средства, освен чрез медиите, може да промени и развой на избори. 48 държави използват кибер войски. Стана голяма индустрия за милиони\". Това заяви пред БТВ Даниел Коен от Израел, който се занимава с кибертероризма.  Той сподели, че американците са напреднали в борбата с кибератаките. \"Зрителите и читателите трябва да знаят, дали четат новини от легитимни сайтове. Внимавайте с хора, които се свързват във Фейсбук и в Туитър с вас, защото може да станете част от някаква кампания. В Иразел има система, която наблюдава социалните мрежи. При нас атаките идваха от Палестина, а виновниците бяха идентифицирани и арестувани. Имаше и кампания през 2017-2018 г., с която се пускаха положителни новини. Видяхме как с кибер война Русия спря тока на Украйна. Има държави, които могат да навредят с кибер средства на останалите. Трябва да внимаваме какво споделяме от личния си компютър в социалните мрежи. Ако някой е подкрепен от световна сила, може да хакне всеки компютър\", каза още Коен.", "date": "2018.11.04", "title": "Даниел Коен: 48 държави са мобилизирали \"войски\" за кибер атаки"}
{"url": "https://www.faktor.bg/bg/articles/petar-mutafchiev", "text": "\"Писмото на 50-социалисти беше написано до изпълнителното бюро на БСП и до Корнелия Нинова. Имаме вътрешен проблем. Трябва да се спазват принципите на устава, това ни е крепяло 120 години\". Това заяви пред Канал 3 Петър Мутафчиев.   \"Спорът е дали Корнелия Нинова зачита това, което ѝ казваме. Не всяка критика е злонамерена и цели оставката на лидера на БСП. Другарката Нинова да бъде спокойна в това отношение. Убеден съм, че Националният ни съвет ще бъде на висота по време на обсъждане на проблените ни. Нямаше нищо лошо официално да изберем главен редактор на в. \"Дума\", дори и да беше същият, както в момента. Проблемът с в. \"Дума\" беше повод за критиките. В него обаче трябва да осигурим сигурност, тъй като е наш официоз. На хората им стана досадно. Нека да мине 11-ти ноември, за да видим какво ще решим на събранието си. Корнелия ме покани да бъда член на Изпълнителното бюро след случая с Георги Гергов, но се отказах. Занимавам се с бизнес. Не се стремя към постове\", коментира Мутафчиев.  \"Личното поведение на Корнелия Нинова не е поведението на БСП. Аз бих се държал по друг начин.  Нинова е ефеКорнелия Нинова ктивна в една определена част. Не трябва да отдаваме толкова значение за заслугите на ДПС за избора на Румен Радев. Не всички победи са чисти. На ГЕРБ чисти ли са победите?\", попита Мутафчиев, но беше засечен от водещата Илияна Беновска, която го поправи, че все пак гласовете за Борисов са дадени от привържениците му. Бившият транспортен министър се съгласи с журналистиката и се опита да поправи забележката си, че все пак ставало въпрос за различен тип избори.", "date": "2018.11.04", "title": "Петър Мутафчиев за Румен Радев: Няма чисти избори, но не стана президент с помощта на ДПС"}
{"url": "https://www.faktor.bg/bg/articles/novini/balgariya/karakachanov-ot-bsp-samo-na-svetiya-sinod-ne-sa-poiskali-ostavkata", "text": "\"Бях във ВМА, имам две дискови хернии и затова не искам да седна, защото после не мога да стана, затова вчера не бях на Централните гробища за Архангелова задушница. Не може да си измисляш, че съм в прединфарктно състояние\". Това каза вицепремиерът и министър на отбраната Красимир Каракачанов в ефира на предаването „Беновска пита” по Канал 3. Заради болежките в кръста Каракачанов остана прав в студиото и не седна на дивана срещу воещата. Фалшивите новини не са от понеделник и вторник, тогава научих още, че в проекта за бронирана машина участва годеникът на малката ми дъщеря. Аз имам само една дъщеря и нямам малка дъщеря. Моята дъщеря е щастливо омъжена. Не си нося пистолета, защото нямам намерение да се гърмя, но ако някой прекалява с клеветите за мен, ще го гръмне съдът. Покрай вакханалията с българското гражданство научих, че съм дал гражданство и на лидера на Ислямска държава. Още повече ме амбицират с тези фалшиви новини. Мисля тези клеветници да си получат отговорността, те ще бъдат простреляни от съда, каза вицепремиерът. Една висша чиновничка - Матева, която още преди година пусна едни доноси, преди една година се появиха в медии като Капитал и Медиапул. Излезе един политически ренегат, визирам сутрешно предаване във вторник сутрин, след което тази госпожа излиза в същото предаване и отговаря много хитро с да и не. След това френски журналист ме пита бил ли съм член на БКП и защо няма да купувам западна, а руска техника. Прокуратурата каза, че такива данни няма. Миналата година когато въпросната госпожа носи доносите на Валери Симеонов, той ги дава на ДАНС Това обслужва интересите на Македония. Ще поискам проверката на това защо тази жена е уволнена. От 1 януари 2014 до август 2014 година има 13 991, на които им отказано българско гражданство, но отказаните са обжалвани в съда, но не са вписани от въпросната госпожа. Голяма част от документите на тези 13 991, на които е отказано, документите са изчезнали, преписките на тези хора ги няма, затова и тя е уволнена, разясни Каракачанов. ВМРО е поставяла два пъти хора начело на Агенцията на българите в чужбина. Харалампиев е от квотата на Обединени патриоти, но не е член на нито една от партиите във формацията. В предишния мандат начело беше човек на ВМРО, защото това за нас е кауза, каза още той. Всяко едно петно трябва да бъде изтрито. Ще бъда благороден, като заведа дело на тази госпожа, да видим какви доказателства има. В конкретния случай, това което излезе по медиите не е фалшива новина, това е кампания, категоричен бе той. Първият, който вдигна шум около Глобалният пак за миграцията на ООН, беше Ангел Джамбазки. Има едно световно движение към Европа, България ще бъде най-голямата мишена, защото е със застаряващо население.  Когато влезе за обсъждане, ние ще изложим нашата позиция, разказа Красимир Каракачанов. Досега не съм чул само на светия синод да поискат оставката. Правителството прави грешки, заяви той.  \"Циганската вълна има своите корени, тя започна през последните 28 години, когато тези хора разбраха, че имат права, но не разбраха, че имат задължения, заключи той.", "date": "2018.11.04", "title": "Каракачанов: От БСП само на Светия синод не са поискали оставката"}
{"url": "https://www.faktor.bg/bg/articles/hasan-ademov-s-bsp-se-dvizhim-po-razlichni-pisti", "text": "\"Ние сме заявили нашата политическа позиция, един път от трибуната на Народното събрание и втори път на Централния съвет на партията. Това, че някои позиции съвпадат с тези на БСП, не значи, че сме се колаборирали. ДПС е самостоятелна партия. С БСП се движим по различни писти\". Това каза депутатът от ДПС и председател на парламентарната комисия по социална политика Хасан Адемов пред Канал 3. \"Ако сте слушали колегата Хамид Хамид, сте разбрали, че той намеква и за други оставки, не само на Валери Симеонов\", каза още той. \"За нас този парламент е изчерпан и предсрочните избори чукат на вратата. Не смятаме, че предсрочните избори могат да променят ситуацията, за нас това е програма за ускорено развитие на България, около която да се обединят всички партии\", смята той. \"Подкрепяйки инициативи на ГЕРБ, ние подкрепяме точки от нашата програма\", каза още Адемов. Той допълни, че ДПС категорично няма да подкрепи проектозакона за Бюджет 2019, тъй като бил предизборен.", "date": "2018.11.04", "title": "Хасан Адемов: С БСП се движим по различни писти"}
{"url": "https://www.faktor.bg/bg/articles/novini/balgariya/dimitar-glavchev-bsp-sazdava-izkustveno-naglasi-za-predsrochni-izbori", "text": "\"В случая с Валери Симеонов имаше и политическо решение за неговата оставка. Решението бе взето на коалиционен съвет. При мен решението за подаване на оставка беше на лична основа, докато при Валери Симеонов има решение на коалиционен съвет. Не бих казал, че Симеонов клати коалицията\". Това каза в Канал 3 бившият председател на парламента и депутат от ГЕРБ Димитър Главчев. \"Ясно е, че има напрежение между Волен Сидеров и Валери Симеонов, но то не трябва да се отразява на работата на коалиционното управление. В петък имаше много ангажирани депутати от коалицията и това попречи да съберем кворум. Във вторник имаме извънредно заседание на НС за бюджета на НЗОК и ДОО. Искрено вярвам, че всички депутати ще се регистрират, защото другото ще е безотговорно поведение. Бюджет 2019 бе харесан и одобрен от всички. Ясно е, че критики ще има, но мястото за дебати по бюджета е в пленарна зала. В момента няма никакви обществени нагласи за предсрочни избори. БСП се опитват да ги създадат изкуствено\", разкри Главчев. \"В петък БСП се отказаха от основната си функция, чрез която могат да контролират изпълнителната власт - парламентарния контрол. Занапред ще спрем командировките и ще ограничим отсъствията. Аз даже се замислям, че щом не се регистрираш в пленарна зала въобще не трябва да ходиш командировка. БСП не се регистрират и обикалят страната, за да представят \"Визия за България\". Трябва да ползват субсидията на партията си, а не служебните автомобили на парламента\", обяви той.", "date": "2018.11.04", "title": "Димитър Главчев: БСП създава изкуствено нагласи за предсрочни избори"}
{"url": "https://www.faktor.bg/bg/articles/obshtestvo/ulitsata/ultrasi-na-levski-nabiha-mazh-v-avtobus-na-gradskiya-transport", "text": "За инцидент, станал в автобус на градския транспорт в София, съобщиха от пресцентъра на МВР.  Уточнява се, че към 13:35 часа на тел. 112 е бил подаден сигнал за агресивно поведение на група привърженици на футболния клуб \"Левски\", пътували в автобус № 78 в посока ст. \"Георги Аспарухов\", където в момента \"синият\" клуб играе мач с \"Ботев\" (Пловдив). Малко по-късно, отново от спешния телефон, било насочено съобщение от мъж, който обяснил, че бил ударен от младежите, успял е да слезе на една от спирките в кв. \"Хаджи Димитър\", като не е пожелал медицинска помощ. Пояснил е, че ще подаде жалба в столичното Пето РУ. От столичната полиция правели опити да се свържат с подалия сигнал мъж, но на този етап той не отговарял на мобилния си телефон.", "date": "2018.11.04", "title": "Ултраси на \"Левски\" набиха мъж в автобус на градския транспорт"}
{"url": "https://www.faktor.bg/bg/articles/novini/svyat/erdogan-turtsiya-nyama-da-pozvoli-prisvoyavane-na-prirodnite-resursi-v-iztochnoto-sredizemnomorie", "text": "Турският президент Реджеп Тайип Ердоган заяви днес, че няма да позволи присвояване на природните ресурси в източното Средиземноморие, предадоха Асошиейтед прес и Ройтерс. Турция никога няма да приеме подобни опити, които \"изключват нашата страна и Севернокипърската турска република\", заяви Ердоган на церемония по повод доставката на корвета и подводница за турските военноморски сили. По думите на Ердоган страните, които смятат, че могат да правят сондажи в източното Средиземноморие или в Егейско море без съгласието на Турция, грешат.  Турция и кипърското гръцко правителство, които не поддържат дипломатически отношения помежду си, планират сондажи в Средиземно море за откриване на залежи от природен газ. Тази седмица турски кораб започна проучвания за петрол и природен газ край бреговете на южния окръг Анталия. Първата зона на проучвания е извън оспорваните територии край остров Кипър, отбелязва АП.     На разделения остров кипърските турци, които са подкрепяни от Турция, казват, че всички природни ресурси, които кипърските гърци открият в морето, трябва да бъдат споделени.", "date": "2018.11.04", "title": "Ердоган: Турция няма да позволи присвояване на природните ресурси в Източното Средиземноморие"}
{"url": "https://www.faktor.bg/bg/articles/novini/balgariya/kogato-izlichavaha-goryanite", "text": "На 1 октомври 1951 г. край казанлъшкото село Габарево група от 15 младежи, току-що присъединили се към горянското движение заради насилията на комунистите при принудителното коопериране на земята, е вкарана в капан от агенти на Държавна сигурност. Агентите, представящи се за горянска чета, разстрелват от засада младежите и хвърлят телата им в общ гроб край селото. Тази история от най-тежките години на въоръжената съпротива срещу съветския режим в България е открита в архивите на ДС от бившия сътрудник на Комисията за досиетата Мариян Гяурски. Според него въоръжената съпротива, зародила се още по време на съветската окупация, започва бързо да се разраства най-вече след като по заповед на Сталин и Димитров е ликвидирана легалната опозиция и е обесен нейният лидер Никола Петков. А когато комунистическата власт слага ръка върху цялата дребна и едра градска собственост, съпротивата получава допълнителен импулс. В началото на 1950-те години горяните се превръщат в реална заплаха за комунистическата власт в обширни райони на страната. Движението бързо се разраства и в резултат от масовите насилия при бруталната колективизация в селските райони, където тогава живеят почти 80% от хората. През 1950 г. БКП поема курс към тотално насилствено коопериране по сталински образец, съпроводено с насилия, убийства и принудителни изселвания. Именно през 1950-1951 г. съпротивата на горяните достига своя апогей в почти всички краища на страната - и особено в Пиринския и в Сливенския край. На брой те са не повече от 7-8  хиляди души, но ДС особено се тревожи заради големия брой доброволни ятаци, които с подслон, храна и дрехи улесняват борбата на горските чети. „За разлика от комунистическите партизани по време на войната, чиито „подвизи“ почти изцяло са свързани с грабежите на частни мандри и добитък, а също и с палежи и убийства на кметове, свещеници, учители, военни и полицаи, горяните са били добре изхранвани от местните селяни“, обяснява Гяурски. А шефът на Агенция „Държавни архиви“ Михаил Груев допълва: „Да, имало е случаи и горяните да нападат мандри, но само когато тези мандри са били вече заграбени от „народната“ власт. Повсеместно горяните защитават частната собственост и не допускат терористични нападения с цел убийства на комунистическите първенци и техните слуги“. Според Груев, горяните държат властта под напрежение и страх, но употребяват оръжие единствено при самозащита. В оперативните си справки ДС открито признава, че в много райони, особено в Пиринския и Сливенския край, официалната власт на практика не съществува в отдалечените села. Голяма част от пиринските горяни се включват в съпротивата не само заради грабежите и издевателствата, но и в отговор на опитите „на продажната върхушка в София да ги македонизира“, допълва Груев. Според изследователите, сред тогавашната въоръжена съпротива са разпространени надеждите, че Западът най-после ще тръгне на освободителна война срещу империята на Кремъл. „Американците ще дойдат!“ - убедени са не само преките жертви на червения терор, но и много бедстващи хора в града и селото, единодушни са изследователите Михаил Груев и Мариян Гяурски. Предчувствието за края на марионетния режим в София се задълбочава особено след началото на Корейската война през 1950 г., когато САЩ нанасят тежки удари на съветските и китайските „доброволци“ в Корея. Скоро обаче идва и разочарованието. „Отказът на най-могъщите западни държави да застанат зад борбата за независимост на унгарския народ и неговото правителство срещу съветските окупатори и техните марионетки през ноември 1956 г. нанася тежък психологически и морален удар върху горянското движение в България. Обезверяването насочва участниците в съпротивата към изтегляне през южните и западните граници на страната“, разказва Мариян Гяурски. Една от последните горянски чети под ръководството на Шукри Дервишев е разбита край Доспат чак в края на 1958 г., припомня Михаил Груев. Той подчертава, че всеобщата подкрепа на българите-мохамедани за горяните се дължи не само на насилствената колективизация на земята, стадата и горите в района, но и на първите опити на БКП да асимилира хората от това малцинство и да забрани религията и обичаите му. Българската въоръжена борба срещу натрапената от Кремъл диктатура не се отличава особено от борбата на поляците, украинците или прибалтийските народи. Единствената разлика е, че в изброените страни съпротивата е по-масова и в някои случаи се стига до локални граждански войни, твърдят Мариан Гяурски и Михаил Груев. „Спецификата в българския случай е свързана и с много дългия период на действие на горянските чети. Тяхната активност следва пиковете в бруталното насилие на марионетния комунистически режим срещу българския народ и разбива мита, че България е била страната, която е приела натрапената ѝ от Кремъл диктатура по сравнително най-мирен начин на фона на случилото се в останалите съветски сателити“, заключава Михаил Груев.", "date": "2018.11.04", "title": "Когато изличаваха горяните"}
{"url": "https://www.faktor.bg/bg/articles/obshtestvo/zakon-i-red/padnaha-vsichki-obvineniya-sreshtu-bivshiya-rektor-na-meditsinskiya-universitet", "text": "Няма данни за извършено престъпление Апелативният съд оправда по всички обвинения бившия ректор на Медицинския университет в София - акад. Ваньо Митев, както и бившия главен секретар на ВУЗ-а Алексей Алексеев. Магистратите от втора инстанция потвърдиха оправдателната присъда на двамата от месец юни тази година, съобщава \"Труд\". Обвиненията срещу тях са за безстопанственост, неизгодно сключени сделки, които са ощетили учебното заведение и незаконен прием на чуждестранни студенти. Според съда обаче твърденията на прокуратурата са безпочвени, несъстоятелни и няма данни за извършено престъпление. Припомняме, че прокуратурата настояваше бившия ръководител на МУ-София да получи 6 години затвор, а Алексеев - 3 години условна присъда с 5 години изпитателен срок. Държавното обвинение искаше и да бъде наложена забрана двамата да заемат отговорно служебно положение в системата на образованието. Освен решенията на съда е налице и извършена проверка, според която акад. Митев не е бил в конфликт на интереси, докато е подписвал споразумения по време на управлението му на учебното заведение. Прокуратурата има право да поиска в 15-дневен срок от решението делото да бъде гледано на трета инстанция - Върховния касационен съд.", "date": "2018.11.04", "title": "Паднаха всички обвинения срещу бившия ректор на Медицинския университет"}
{"url": "https://www.faktor.bg/bg/articles/obshtestvo/ulitsata/shofyorat-ubil-dve-zheni-v-karnobat-ostava-za-72-chasa-v-aresta", "text": "18-годишният шофьор, който вчера блъсна и уби две жени на тротоар в Карнобат, остава в ареста. Мярката му за задържане беше удължена на 72 часа. Шофьорът само с месец стаж зад волана изгубил управлението над автомобила, качил се на тротоара и помел жените. Едната почина на място, а другата – по-късно в болницата. Двете съседки отивали да почетат близките си за Задушница. Назначена е автотехническа експертиза, но според разследващите причина за инцидента е високата скорост, с която младежът се е движил по тясната улица, предаде bTV. За това престъпление законът предвижда от 3 до 15 години затвор.", "date": "2018.11.04", "title": "Шофьорът, убил две жени в Карнобат, остава за 72 часа в ареста"}
{"url": "https://www.faktor.bg/bg/articles/ikonomika/muravey-radev-prokuraturata-ne-tryabva-da-varvi-po-pervaza-aktsiite-sreshtu-oligarsite-tryabva-da-sa-postoyanen-protses", "text": "\"Няма как дори синдикатите да са недоволни от новия бюджет. Имаме 14 млрд. лв. социални разходи, което е 1 млрд. лв. повече. Не са доволни само държавните чиновници, които получаваха до момента и пенсия, и заплата. Ситуацията при бизнеса не е еднозначна. В детайли се критикува рязкото увеличаване на минималния осигурителен доход\". Това заяви пред БНТ бившият финансов министър Муравей Радев.  \"В страната ни има 8 пъти по-голяма разлика в парите, които получават бедните и богатите. Тя е 5 пъти в Европа. Има много хора с ниски доходи, но те са слабо квалифицирани и трябва да направят нещо, за да повишат стандарта си. 50% от зрелостниците ни излизат функционално неграмотни. Богатите хора са няколко вида. Сред тях има много, които са спечелили доходите си чрез честен бизнес, както и хора, срещу които виждаме напоследък какво се случва. Прокуратурата не трябва да си позволява този процес срещу олигарсите да не е постоянен и да се движи по перваза. Да не се случи така, че днес го има, а утре го няма\", коментира Радев.  \"Не се задават кой знае какви добри времена за Европа и за България. Навлизаме в икономическа турболенция, която пречи на реформите. ЕС ще оцелее след промените и ще излезе по-силен. Няма държава, която да е излязла от ЕС и да не е по-бедна. Във Великобритания вече си скубят косите. ЕС, както казва Еманюел Макрон, не е супермаркет в който си взимаш каквото искаш, а трябва да поемаш и отговорности. Именно заради това ние трябва догодина да успеем да влезем в чакалнята на еврозоната с усилията на всички политически сили и на обществото\", допълни бившият министър.   По време на кабинета на Иван Костов направихме много важни реформи, които ни костваха висока политическа цена. За 4 години наваксахме пропиляно време от едно десетилетие. След нас правителствата не посмяха да направят сериозни реформи, защото виждаха колко висока е политическата цена\", коментира Муравей Радев.", "date": "2018.11.04", "title": "Муравей Радев: Акциите срещу олигарсите трябва да са постоянен процес, а не да се върви по перваза"}
{"url": "https://www.faktor.bg/bg/articles/ikonomika/revizoro-ako-darzhavata-svali-tsenite-na-gorivata-tryabva-da-namalim-pensiite-i-da-sakratim-darzhavni-sluzhiteli", "text": "\"Премиерът и правителството не могат да променят цените на горивата. Те са вдигнати от Русия и от САЩ. Ако свалим държавните такси върху горивата, трябва да намалим пенсиите и да съкратим държавни служители. Бюджетът на държавата идва от таксите, които събира\". Това заяви пред Канал3 Емил Димитров - Ревизоро. В Сърбия, Гърция и в Румъния цените са по-високи, констатира депутатът от Обединените патриоти.  \"Търговците знаят, че цените са по-скъпи в съседните ни страни. Тези, които не влязоха в парламента и не можаха да направят някои свои сметки, оскъпяват горивата\", каза още Ревизоро. Той уточни, че Веселин Марешки не е в тази схема. \"Ако трябва да съблюдаваме закона, трябва да отнемем лиценза на Миню Стайков и да се спре производството му на алкохол. Митницата трябва да си свърши работата. Мисля, че няма да има проблем при гласуването на бюджета. За три години не съм ходил в чужбина, за разлика от други колеги, които си намираха избиратели по родните места\", каза още Димитров.", "date": "2018.11.04", "title": "Ревизоро: Ако държавата свали цените на горивата, трябва да намалим пенсиите и да съкратим държавни служители"}
{"url": "https://www.faktor.bg/bg/articles/obshtestvo/ulitsata/18-godishna-shofyorka-ubi-priyatelkata-si-v-katastrofach", "text": "18-годишно момиче е загинало при тежка катастрофа, станала по пътя Генерал Тошево – Добрич. Пътният инцидент е станал малко преди полунощ срещу неделя преди село Стефан Караджа. Колата „Мазда” - с добричка регистрация, напуска пътното платно и се блъска в крайпътно дърво. При удара е загинало пътувалото на предната седалка 18-годишно момиче, а управлявалата колата - също на 18 години, е настанена в добричката болница с множество наранявания и опасност за живота, съобщава началникът на „КАТ Пътна Полиция” – Добрич, Жулиян Минев. Той подчерта, че отново става дума за зачестилите напоследък самокатастрофи. При удара двете момичета са изхвърчали от автомобила, а той се запалил.", "date": "2018.11.04", "title": "18-годишна загина, след зверска катастрофа"}
{"url": "https://www.faktor.bg/bg/articles/obshtestvo/ulitsata/ekipat-na-barza-pomosht-razkaza-za-smartta-na-malkata-nikol-i-za-povedenieto-na-viktorio", "text": "Нови разкрития по двойното убийство на едногодишното бебе и майка му Дарина. Имало ли е шанс за малкото момиче и какви са били първите думи на бащата, след като е натиснал спусъка? Д-р Марчел Стефанов и д-р Емил Тарашоев са на чело на медицинските екипи, които се отзовават на сигнала за простреляните едногодишно бебе и Викторио Александров. Първо линейка викат за момиченцето. По думите на лекарите състоянието на бебето е било изключително тежко. „От време на време проплакваше и имаше някакво спонтанно дишане. Каквото зависеше от нас, го направихме, но има състояние, в което каквото и да направиш, не можеш да помогнеш. Това е медицината”, разказва пред камерата на Нова телевизия д-р Тарашоев. Когато тръгват към адреса, всички от медицинския екип знаели за убийството в столичния квартал „Надежда”, но не предполагали, че именно детето на тази жена се нуждае от помощ. Вторият екип, изпратен за бащата, пристига две минути след първия. „Полицаите ни обясниха, че това е човекът, прострелял жена си по-рано и избягал с детето. Когато го качихме, той промърмори: „Прострелях детето, прострелях детето два пъти”. След това започна да прави гърчове”, разказва д-р Стефанов. Викторио оцелява, но бебето не. Дни след убийствата мъжът твърди, че не помни да е стрелял. Нито по 23-годишната Дарина, нито по едногодишното им дете. Днес Дарина и едногодишната ѝ дъщеря бяха изпратени от стотици хора в последния им път.", "date": "2018.11.04", "title": "Екипът на Бърза помощ разказа за смъртта на малката Никол и за поведението на Викторио"}
{"url": "https://www.faktor.bg/bg/articles/obshtestvo/ulitsata/pogrebaha-ubitata-darina-i-dashterya-kato-bulka-i-shaferka", "text": "Убитата в столичния квартал \"Надежда\" Дарина Министерска бе погребана днес в гробищния парк \"Бакърена фабрика\", заедно със застреляната ѝ едногодишна дъщеря Никол. Опелото на трагично загиналото семейство беше отслужено в столичната църква \"Свети Николай Чудотворец\". Десетки познати и приятели се стекоха да отдадат последна почит на младата жена и невръстното дете. Припомняме ви, че приятелка на Дарина, съобщи, че тя и дъщеря ѝ ще бъдат погребани като булка и шаферка. 23-годишната жена беше убита от баща на детето им, който след това го простреля смъртоносно. Викторио Александров е в следствения арест, след като отвлече такси, но по-късно бе задържан от полицията.", "date": "2018.11.04", "title": "Погребаха Дарина и дъщеря ѝ като булка и шаферка"}
{"url": "https://www.faktor.bg/bg/articles/novini/svyat/zashto-merkel-si-tragva-a-putin-ostava", "text": "Ангела Меркел слиза от политическата сцена, докато Владимир Путин остава на власт. Фундаменталната разлика между двамата политици и между политическите системи в Берлин и в Москва коментира Фьодор Крашенинников пред \"Дойче Веле\".  Един от най-успешните тезиси, умело внедрен в съзнанието на руснаците, се заключава в това, че в политическия живот няма демокрация, има само лъжи на властниците за лековерната публика. Затова всеки път, когато през последните години някой публично повдигаше въпроса за несменяемия Путин и пребиваването му вече 18 години във властта, защитниците на сегашния господар в Кремъл тутакси си спомняха за Ангела Меркел. Те неизменно изтъкваха: \"Нищо не казвате за нейната несменяемост. С какво не ви угоди Путин?\" Дългото пребиваване на Меркел на канцлерския пост все пак е по-кратко от властването на Путин. А в конституцията на Германия няма посочени ограничения за това една и съща личност да заема повече от веднъж поста на правителствен ръководител. Между другото разликата между Меркел и Путин и тяхната власт е в няколко много важни детайла. Първо, Ангела Меркел не е държавен глава, а правителствен ръководител. Второ, тя получаваше своя мандат в хода на парламентарно гласуване, а не чрез преки избори. И трето, Меркел никога и по никакъв начин не се е опитвала да излезе от рамките на еднозначно тълкуваемото законодателство, за да продължи своето съществуване в политиката, никога не е пречила на действията на опонентите си и не е била замесена във фалшификаци.  Перспективата, че Меркел слиза от политическата сцена, трябва да е зарадвала обитателите на Кремъл. Те винаги тълкуват всички промени на Запад в своя полза. Поне в началото. Но с оглед на всичко казано дотук, заявлението на Ангела Меркел, че отначало ще се откаже от председателския пост в ХДС, а после и от поста канцлер, не изглежда толкова добре във вътрешноруски контекст. В резултат на това тя все едно си отива, но не в рамките на някаква игра в тандем. Тя слиза от германската политическата сцена. За пореден път се оказва, че всяко дълго управление има своя край. При това не непременно революционен или физиологически, а съвсем нормален, предвиден от законите, традициите и простото желание човек да си отиде достойно. Като че ли цялата логика със съвършено неуместното сравняване на несравняемото би следвало да заработи срещу Путин. Ангела Меркел си отива, а Путин - не. Във всеки случай Путин изобщо не е правил заявления, че след четвъртия си президентски мандат ще се оттегли от всички постове и от политиката. И едва ли си заслужава да чакаме подобно нещо. На фона на обявеното приключване на политическата кариера на Меркел, фактът че при упоменатите в руската конституция два мандата, Путин е президент за четвърти път, изглежда достатъчно безутешен в смисъл на някаква надежда за промени. Едва ли трябва да очакваме също тъй просветление в съзнанието на онези, които не виждат и не искат да видят разликата между двамата. Те веднага ще кажат: Ангела Меркел просто загуби власт и влияние и затова си отива. А Путин става все по-популярен и влиятелен и затова не си отива. В действителност това е вярно. Ангела Меркел преживява трудни времена като канцлерка. И изпитва по-скоро разбираема човешка умора. Разликата е в това, че демократичното устройство на Германия създава много условия, така че недоволството на обществото от управлението на правителството и умората от несменяемия правителствен ръководител да не бъдат игнорирани безкрайно. За съжаление в Русия няма действащи демократични механизми и колкото и да се възмущават гражданите по повод някои непопулярни решения, държавният глава може съвършено спокойно да продължава своя курс, без да среща никакви възражения нито в правителството, нито в парламента. Ангела Меркел си отива, защото в демократичния модел на организацията на властта е заложен принципът на нейното обновление. Всеки западен политик винаги помни, че някога трябва да си отиде и да отстъпи място на някой друг. Всеки нови избори обновяват елита, издигат се нови амбициозни политици и те не виждат нищо осъдително в това да претендират за властта и да критикуват по-старшите си колеги. И това е нещо нормално. Владимир Путин остава на власт не защото е безкрайно популярен сред населението, а защото демокрацията в Русия отдавна се е превърнала във фикция и цялата политическа система работи за собственото си съхранение и за съхранението на всички свързани с нея. И преди всичко за съхранението на Владимир Путин. И ако той сам не поиска да се оттегли от властта по някакви чисто човешки причини, никакви политически кризи няма да го принудят да са откаже доброволно от нея.", "date": "2018.11.04", "title": "Защо Меркел си тръгва, а Путин остава"}
{"url": "https://www.faktor.bg/bg/articles/maya-manolova-otiva-demonstrativno-s-avtobus-na-konkursa-mlad-ombudsman", "text": "Утре, 5 ноември 2018 г., в 9.00 часа от Централна автогара - София с автобуса за гр. Бургас от сектор 25, омбудсманът Мая Манолова ще отпътува за Стара Загора, където ще участва в официалната церемония по обявяване избора на Млад омбудсман в Града на липите. Около 11.15 часа се очаква тя да пристигне на Автогара Стара Загора, информираха от администрацията на омбудсмана. По-късно, от 12.30 часа в тържествената зала „Славейков“, в Общината Манолова ще поздрави новите млади омбудсмани. Събитието се организира от обществения посредник на гр. Стара Загора Надежда Чакърова - Николова и в него ще участват още кметът на Общината Живко Тодоров, председателят на Общинския съвет Таньо Брайков, представители на Регионалния инспекторат по образованието, Младежки общински съвет, Общински детски съвет, представители на училищни съвети и парламенти в града, младежки организации, граждани и др. Припомняме, че Манолова се ядоса на финансовия министър Владислав Горанов, който констатира, че тя използва шофьорите и колите на НСО като луксозно такси. От догодина омбудсманът няма да ползва служебен автомобил. Тя се закани, че започва да пътува с влакове и автобуси. все още обаче Манолова има шофьор, но явно гневна на решението да я свалят от служебните коли, демонстративно е решила да покаже, че може да пътува и с обществен транспорт.", "date": "2018.11.04", "title": "Манолова слиза от \"луксозното такси\" на НСО, пътува демонстративно с автобус за конкурса \"Млад омбудсман\""}
{"url": "https://www.faktor.bg/bg/articles/novini/balgariya/mladen-marinov-saobshti-za-novo-napadenie-sreshtu-politsai", "text": "Тази нощ е имало опит за посегателство върху служители от дирекция „Жандармерия“. Инцидентът се е случил в село Врачеш до Ботевград. Оказана е съпротива, но полицаите са използвали всички възможни помощни средства и са овладели напрежението. Пред БНР той сподели, че това е ежедневие за служителите на реда. След инцидента 12 души са задържани. Сигналът е подаден за силна музика и нарушаване на тишината вечерта в селото.  \"МВР като част от системата за правоприлагане е в основата на разследването в Държавната агенция за българите в чужбина (ДАБЧ). Вследствие на получен оперативен сигнал в една областна дирекция работата по този сигнал и придобитата информация. Прецених, че е необходимо включването на прокуратурата. Предадохме сигнала, запознахме ги, оттам започнаха да работят и други компетентни институции\", коментира Маринов, но отказа да разкрие в коя областна дирекция на МВР е получен сигналът срещу ДАБЧ. По думите на министъра, бюджетът ще осигури политиките на министерството да бъдат развивани и продължавани. „Естествено, една от основните политики е човешкият ресурс. Смятам, че колегите и полицаите наистина заслужават да вземат по-големи заплати. Виждате, че в последните дни те постоянно са изложени на риск. Заплатата и възнаграждението е едно от основните неща, които мотивират служителите, защото то е на база свършена работа“, каза още вътрешният министър.  Той заяви, че следващата година служителите на реда ще получат увеличение на заплатите от 10% както всички останали държавни служители. Маринов каза, че се допитва до синдикалните организации как точно да бъде разпределено това увеличение. По въпроса за съкращаването на работещите пенсионери в МВР, залегнало в проекта за бюджета, Маринов обясни, че това ще засегне около 250 служители, а не 5000, както се твърди. Според него, такива колосални цифри се тръбят, за да се създаде напрежение в системата.", "date": "2018.11.04", "title": "Младен Маринов съобщи за ново нападение срещу полицаи, 12 души са задържани"}
{"url": "https://www.faktor.bg/bg/articles/novini/balgariya/bivsh-zam-ministar-ne-me-iznenadvat-arestite-v-dabch-po-vremeto-na-oresharski-podavah-signali-do-prokuraturata", "text": "\"Арестите в Държавната агенция за българите в чужбина не ме изненадват. Те са естествено продължение на цялата политика на ДАБЧ през годините на издаването на задгранични паспорти и придобиване на българско гражданство\". Това каза пред БТВ бившият зам.-министър на правосъдието в кабинета “Орешарски” Илия Ангелов. През 2014 г. в позицията си на зам.-министър той подава сигнал до прокуратурата за нередности в агенцията. Той обясни, че след като е оглавил Съвета по българско гражданство, е забелязал скока на укази, издадени за български граждани. „През 2001 г. са издадени общо 940 указа, през 2009 г.стават 8911, 2010 г. – 14 828, 2011 г. – 18 319, 2012 г. – 17 000, и 2013 г. падат на 7701”, посочи той. Впечатление му направила и непълната документация. „Наред с молбите, които представяха кандидатстващите за българско гражданство, те трябваше да представят и документ, удостоверяващ българско гражданство. Този документ се издава от Държавната агенция за българите в чужбина, но има условие, че това трябва да е подкрепено с факти и обстоятелства, тоест това българско гражданство трябваше да се докаже. От ДАБЧ  обаче представяха само акт за раждане и нотариално заверена декларация за българско самосъзнание”, каза още Ангелов. Той отбеляза, че в спора между вицепремиера Красимир Каракачанов и Катя Матева, бивш служител в Министерството на правосъдието, изпращала сигнали до ДАНС и прокуратурата, е на страната на Матева. Според Ангелов не са верни обвиненията, които Каракачанов хвърля върху нея, че еднолично е прекратявала преписки и е спирала документация за българско гражданство. „Съветът по българско гражданство взема решение с оглед на предоставената документация дали всичко е редно или нередно. Ако всичко е точно, приема положителни стъпки за информиране на президентството за издаване на указ”, уточни бившият зам.-министър. По думите му спорът се задълбочава, а скандалът надхвърля българските граници. „В четвъртък в Сърбия за арестувани четирима души, които са обвинени в организирана престъпна група за издаване на удостоверения за български произход, двама от които са българи. От тук нататък коментарът е излишен, всеки да получи заслуженото си след компетентното разследване на органите”, заяви Ангелов.", "date": "2018.11.04", "title": "Бивш зам.-министър: Не ме изненадват арестите в ДАБЧ, по времето на Орешарски подавах сигнали до прокуратурата"}
{"url": "https://www.faktor.bg/bg/articles/rusofili-styagat-konferentsiya-sreshtu-rusofobiyata-v-balgarskite-medii", "text": "България е обект на нова пропагандна  акция, час от хибридната война, която Русия води срещу нас. На 8 ноември в София ще се проведе VII Международна конференция „Русия и Европа: актуални проблеми на съвременната международна жирналистика”  . Тя е организирана от Външно министерство на Руската федерация, Руското посолсjво в София и обичайно заподозряните русофили, които са троянския кон за кремълско влияние у нас. От разпространената предварителна програма на конференцията става ясно, че лично встъпителни слова към участниците ще поднесат А.Оганесян, главен редактор на «Международная жизнь» (Россия), А.Макаров, посланик на Руската федерация в България, А.Бикантов, шеф на пресцентъра и заместник  директор на Департамента за информация и печат към Външното министерство на Русия.  От българска страна фронтмени ще бъдат изявената русофилка, обявена и като агент на ДС Снежана Тодорова, председател на СБЖ, издателят на „Русия днес/ Россия сегодня” и на в. „Земя” в България - Светлана Шаренкова, Петър Волгин, червеният депут Иво Христов, шефът на телевизията на БСП Любомир Коларов, Боян Чуков и др. Впечатляващо е участието на преподаватели от УНСС, Библиотекарския университет, Пловдивския университет, утвърдили се като клетки на руската пропаганда в средите на студентите и младежите. За  характера и целите на Конференцията можем да съдим от предварително заявените доклади. Шефът на СБЖ ще говори за „Образа на Русия в българските средства за масова информация”. Проф. Шаренкова ще наблегне на темата „Средствата за масова информация като инструмент на хибридната война против Русия”. Близката до „Позитано” другарка явно все още не е разбрала, че в Русия се говори за нелинейна война, а не за хибридна. Петър Волгин е избрал тема „Образът на Русия: от нормалния поглед до историческите русофобии” и т.н.  Общото между всички предварително заявени теми за Конференцията е, че акцентират върху образа на Русия като жертва на Запада, русофоби, ЕС, НАТО  и всевъзможни либерални течения. Проблемът на тази конференция е липсата на обективност и баланс в оценките, а и те няма как да бъдат постигнат, след като участниците й са специално подбрани защитници на политиките на Кремъл, които дори не отчитат официалните български позиции, свързани с доктрините на ЕС и НАТО.  Предизвестено е, че на въпросната Конференция няма да има дебат за политиките на Русия и режима на Путин. За тях ще се говори без грам критичност, целта е да бъдат фаворизирани, а престъпленията им към света - прикрити и обезличени. Големият проблем на подобни русофилски форуми е мощното участие в тях на университетски преподаватели които поставят кариерните си и финансови интереси пред бъдещето на  младото поколение.", "date": "2018.11.04", "title": "Русофили стягат  конференция срещу русофобията в българските медии"}
{"url": "https://www.faktor.bg/bg/articles/novini/balgariya/borisov-prizova-deputatite-si-da-prerazgledat-kodeksa-za-zastrahovane", "text": "Председателят на ГЕРБ Бойко Борисов настоя парламентарната група на партията да не гласува внесените промени в Кодекса за застраховането, докато не бъдат подложени на широк обществен дебат. Това информираха от пресцентъра на ПП ГЕРБ. Промените бяха внесени от народния представител Менда Стоянова и касаят реда и условията за определяне на имуществените и неимуществените обезщетения при застраховка „Гражданска отговорност“.", "date": "2018.11.04", "title": "Борисов призова депутатите си да преразгледат Кодекса за застраховане"}
{"url": "https://www.faktor.bg/bg/articles/novini/svyat/kim-chen-un-posreshtna-kubinskiya-prezident-v-severna-koreya", "text": "Кубинският президент Мигел Диас-Канел пристигна на държавно посещение в Северна Корея. Самолетът на кубинският лидер кацна на международното летище Сунан в столицата Пхенян.  Диас-Канел и съпругата му бяха посрещнати от севернокорейския лидер Ким Чен-ун и неговата съпруга, с които се ръкуваха топло. Те минаха по червен килим, край който бе строен почетен караул. Имаше и военен оркестър. При терминала на летището група мъже и жени в традиционни носии, със знаменца на двете страни и букети в ръце, приветстваха гостите. Официалните разговори между кубинския президент и Ким Чен-ун са планирани за утре. Програмата на визитата предвижда Диас-Канел да се срещне и с председателя на Върховното народно събрание (парламента) Ким Йон-нам. Според кубинския печат лидерите ще обсъдят взаимодействието между Куба и КНДР в международните организации, включително ООН. Двете страни поддържат дългогодишни дружески отношения и тясно политическо сътрудничество. Куба настоява за отменяне на международните санкции срещу Северна Корея и подкрепя обединяването на Северна и Южна Корея без чуждестранна намеса.", "date": "2018.11.04", "title": "Ким Чен-ун посрещна кубинския президент в Северна Корея"}
{"url": "https://www.faktor.bg/bg/articles/novini/balgariya/tsveta-karayancheva-premierat-ne-se-mesi-v-rabotata-na-parlamenta-a-govori-kato-partien-lider", "text": "\"В никакъв случай това не е намеса или скъсване на връзката между нас и правителството\". Това каза председателят на Народното събрание Цвета Караянчева пред БНР във връзка с разпореждането на премиера и председател на ПП ГЕРБ Бойко Борисов парламентарната група на партията да не гласува внесените промени в Кодекса за застраховането, докато не бъдат подложени на широк обществен дебат.  „Това е чуване на всяка една тревога и реакция на българските граждани, за да не се получи нещо, което не би допаднало като политика на българските граждани. Защото работата на правителството и на нас като парламент е да работим в тяхна полза и аз също съм за такъв дебат по всяка една тема“, коментира Караянчева. Тя посочи, че има планирано обществено обсъждане в самото заседание на бюджетна комисия в четвъртък и там ще стане ясно точно за какво иде реч в тези промени. „Като председател на партията г-н Борисов има право да изказва да изказва мнение и като партиен лидер, още повече, че той е министър-председател и отговаря за политиките в страната“ добави председателет на Народното събрание.", "date": "2018.11.04", "title": "Цвета Караянчева: Премиерът не се меси в работата на парламента, думите му са като лидер на ГЕРБ"}
{"url": "https://www.faktor.bg/bg/articles/novini/balgariya/tsvetanov-podkrepi-veber-za-predsedatel-na-ek-video", "text": "Заместник-председателят на ПП ГЕРБ и лидер на ПГ на ГЕРБ Цветан Цветанов публикува кратко видеообръщение в профила си в социалната мрежа \"Фейсбук\", в което изразява подкрепата си към Манфред Вебер за председател на Европейската комисия. \"Аз подкрепям Манфред Вебер за председател на Европейската комисия, защото той има правилния политически компас, за да води Европа към икономически просперитет и да гарантира сигурността на Европа. Успех, Манфред!\", казва Цветанов в краткото видео.", "date": "2018.11.04", "title": "Цветанов подкрепи Вебер за председател на ЕК (Видео)"}
{"url": "https://www.faktor.bg/bg/articles/novini/balgariya/vasko-krapkata-horata-ne-se-sabudiha-kolkoto-ochakvahme-sled-sotsa-oshte-haresvat-robstvoto", "text": "Васко Кръпката и журналистът Симеон Гаспаров разказаха за 30-годишното си приятелство пред БТВ. През 1987 г. двамата са на концерт в НДК на \"Big daddy kingsey\". Ралф Кинси от групата си спомня как публиката в Зала 1 са харесвали музиката, но са танцували по седнали. На последната песен обаче скачат и избухват. Милиционерите тогава започват да бият младите хора. Кръпката успява да се изкопчи и да се качи на сцената при музикантите и да пее с тях.  Те виждат какво се случва и не спират да свирят. Кръпката си спомня, че по време милицията в тази ситуация не смее да го пипне, за да не предизвика международен дипломатически скандал. Блусарят успява да избяга от НДК през задния изход. След няколко дни се срещат с Гаспаров до Софийския университет.  След 30 години двамата се срещат в САЩ в клуб, където пее Ралф Кинси. Той разказа, че си спомня за случая в България и заяви, че това е отворило очите, тъй като не е предполагал как живеят хората в източния блок - без права и с бой за нищо, както при чернокожите. \"Хората не се събудиха толкова, колкото очаквахме след 1989 г. Все още доста от тях си обичат робството и милеят за социализма. Но все пак има промяна, поне имаме право на избор кой да ни управлява\", коментира Кръпката. Той ще празнува падането на Берлинската стена с концерт в Лайпциг.", "date": "2018.11.04", "title": "Васко Кръпката: Хората не се събудиха, колкото очаквахме след соца, още харесват робството"}
{"url": "https://www.faktor.bg/bg/articles/novini/svyat/nato-posochi-nedostatatsite-v-es-pri-eventualna-voyna-s-rusiya", "text": "При война с Русия, европейските държави, участващи в НАТО, ще се сблъскат с проблеми при транспортирането на военно оборудване. Това заяви ръководителят на Международния военен щаб на алианса генерал-лейтенант Ян Брукс, пише Defense News. Според него, по време на прехвърлянето на войници и оборудване към потенциален източен фронт, членовете на НАТО са изправени пред недостатъчна военна мобилност. Представители на съюза смятат, че все още има много работа в тази посока. Става въпрос за въпроси, свързани с логистиката - да се намерят пътища, които да издържат тежестта на военното оборудване, да се увеличи капацитетът на пристанищата и да се ремонтират старите железопътни линии. Страните от НАТО също трябва да получат разрешение от съюзниците да прекосят границите и въздушното им пространство. Според офицерите бронираните танкове ще бъдат една от най-ефективните защити срещу \"руската агресия\". В същото време военните признават, че днес Русия притежава модерни оръжия.", "date": "2018.11.04", "title": "НАТО посочи недостатъците в ЕС при евентуална война с Русия"}
{"url": "https://www.faktor.bg/bg/articles/novini/balgariya/ochakva-ni-oblachno-vreme-s-namalena-vidimost-v-zapadna-balgariya", "text": "Днес над Източна България и в много райони в равнинната част от страната ще има значителна ниска облачност и намалена видимост. Около и след обяд облачността ще се разкъсва, видимостта ще се подобрява. Ще духа слаб вятър от изток-североизток. Максималните температури ще са между 16° и 21°. Атмосферното налягане е по-високо от средното за ноември и ще остане без съществена промяна.  Над Черноморието ще има значителна ниска облачност и намалена видимост. Ще духа слаб до умерен вятър от изток-североизток. Максималните температури ще са 16-17°, близки до температурата на морската вода. Вълнението на морето ще е 3 бала. Над планините ще преобладава слънчево време. Сутринта на места в ниските части ще е мъгливо, но след обяд видимостта там ще се подобрява. Ще духа слаб до умерен вятър от изток-югоизток. Максимална температура на височина 1200 метра – около 18°, на 2000 метра – около 12°.", "date": "2018.11.04", "title": "Очаква ни облачно време с намалена видимост в Западна България"}
{"url": "https://www.faktor.bg/bg/articles/novini/svyat/donald-tramp-pozitsiite-ni-s-kitay-se-sblizhavat-mozhem-da-sklyuchim-sdelka-za-targoviya", "text": "Американският президент е обявил, че може да сключи сделка с Китай за търговията, информира Reuters. Той е съобщил, че е постигнат значителен напредък, за да се преодолеят различията между двете страни, но е предупредил, че може да наложи и нови такси на китайските стоки. “Китай много иска сделка“, е казал на репортерите Тръмп само часове след като неговия висш икономически съветник бе изразил загриженост за разговорите около евентуално търговско споразумение между САЩ и Китай. “Позициите ни все повече се сближават. Мисля, че ще направим сделката и това ще е много честна сделка за всички , ще е добра и за САЩ. ” Тръмп е казал, че ще разговаря с президента Си Дзинпин, когато в края на ноември двамата ще бъдат на срещата на лидерите от Г20 в Буенос Айрес. Неговата администрация настоява Пекин да промени политиките си за защита на интелектуалната собственост, технологичните трансфери, индустриалните субсидии и достъпа до вътрешния пазар, както и да предприеме мерки, за да се намали с 375 млрд. щатски долара търговският дефицит на САЩ с Китай.", "date": "2018.11.04", "title": "Доналд Тръмп: Позициите ни с Китай се сближават, можем да сключим сделка за търговия"}
{"url": "https://www.faktor.bg/bg/articles/novini/svyat/es-shte-ima-svoe-predstavitelstvo-vav-velikobritaniya-i-sled-brekzit", "text": "Европейският съюз планира да открие ново представителство във Великобритания след Брекзит, в което ще има 29 дипломати. Според медията плановете за това ще бъдат обсъждани в Брюксел следващата седмица. Официално представителството няма да се нарича \"посолство\", а \"делегация\" и ще стане  част от Европейската външнополитическа служба.  Неголяма подобна структура ще се появи и  в Белфаст, Северна Ирландия и в нея ще работят само петима сътрудници, информира БНР, позовавайки се на Би Би Си.", "date": "2018.11.04", "title": "ЕС ще има свое представителство във Великобритания и след Брекзит"}
{"url": "https://www.faktor.bg/bg/articles/novini/svyat/koshmar-v-sitsiliya-9-trupa-byaha-otkriti-v-navodnena-kashta-sled-prolivnite-dazhdove", "text": "Спасители в Сицилия откриха труповете на 9 души в наводнена къща в Сицилия след силни дъждове в региона, предаде ДПА, като цитира съобщение на местните власти в Twitter. В жилището в Кастелдача, недалеч от сицилианската столица Палермо са били открити майка, баща, техни родители и деца. Според местните медии, жертвите са били от две семейства.  Равнището на водата в местна река се повиши бързо след проливни дъждове в региона. В град Викари беше открито тялото на още един човек, съобщава агенция АНСА. През последната седмица в Италия проливните дъждове, бури, урагани, свличания на земни маси и ураганни ветрове причиниха смъртта на над 15 души.", "date": "2018.11.04", "title": "Кошмар в Сицилия: 9 трупа бяха открити в наводнена къща след проливните дъждове"}
{"url": "https://www.faktor.bg/bg/articles/novini/svyat/zemetresenie-s-magnitud-4-9-po-rihter-razlyulya-gartsiya", "text": "Земетресение с магнитуд 4,9 беше усетено тази сутрин в Йонийско море край бреговете на Гърция, предаде ТАСС, като цитира информация на Европейско-средиземноморския сеизмологичен център. Епицентърът на стихията се е намирал на 284 км западно от Атина, на дълбочина от 10 км. Няма данни за жертви и разрушения и не е обявявано предупреждение за опасност от цунами, предаде БТА.", "date": "2018.11.04", "title": "Земетресение с магнитуд 4,9 по Рихтер разлюля Гърция"}
{"url": "https://www.faktor.bg/bg/articles/novini/svyat/8-detsa-postradaha-pri-intsident-s-naduvaema-parzalka", "text": "Осем деца пострадаха при инцидент с надуваема пързалка на шоу с фойерверки в южната част на Великобритания, предаде Асошиейтед прес. Хиляди се събраха снощи, за да гледат Нощта на Гай Фокс в британския град Уокинг, на около 40 км от Лондон. Журналистът Анди Датсън съобщава, че е видял около 40 деца да играят на срутилата се пързалка с височина около 9 м, която изглеждала не особено стабилна. Пристигна медицински хеликоптер, който евакуира семействата от мястото на инцидента. Полицията на графство Съри съобщава, че множество деца са паднали от пързалката, осем от тях били отведени в болница с потенциално сериозни наранявания. В британските градове всяка година се организира шоу с фойерверки, което отбелязва годишнината от провалилия се опит на Гай Фокс да взриви парламента на страната през 1605 г., припомня АП.", "date": "2018.11.04", "title": "8 деца пострадаха при инцидент с надуваема пързалка"}
{"url": "https://www.faktor.bg/bg/articles/novini/svyat/erdogan-sled-sreshta-s-poroshenko-turtsiya-ne-priema-i-ne-priznava-ruskata-aneksiya-na-krim", "text": "Турция не признава и не приема руската анексия на Крим. Това каза турският президент Реджеп Ердоган след разговора си в Истанбул с президента на Украйна Петро Порошенко. Турция ще продължи да укрепва отношенията си с Украйна, каза още турският държавен глава. Ердоган прие в двореца \"Мабейн\" в Истанбул президента Порошенко. По-рано Порошенко и патриарх Вартоломей подписаха споразумение за сътрудничество между Киев и Вселенската патриаршия. Церемонията се състоя в резиденцията на патриарха в Истанбул. След нея Порошенко заяви, че денят е исторически и че са налице всички условия за подготовка на Вселенски събор за предоставяне на документа за автокефалност на Украинската църква. Решението за започване на този процес беше взето на заседанието на синода на константинополската патриаршия от 9 до 11 октомври.", "date": "2018.11.04", "title": "Ердоган след среща с Порошенко: Турция не приема и не признава руската анексия на Крим"}
