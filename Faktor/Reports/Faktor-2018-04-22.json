{"url": "http://www.faktor.bg/bg/articles/novini/balgariya/kristalina-georgieva-nastroeniyata-v-evrozonata-za-balgariya-sa-pozitivni", "text": "\"Лихвите в световен мащаб ще растат плавно, но заради високите нива на дълг и минималното им покачване може да се стигне до сериозни проблеми\", стана ясно от думите на вицепрезидента на Световната банка Кристалина Георгиева пред български журналисти след среща с Международния валутен фонд. Затова според Световната банка са необходими реформи и то най-вече в осигуряването на подходящо образование и квалификация. България не е изключение – според Георгиева страната ни изглежда добре икономически и желанието за кандидатстване в еврозоната е оправдано. \"Настроенията в еврозоната са сравнително позитивни. Разбира се, това не означава, че трябва да се успокоим и да не предприемем никакви реформи\", допълни още Георгиева. Тя добави, че притесненията, че България може да се окаже втората Гърция са меко казано несериозни.", "date": "2018.04.22", "title": "Кристалина Георгиева: Настроенията в еврозоната за България са позитивни"}
{"url": "http://www.faktor.bg/bg/articles/novini/balgariya/struva-li-si-da-se-varna-v-balgariya", "text": "Всяка година стотици български абитуриенти заминават да следват в чужбина. Много от тях завършват успешно висшето си образование. Но накъде да поемат след това? Струва ли си да се върнат в България? Имат ли шансове за кариерна реализация в родината? На тези и други въпроси се опита да отговори кариерното изложение на \"Български кариерен форум\", което се проведе в събота (21.04.) в германската столица Берлин. Целта на организаторите бе да запознаят младите българи зад граница с възможностите за професионална реализация в България. \"Събитието дава шанс на българските таланти в чужбина да се срещнат с най-добрите български работодатели и да научат повече за българския бизнес\", разказват от Форума. Покрай разрастването на пазара на труда в България нуждата от квалифицирани кадри става все по-голяма. \"Много компании съумяват в краткосрочен план няколкократно да увеличат капацитета си. Отделно редица чуждестранни фирми откриват свои офиси в България, което предпоставя търсенето на цели екипи от квалифицирани кадри\", казват организаторите на изложението. Според тях, следването в едни от най-престижните учебни заведения на Запад превръща българските студенти в особено ценни кадри за българския бизнес. Но какво би ги примамило обратно в родината? От \"Български кариерен форум\" вярват, че един от големите плюсове на професионалното развитие в България е възможността да си \"изцапаш ръцете\". \"За разлика от големите западни корпорации, където начинът на работа и практиките вече са утвърдени и трудно подлежат на промяна, средата в България позволява да бъдем част от установяване и развитие на работния процес. Така личното развитие е много по-лесно и бързо. За младите хора това е от изключително значение, защото поддържа мотивацията\", казват организаторите на Форума. Освен това, добавят те, кариерата в България не означава непременно откъсване от Запада, тъй като много от българските фирми работят с чуждестранни корпорации. \"Онова, което решително може да наклони везните в полза на професионалната реализация в България, е възможността да си близо до дома и семейството.\" Организаторите на \"Български кариерен форум\" несъмнено познават нуждите и желанията на младите българи в чужбина. Самите те са следвали в чужбина. Някои от тях все още са извън България. \"Екипът ни днес наброява близо петдесет доброволци, които са пръснати из цяла Европа. Все повече от нас се установяват обратно в България и са \"добрият пример\" за нашата инициатива\". Заедно те организират изложения от 2013 насам. Събития като това в Берлин е имало още в Лондон, Франкфурт и Единбург, а общият брой на посетителите до този момент е над две хиляди души. \"Голяма част от тях са студенти, които все още имат пред себе си няколко години от обучението си. През ваканциите десетки от тях стажуват в български фирми, което увеличава шанса им за по-нататъшна реализация в България\", разказват организаторите. В изложенията на \"Български кариерен форум\" са участвали повече от сто български работодатели. \"Забележително е, че за следващата година още повече фирми заявяват желание за участие\", казват от Форума. \"Това е важен показател, че каузата ни е подкрепяна от българския бизнес.\" В тазгодишното изложение в Берлин участваха представители на осем сектора - общо 32 фирми, сред които ProCredit Bank и EVN.  През март \"Български кариерен форум\" бе домакин на друго подобно събитие - в посолството на България в Лондон. Там екипът на Форума посрещна повече от двеста българи. \"За първа година голям процент от посетителите бяха млади професионалисти, които имат зад гърба си няколко години стаж във Великобритания и търсят възможности за продължаване на кариерата си у дома\", споделят организаторите. Според тях, това е свързано с предстоящия Брекзит. \"Много от младите ни сънародници на Острова споделиха, че са притеснени от евентуалното изтегляне на различни фирми от Лондон и намаляването на работните места. Поради тази причина те търсят нови възможности и се радваме, че благодарение на нас обмислят да се завърнат в България\". Все още не е ясно кога и къде ще се проведат следващите кариерни изложения. Дейността на \"Български кариерен форум\" обаче не се изчерпва с тях. Форумът подпомага контакта между българите в чужбина и бизнеса в България и посредством страницата си в интернет. \"Нашата платформа позволява на всеки да се регистрира и да публикува своя автобиография и резюме, които са на разположение на фирмените ни партньори по всяко време на годината\", казват организаторите.", "date": "2018.04.22", "title": "Струва ли си да се върна в България?"}
{"url": "http://www.faktor.bg/bg/articles/novini/balgariya/stefan-sofiyanski-desislava-ivancheva-e-poluchila-palnomoshtiya-da-spira-obekti", "text": "\"Районният кмет на „Младост” Десислава Иванчева, която преди дни беше арестувана зрелищно, е получила по-различни пълномощия от всички останали районни кметове – да спира обекти\", заяви пред бТВ бившият кмет на София Стефан Софиянски. Той каза, че не знае по какви причини Иванчева е получила по-различните пълномощия.  \"Тя беше много активна и може би е успяла да си ги издейства\", отбеляза Софиянски. По думите му заповедта е подписана от столичния кмет, но Софиянски не може да каже дали това е минало през Общинския съвет или не. \"Г-жа Иванчева беше избрана като контрапункт на ГЕРБ и от там тече едно напрежение в тази посока. Затова се изненадвам, че тя е получила тези пълномощия\", коментира още Софиянски. \"Иначе от един районен кмет не зависи градоустройството на района. Един районен кмет не издава строителни разрешения, особено за големите обекти, всичко това минава централно през Управление \"Архитектура и градоустройство\", подчерта той. \"СДС трябва да започне един задължителен процес на градеж и на възстановяване\", каза Софиянски по повод събитията в синята партия.  \"Такива хора, които сме съпричастни и малко или много сме се оттеглили от синята идея, трябва да бъдат върнати обратно, трябва да си простим грешки\", посочи той. \"Аз не съм от тези, които смятат, че СДС няма перспектива\", подчерта Софиянски.", "date": "2018.04.22", "title": "Стефан Софиянски: Десислава Иванчева е получила пълномощия да спира обекти"}
{"url": "http://www.faktor.bg/bg/articles/novini/balgariya/ska-kerel-obmislya-da-sade-valeri-simeonov", "text": "Съпредседателят на групата на \"Зелените\" в Европейския парламент Ска Келер обмисля да заведе дело срещу вицепремиера Валери Симеонов. Това заяви самата тя пред Bulgaria ON AIR.  Кeлер заяви намерението си и в профила си във Facebook. Съдебният спор между българския вицепремиер и \"зелената\" евродепутатка може да възникне заради декларация на НФСБ през февруари по неин адрес. Заради посещението ѝ в България и включването ѝ в протестите в защита на Пирин, в декларацията Келер е определена като \"персона нон грата“ и има искане тя да бъде \"експулсирана с камионетка до Капъкуле“. Вицепремиерът Валери Симеонов заяви, че няма как да бъде осъден от Ска Келер. \"Ска Келер е дошла тук, за да обслужи \"зелената\" мафия в България. Тя не може да предприеме никакви съдебни действия по простата причина, че става въпрос за декларация на политическа партия. По нашите закони политическа партия не можеш да осъдиш\", коментира Валери Симеонов", "date": "2018.04.22", "title": "Ска Керел обмисля да съде Валери Симеонов"}
{"url": "http://www.faktor.bg/bg/articles/novini/svyat/mvf-prie-novi-reglamenti-za-po-sistemno-otsenyavane-na-koruptsiyata", "text": "Международният валутен фонд (МВФ) обяви приемането на нови рамкови регламенти за по-системно оценяване на корупцията в неговите 189 страни членки, като подчерта, че корупцията подкопава растежа, инвестициите и данъчните приходи, предаде Франс прес. Новата рамка е одобрена от управителния съвет на МВФ на 6 април. Тя позволява на екипите на институцията да правят редовни оценки на естеството и степента на корупцията. Този подход ще започне да се прилага от 1 юли, съобщи представител на МВФ. \"Знаем, че корупцията засяга бедните и подронва доверието в институциите\", заяви в блог управляващият директор на Фонда Кристин Лагард. \"Набляга се на управлението изобщо, а не само на корупцията, тъй като слабостите в управлението обикновено създават условия за корупция\", уточни МВФ. Фондът подчерта, че борбата с корупцията не трябва да се свежда до вкарването на виновните в затвора, за да е ефикасна. \"Дългосрочната ѝ ефикасност се нуждае от съществени реформи на регламентите и институциите, за да се подобри прозрачността и отговорното поведение\", заяви МВФ. Фондът вече възнамерява да се бори и с частни фирми, които участват в корупционни практики или помагат за прането на пари. За тази цел страните членки на МВФ са подканени \"доброволно да приемат оценка на тяхната нормативна и институционна рамка\" по време на годишните мониторингови мисии на МВФ. \"Ще се проверява дали те криминализират и издават присъди за подкупване на чуждестранни длъжностни лица и дали имат подходящи механизми за изкореняване на прането и укриването на мръсни пари\", уточнява Фондът. Корупцията поглъща 2 процента от световното богатство всяка година и вреди на справедливото разпределяне на икономическия растеж, се казва в доклад на МВФ от май 2016 година. По оценки на Фонда всяка година по света се дават подкупи в общ размер между 1,5 трилиона долара и 2 трилиона долара. \"Знаем също, че корупцията демотивира младите от образованието и професионалното обучение, защото успехът зависи от това кого познаваш, а не какво знаеш\", отбелязва Кристин Лагард. МВФ няма полицейски правомощия в борбата с корупцията, но може да упражнява известен натиск чрез програмите си за финансова помощ. Фондът например постави като условие за отпускане на допълнителни средства на Украйна не само да се извършат реформи, а и да се постигне реален напредък в борбата в повсеместната корупция в тази страна, отбелязва АФП.", "date": "2018.04.22", "title": "МВФ прие нови регламенти за по-системно оценяване на корупцията"}
{"url": "http://www.faktor.bg/bg/articles/novini/svyat/makron-zapadat-tryabva-da-vnimava-s-rusiya", "text": "\"Путин е силен и умен, но не бъдете наивни\", каза френският президент в интървю за \"Фокс Нюз\" Президентът на Франция Еманюел Макрон определи в интервю Владимир Путин като силен лидер, стремящ се да направи своята страна велика и призова западните лидери да имат внимателен подход към Русия. „Мисля, че той е силен президент. Иска Русия да бъде велика. Хората се гордеят с неговата политика. Той е силен и умен, но не бъдете наивни“, заяви Макрон в интервюто си за „Фокс Нюз“ преди своята визита в САЩ. Еманюел Макрон предполага, че след приключване на войната с терористичната групировка ИДИЛ в Сирия, Париж, Вашингтон и техните съюзници трябва да имат ключови позиции в тази близкоизточна държава. „След това на нас ще ни се наложи да построим нова Сирия. В деня, в който приключим войната срещу ИДИЛ, ако се оттеглим напълно, дори и от политическа гледна точка, ние ще отстъпим ключови позиции на иранския режим, на Башар Асад и другите. И те ще подготвят нова война, ще поддържат нови терористи“, заяви Макрон. Френският президент изрази надежда, че САЩ няма да въведат мита за стоманата и алуминия от страните на ЕС и сравни такава стъпка с начало на търговска война.", "date": "2018.04.22", "title": "Макрон: Западът трябва да внимава с Русия"}
{"url": "http://www.faktor.bg/bg/articles/novini/svyat/evakuiraha-frenskiya-ostrov-mon-sen-mishel", "text": "Полицията във Франция евакуира остров Мон Сен Мишел - едно от най-натоварените туристически места в Долна Нормандия. Мярката се наложила заради издирването на заподозрян, за когото се смята, че е отправил заплахи към местната служба за сигурност, съобщава БГНЕС. Обезвредиха бомба от Втората световна война в Берлин Източник в полицията каза, че туристически гид е подал сигнал за мъж, пътувал в маршрутката, която отвеждаща туристите до скалистия остров. Мъжът правил заплашителни коментари към местните сили на реда. Полицията проследила движението на мъжа благодарение на системите за видеонаблюдение.  Органите на реда определят операцията като „предпазна мярка”. До нейния край над острова кръжал полицейски хеликоптер, а някои от хотелите били опразнени.", "date": "2018.04.22", "title": "Евакуираха френския остров Мон Сен Мишел"}
{"url": "http://www.faktor.bg/bg/articles/novini/svyat/srabski-ministar-otmeni-poseshtenie-v-harvagiya-kazaha-mu-che-ne-e-dobre-doshal", "text": "Министърът на отбраната на Сърбия Александър Вулин отмени посещението си на ежегодната мемориална служба на Сръбската православна църква за жертвите на лагер на смъртта от Втората световна война в Хърватия, заради изявлението на Хърватия, че той не е добре дошъл, съобщава Ройтерс.  Двете бивши югославски републики започнаха да си разменят остри реплики миналата седмица, когато хърватска делегация отмени посещението си в Сърбия.  Причина за това станаха обидите на председателя на Сръбската радикална партия Воислав Шешел. Той обиждаше делегацията и направи опит да разкъса хърватското знаме.  Визитата на делегацията беше част от опит за заздравяване на отношенията между двете съседки.", "date": "2018.04.22", "title": "Сръбски министър отмени посещение в Хърватия, казаха му, че не е добре дошъл"}
{"url": "http://www.faktor.bg/bg/articles/novini/svyat/vtori-atentat-za-edin-den-v-afganistan", "text": "В афганистанския град Пули-Хумри, отново редом с център за регистрация на избирателите взрив от самоделно взривно устройство уби 6 души, петима са ранени, съобщава местната телевизия TOLOnews. Всички жертви са членове на едно семейство, което е отивало да се регистрира. Сред загиналите и ранените има жени и деца. Това е втория взрив за един ден в Афганистан. Тази сутрин в Кабул, край център за регистрация на избирателите терорист-самоубиец уби 48 души, над 50 са ранените. През последната седмица в Афтанистан е имало пет нападения срещу центрове за регистрация на избиратели за изборите през юли 2018 година.", "date": "2018.04.22", "title": "Втори атентат за един ден в Афганистан"}
{"url": "http://www.faktor.bg/bg/articles/novini/svyat/makron-shte-opita-da-zaeme-myastoto-na-velikobritaniya-kato-klyuchov-sayuznik-i-partnyor-na-sasht", "text": "Еманюел Макрон ще пристигне в понеделник във Вашингтон на тридневно посещение, където неговото добро разбирателство с Доналд Тръмп ще бъде подложено на сериозен тест. Френският президент ще опита да повлияе на американския си колега по ключови теми – от Сирия през Иран до търговията. Миналата година Макрон прие Тръмп в Париж с военни почести и двамата заедно празнуваха Деня на Бастилията – националния празник на Франция. „Еманюел Макрон е млад президент, който изгря внезапно на международната сцена и иска да се утвърди на нея. Това се видя особено, когато на 14 юли миналата година прие в Париж Доналд Тръмп. Макрон показа, че иска да установи привилегировани отношения с всички и с Тръмп в частност“, коментира Бертран Бади, експерт по политически науки и международни отношения. Задачата на Макрон ще бъде доста трудна предвид непостоянния характер и промяната в позициите на неговия домакин Тръмп. Визитата се случва във време, когато европейски дипломати обвиняват Белия дом в липса на посока в международната политика. Анализатори смятат, че Макрон ще опита да заеме мястото на Великобритания като ключов съюзник и партньор на САЩ. „Залагам, че Макрон не иска френско-американска криза. Това сам по себе си е рискован залог, защото Тръмп не е нито Обама, нито Буш младши, което означава договоряне на нов баланс с Америка изглежда много трудна задача. Неговата стратегия ще бъде да опита да покаже, че може да окаже известно влияние върху Тръмп, както се видя при последната криза с ударите срещу Сирия“, смята Бади. Тежки ще бъдат разговорите за ядреното споразумение с Иран и за опасността от търговски войни заради заплахите на Тръмп да наложи мита на вноса на европейски стоки и суровини, сред които стоманата и алуминия. Макрон ще опита буквално да изкопчи отстъпки от американския президент по отношение на ЕС. Тръмп даде срок на Съюза до 1 май да се договорят постоянни изключения за тарифите за стоманата и алуминия, и на Франция, Великобритания и Германия до 12 май да „поправят“ сделката за ядрената програма на Иран.", "date": "2018.04.22", "title": "Макрон ще опита да заеме мястото на Великобритания като ключов съюзник и партньор на САЩ"}
{"url": "http://www.faktor.bg/bg/articles/obshtestvo/zakon-i-red/mazhat-koyto-rani-s-bombichka-politsayka-mozhe-da-poluchi-ot-5-do-15-godini-zatvor", "text": "От 5 до 15 години затвор може да получи задържаният фен на \"Левски\", който рани жена полицай по време на дербито с ЦСКА. \"Мъжът се е явил с адвокат в полицията, след като с него е имало предварителна комуникация. Направи пълни самопризнания. Първото ,което каза, когато дойде при нас беше, че съжалява\", съобщи директорът на СДВР ст. комисар Ивайло Иванов. \"Мъжът е задържан за 72 часа, като мярката изтича в понеделник. Прокурорът ще иска налагане на постоянна мярка \"задържане под стража\", съобщи на брифинг в Съдебната палата градският прокурор Емилия Русинова. \"Повдигнато му е обвинение за нанасяне на тежка телесна повреда по хулигански подбуди. Наказанието за това престъпление е от 5 до 15 години\", заяви Русинова, цитирана от \"Фокус\". Самоличността на обвиняемия е установена още в петък следобед, макар че се е опитвал да се укрие.  В отговор на въпрос дали е спасено окото на ранената служителка на жандармерията Гергана Зашева, директорът на СДВР Ивайло Иванов каза, че предстои още една операция, а по думите на лекарите след три до шест месеца ще се установи точно състоянието на зрението й.", "date": "2018.04.22", "title": "Мъжът, който рани с бомбичка полицайка може да получи от 5 до 15 години затвор"}
{"url": "http://www.faktor.bg/bg/articles/obshtestvo/zakon-i-red/mazhat-hvarlil-bombichkata-na-macha-levski-tsska-se-e-predal-na-politsiyata", "text": "Мъжът, който на мача Левски-ЦСКА е хвърлил бомбичката, която рани полицайка в окото се е предал сам късно снощи, съобщи бТВ. Мъжът се е предал, след като разследването силно е стеснило кръга на заподозрените около него. Той е 25 годишен, намирал се е в сектора на \"Левски\" и е разпознат по татуировката на крака. Очаква се днес МВР да даде повече информация. Припомняме, че бомбичка разби стъклото на врата, зад която са се намирали дежурлни полицаи и рани тежко в окото служителна на полицията и по-леко неин колега.", "date": "2018.04.22", "title": "Мъжът хвърлил бомбичката на мача Левски-ЦСКА се е предал на полицията"}
{"url": "http://www.faktor.bg/bg/articles/novini/svyat/za-shesti-pat-golyamo-balgarsko-horo-v-bryuksel", "text": "За шеста година се изви голямото традиционното българско хоро в центъра на Брюксел. То се игра на прочутия \"Гран плас\".   Инициатор на проявата е евродепутатът Ева Майдел. В събитието се включи министърът на българското председателство Лиляна Павлова.  Инициативата се е превърнала в един от най-значимите празници за българската общност в чужбина, както и за много белгийци и гости на Европейската столица.  \"Голямото хоро\" тази година е още по-тържествено, защото освен, че ще бъде част от културната програма на българското председателство на Съвета на ЕС, то ще се проведе под патронажа на председателя на Европейския парламент Антонио Таяни. Това стана ясно от официално писмо на председателя Антонио Таяни до евродепутата Ева Майдел, съобщиха от пресцентъра на ГЕРБ. \"За мен е гордост като министър за Българското председателство днес като част от нашия културен календар да представим българските традиции, българската култура и българския фолклор – нещо, с което можем и трябва да се гордеем\", заяви министър Лиляна Павлова в привествието си към събралите се българи, представители на Балканите, на Европа и света, дошли в сърцето на Брюксел, за да се хванат ръка за ръка на Голямото българско хоро на Гран плас в белгийската столица.  А малко по-късно през деня се очаква статуята на Манекен Пис символно да бъде облечена в българска носия.", "date": "2018.04.22", "title": "За шести път - голямо българско хоро в Брюксел"}
{"url": "http://www.faktor.bg/bg/articles/sport/kaleyn-grabna-bronz-v-tashkent", "text": "Първи медал за България от Световната купа по художествена гимнастика в Ташкент. Боряна Калейн завоюва бронз за съчетанието си с обръч. Родната гимнастичка изигра много добре своята композиция и получи оценка от 18.950 точки, от които 10.500 за трудност. Шампионка на обръч стана рускинята Александра Солдатова с 19.900 точки, която спечели и титлата в многобоя. Втора е Линой Ашрам (Израел) с 19.400 точки. Другата българка Невяна Владинова допусна грешки в изпълнението си на финала на топка и остана осма с 16.150 точки.  Финалите на бухалки и лента с участието на Калейн и Владинова са по-късно днес. В многобоя, който завърши в събота, Владинова се нареди на шесто място, а Калейн зае деветата позиция.", "date": "2018.04.22", "title": "Калейн грабна бронз в Ташкент"}
{"url": "http://www.faktor.bg/bg/articles/sport/nadal-specheli-rekordnata-31-a-titla-ot-mastars-turniri", "text": "Водачът в световната ранглиста Рафаел Надал (Испания) защити титлата си турнира на червени кортове от сериите \"Мастърс\" в Монте Карло с награден фонд 4,87 милиона евро. На финала Надал победи Кей Нишикори (Япония) с 6:3, 6:2 за 94 минути. 31-годишният испанец стигна до трофея без загубен сет.  Надал печели рекордна 31-а титла в кариерата си от сериите \"Мастърс\" и триумфира в Монте Карло за рекорден 11-и път. Той е в серия от 36 спечелени сета на любимия си клей. За него това е 76-а титла в кариерата. Така Надал стана първият тенисист в историята, който печели един и същ турнир 11 пъти. За първи път той взе трофея в Монте Карло преди 13 години. Испанецът нямаше никакви проблеми на финала. Нишикори поведе с 2:1 в първия сет, след което Надал взе четири поредни гейма за 5:2. Във втората част номер 1 в света взе аванс от 3:1 и без напрежение приключи мача. За Надал това е десета победа в 12 мача срещу Нишикори.  Нишикори е първият японец, който се класира за финала на турнира по тенис в Монте Карло, чието първо издание е през 1897 година.", "date": "2018.04.22", "title": "Надал спечели рекордната 31-а титла от \"Мастърс\" турнири"}
{"url": "http://www.faktor.bg/bg/articles/ikonomika/mvf-politicheskoto-naprezhenie-mozhe-da-udari-po-rasta-na-svetovnata-ikonomika", "text": "Засиленото напрежение в търговската и геополитическата сфера, безпрецедентно високото равнище на световния дълг и нарасналата финансова уязвимост застрашават растежа на глобалната икономика. Това е позицията на Международния валутно-финансов комитет (МВФК) – ръководен орган на Международния валутен фонд (МВФ), цитирана от световните агенции. \"Проблемите в демографската област и ниският ръст на производителността може да намалят потенциала за по-висок и инклузивен растеж в бъдеще\", посочват още авторите на документа, участвали в тазгодишните пролетни срещи по линия на МВФ и Световната банка. \"В краткосрочна перспектива рисковете като цяло са балансирани, но ще продължат да се изместват в посока към (икономическо) понижение през следващите няколко тримесечия\", се казва в заключителния документ. \"Данъчно-бюджетната политика трябва да бъде гъвкава и благоприятна за икономическия растеж\", а \"структурните реформи трябва да целят повишаване на производителността, потенциалния ръст и заетостта, същевременно ефикасно да подпомагат онези, които понасят негативите от структурното преустройство\", се посочва в комюникето. МВФК подчертава, че трябва \"възможно най-бързо, цялостно и последователно да се реализира планът за реформи във финансовия сектор\" с оглед по-нататъшното му укрепване. Набляга се върху значението на модерните технологии, икономическата интеграция и премахването на съпътстващите рискове. Следващият форум на МВФК ще се състои на 31 октомври на остров Бали, Индонезия.", "date": "2018.04.22", "title": "МВФ: Политическото напрежение може да удари по ръста на световната икономика"}
{"url": "http://www.faktor.bg/bg/articles/petak-13/idil-i-siriyskata-kasapnitsa-proekt-na-ruskoto-fsb", "text": "Година след година  Кремъл води в Близкия изток политика изключително в интерес на руския газ и нефт. Какво всъщност представлява политиката на Москва в Близкия изток? \t В интерес на „Газпром“ високопоставени руски лидери се обявяват в защата на Асад в Сирия, тъй като веднага след като той бъде свален от власт, ще бъде построен на територията на страната газопровод Катар -Турция-Европа. Този газопровод на практика е равнозначен на смърт за „Газпром“. Обратно, ако Асад успее да спечели недвусмислено в тази война (това май не му е писано да стане), едва ли за Москва ще стане по-добре.  Всъщност, в този случай,  ще бъде построена Truboprovodistan (газ, който ще идва от огромното иранското находище \"Южен Парс\") и евтин ирански газ ще потече към Европа, който и сега извира там. Като цяло, Москва не я устройва която и да е версия за мирно уреждане на конфликта в Сирия. Печеливша за Москва е единствено нестихващата гражданска война в страната на Асад. \t В интерес на износа на руски нефт, Русия е наливала масло в огъня в продължение на десетилетия във всички конфликтни точки в Близкия изток. Всеки конфликт дава тласък на покачването на цените на нефта, от което Русия печели. Ето защо Русия винаги залива и най-одиозните и агресивни страни в Близкия изток с купища съветски и руски оръжия. В допълнение, затова Русия подкрепя терористите и предизвиква застой, препятствайки уреждането на всеки един местен конфликт. Войната в Сирия се превърна в неизбежна през 2009 г., когато, по време на посещението на емира на Катар шейх Хамад Ал Тани в Турция  бе постигнато споразумение за строителството на територията на Сирия на смъртоносния за \"Газпром\" тръбопровод. Той трябва да започне на територията на Катар и да премине през Саудитска Арабия, Йордания и Сирия, преди да достигне Турция, където да се влее към \"Набуко\" или други тръбопроводи в Турция. Войната в Сирия става два пъти по-неизбежна, когато подобен план за изграждане на тръбопровод от Иран през Сирия, известен като \"Ислямски газопровод\", по който ще преминава газ от полето \"Южен Парс\", където се намират 8% от запасите на газ в целия свят. Газът, който се намира на териториите на Иран и Катар, е по-близко до Европа, отколкото газът в Русия. Следователно, газът от Иран и Катар, ако се поставят тръбопроводи през сирийска територия, ще бъде по-евтин многократно за Европа, отколкото газът, идваща от Русия за Европа. След такъв двоен пробив на конкурентите в Европа, почти всички потребители могат да напуснат \"Газпром\". …Спадът в цените на природния газ и нарастващата конкуренция на европейския газов пазар по никакъв начин не намаляват привлекателността на изграждането на нови газопроводи от Иран, Катар и Кувейт. Въпреки, че те трябва да бъдат изградени само за Турция, след това може основно да използвате съществуващата газопреносна мрежа просто като замените руския газ с катарски и ирански газ. Турция отдавна е готова да се превърне в европейски газов възел. Освен това европейските страни са категорично против изграждането на \"Северен поток-2\" на \"Газпром\" и подкрепят изграждането на тръбопровода Eastring, който ще събере в едно газовата мрежа в Унгария, Румъния, България, Гърция и Турция, както и ще го свърже с Южния газов коридор, а в перспектива - да получава газ от Иран и да доставя LNG от САЩ. Причините за войната в Сирия имат много общо с  руско-грузинската война през август 2008 г., като истинската причина са двата последвоталени удара върху газовите и нефтените интереси на Русия:  - газопроводът \"Баку - Тбилиси - Ерзурум\" (Южено- Кавказ газопровод), официално открита на 25 март 2007 г. година.  - 13 юли 2006 официално е открит тръбопроводът \"Баку - Тбилиси - Джейхан\", предназначен за транспортирането на каспийски нефт до турското пристанище Джейхан, разположено на брега на Средиземно море. От геополитическа гледна точка основната цел на петролопровода Баку-Тбилиси-Джейхан беше да се създаде независим път от Русия за транспортиране на петрол от Азербайджан (и впоследствие Казахстан) до световните пазари. Това е първият нефтен тръбопровод в ОНД, който е заобиколен от Русия и с прякото участие на САЩ и Великобритания. Още със стартирането му бяха предопределени геополитически силите в един огромен регион, обхващащ Централна Азия, Кавказ и водната зона на Каспийско море. Транспортирането на значителни количества петрол, които биха могли да се пренасят през Русия, вече през съществуващия петролопровод в Баку-Новоросийск, заобикаляйки Русия, намали силно нейното влияние в региона. Икономическите загуби на Русия с появата на новия източник за транспортиране на каспийски нефт, се оценяват от някои експерти на 200 милиона долара годишно. По време на руската агресия в Самачабло срещу Грузия през 2008 г. тръбопроводът беше атакуван няколко пъти от осетинско-руски войски. Руско-грузинската война от 2008 г. е първата хибридна война, в която Москва разработва всички елементи на воденето на подобен тип война:  - военна агресия на редовната армия и специални сили, анексиране на територии, създаване на квази-държави;  - използване на партизански терористични формирования;  - маскиране на специални части като партизани и милиционери;  - износ / внос на екстремисти и провокатори;  - Въвеждане на агенти в ръководствата на екстремистки организации и подслушване на техните лидери;  - създаване, доставка и секретен контрол над терористични и екстремистки организации (действащи \"под чуждо знаме\", и в ролята на \"трета сила\");  - Дипломатическа и консулска агресия (издаването на паспорти, налагане на визови ограничения);  - Агресия под прикритието на хуманитарни мисии; - информационна агресия, подкуп на журналисти, експерти и медии;  - военна пропаганда и дезинформация в медиите;  - подкуп на политици, партии, социални движения, тайно финансиране на изборни и обществени кампании;  - демографска агресия (използване на бежанци, манипулиране на миграционните процеси, подбуждане към напрежение и бунтове);  - етническа агресия (използването на етнически и конвенционални конфликти; етническо и религиозно прочистване; разпалване и подтикване към конфликти; манипулиране на конфликти; провокиране на конфликти и размирици);  - Икономическа агресия (официална, неофициална, митническа, технологична, фитосанитарна, прилагането на санкции). Московско-сирийската война се превърна в поредната хибридна война на Русия. Гражданската война в Сирия избухна през 2011 г. точно два месеца след подписаната от Асад \"програма на четирите морета \" - програма за изграждане на газопроводи за Европа от Персийския залив през Сирия, тоест програма, силно ограничаваща „Газпром“ в експортирането на газ и нефт за Европа, включвайки в нея Кувейт, Катар и Иран. Меморандумът за изграждането на Ислямския газопровод бе подписан от Иран, Ирак и Сирия през юли 2011 г. Само два месеца отнеха на Путин да прехвърли на територията на Сирия хиляди обучени в Чечения муджахидински бандити със задачата да инспирират война на “всички срещу всички“, с цел да бъде  удавена \" програмата на четири морета \" в кръв и вечна вражда между алауити, сунити, шиити и кюрди. Така войната, която бе от полза само и единствено за най-големия доставчик на газ в Европа - \"Газпром\", бе запалена. Към това се добави неадекватната кървава акция на Асад в Сирия, станала известна като \"арабска пролет\", която доведе до формирането на нерелигиозина светска въоръжена опозиция. Вторият етап от войната в Сирия започва през 2013 г. след обнародването на 1 април 2013 г. на резултатите от геоложко проучване на гигантски нефтени и газови находища на рафта на Сирия. Според резервите на откритите газови находища в Сирия страната може да се нареди на четвърто място в света и на едно от първите места по производство на петрол, като може да  достигне по приходи от петрол и газ Русия, Иран и някои други страни. Това епохално събитие драматично променя целия смисъл, ход и развитие на войната между Москва и Сирия. От 9 април 2013 организацията \"Ислямска държава в Ирак\" (ИДИ) е наречена \"Ислямска държава в Ирак и Сирия\". Тя се включва в гражданската война в Сирия като независима сила с абревиатурата ИДИЛ. На опасните  за Москва и Иран планове за изграждане на газопроводи през територията на Ирак и рязкото покачване на производството и износа на иракски петрол бяха противопоставени руските, иранските и сирийските служби за сигурност на терористична организация ИДИЛ.  Първото нещо, което направиха терористите от ИДИЛ, беше да завземат и наложат контрол над части от иракската инфраструктура с нефт и газ, където преобладава сунитско население. С лидерите на терористичните групи  - бившите иракски офицери-баасисти, руските специални служби са отдавна в приятелски отношения. Гръбнакът на ИДИЛ се състои от полеви командири и бойци - сунити от Иран и Русия. На 16 октомври 2015 руският президент Владимир Путин заяви, че в ИДИД вече се бият от 5000 до 7000 души от Русия и други страни от ОНД. Турският вестник \"Хюриет\", позовавайки се на източниците в командването на НАТО, съобщава, че тенденцията е към намаляване броя на европейските бойци в ИДИЛ, като техните места се заемат от руски граждани, предимно чеченци. От 2011 г. 30 000 бойци от 100 страни по света са се присъединили към ИДИЛ. На 30 ноември 2015 г. руското правителство и проправителствените медии започнаха да  използват съкращението „Даеш“ вместо ИДИЛ и \"Ислямска държава\", за да не се споменава думата \"ислям\". „Даеш“ (като ударението се поставя на втората сричка) се използва като абревиатура на \"ислямска държава\" на арабски език. Разчитай тази абревиатура тя звучи така - \"Ад- Даула ал-Ислямия фи-л-Ирак ва-а-Шам\", която в превод означава \"Ислямска държава в Ирак и Леванта).\" На арабски Даеш (داعس), може да се преведе като \"човек, който сее раздори и унищожение.\" Поради тази причина използването на наименованието „Даеш“ предизвиква резервираност и раздразнение сред самите терористи, които забраняват тази абревиатура да се използва в контролирани от тях зони. През септември 2007 г. в района на иракския град Синжар американски командоси заловиха лице от организацията \"Ал Кайда\" (която се бе откъснала от ИДИЛ), притежаващ документи и файлове с огромно количество информация за работата на организацията. Получените записи показват, че около 90% от чуждестранните бойци влизат в Ирак през територията на Сирия, докато сирийското разузнаване по никакъв начин не препятства \"Ал Кайда\" да получава нови попълнения. Сирийските разузнавателни служби от 2003 г. до 2008 г. са изпращали затворници от Сейдна в Сирия във военни тренировъчни лагери, откъдето затворниците са били прехвърляни в Ирак, за да поддържат огъня в водената там партизанска война, включвайки се на страната на \"Ал-Кайда\". През април 2010 г., по време на съвместна спецоперация на  САЩ и Ирак в Тикрит бе убит лидерът на \"Ал Кайда\" в Ирак - Ал-Масри и неговата \"дясна ръка\", бивш военен по времето на Саддам, Абу Омар ал Багдади. Мнозина смятаха \"Ислямска държава в Ирак\" за обезглавена, а месец по-късно ръководителите на \"Ал-Кайда\" посочиха своя нов лидер на иракския клон. Той е родом от Самара, а името му е Ибрахим Aввaд Ибрахим Али ал Бадри, по-известен като Абу Бакр ал Багдади. Има информация, че лидерът на ИДИЛ Абу Бакр ал Багдади е излежавал присъда в сирийски затвор, където е влязъл в контакти със сирийци. Противниците на Багдади открито го обвиняват в тайно сътрудничество с режима на Асад. Основната задача, която Асад поставя на ИДИЛ, е така да се каже да бъде  \"отвлечена\" революцията, водена от ислямистите срещу него и да бъде разделена опозицията. С отделянето на ИДИЛ от \"Ал Кайда\" и започната от него война срещу всички, Асад видя в това възможност да наложи балансиран контрол, привличайки опозицията на своя страна. Самостоятелната организация ИДИЛ става съюзник в сянка на режима на Башар Асад (най-добре отношенията между тях описва английската дума «противници»), като те предпочитат да избягват евентуални сблъсъци помежду си. Илюстрация на този съюз на ИДИЛ с Асад беше представена в анализа на Jane’s Terrorism & Insurgency Centre, който показа, че от общо 982 контратерористични операции, извършени от режима на Асад през 2014 г., само 6% са били извършени срещу самата ИДИЛ. От своя страна, от атаките на ИДИЛ в същия период само 13% са организирани срещи сили и военни обекти, принадлежащи на режима на Башар Асад. Въпреки, че отричат за съществуването на такава симбиоза между режима на Асад и ИДИЛ, двете страните дори са установили икономически връзки помежду си, и докато петролът от LIH се търгува във всички краища на държавата, режимът на Асад  продължава да подпомага контролираните от ИДИЛ минни компании чрез частни посредници като HESCO (HESCO всъщност е руската компания Стройтрансгаз“). През март 2015 г. Европейският съюз включи в списъка на санкционираните лица Джордж Хасвани, който притежава руско и сирийско гражданство. В решението на Европейския съвет се посочва, че собственикът на HESCO \"поддържа тесни връзки със сирийския режим\". Хасвани според Брюксел \"получава подкрепа и реализира печалби от режима, като играе ролята на посредник в търговските сделки със сирийския режим с нефт, контролиран от ИДИЛ“. ИДИЛ също така доставя природен газ на режима на Асад чрез тръбопроводи. \"В замяна режимът осигурява електроенергия и други комунални услуги, а ИДИЛ определя съответните данъци\", пише The Daily Beast . 25 ноември 2015 Министерството на финансите на САЩ наложи санкции заради подкрепата на режима на Башар Асад и съдействие при изпълнението на петролни сделки между сирийското правителство и фракцията \"Ислямска държава\" от страна на руската банка \"Руски финансов алианс\", на председателя на борда на директорите Мудалала  Хури и Кирсан Илюмжинов, който притежава дял в банката. На уебсайта на финансовото министерство на САЩ са публикувани два документа. В единият от тях подробно са описани връзките и отношенията между основните действащи лица, а във втория - всички имена, данни за банкови клонове, имена на офшорни компании, участващи в сделките. Известен привърженик на идеята “за всичко са виновни евреите“ - икономистът Степан Демура в ефира на радио „Ехото на Москва“ заявява, че според него ИДИЛ е съвместен проект на Иран и Русия. Че не друг, а спецслужбите на Иран и Русия създават, финансират и управляват в ИДИЛ. Прикривайки се зад войната практически Русия единствено воюва срещу опозицията на Асад и цели да представи Асад като единствената възможна алтернатива на ИДИЛ.  За да прикрие руското участие в ИДИЛ, тази организация е официално  \"забранена в Русия\", като  насилствено и умишлено за това говорят всички журналисти и коментатори във всички руски медии. \"Екстремистката организация е забранена в Русия\" – това е \"мантра\", разпространявана в медиите под натиска на надзорниците, които следят за информационните технологии и средствата за масова комуникация. Всички кремълски медии, журналисти, \"експерти\" и пропагандатори във всяка статия за Сирия задължително вмъкват фразата, че ИДИЛ е бил създаден от САЩ, твърдейки, че той обслужва единствено американски интереси. За да звучи правдоподобно тази съзнателно изфабрикувана неистина, те не се колебаят дори да публикуват цитати от изказвания на известни и авторитетни западни политици, като например бившия британски премиер Тони Блеър, извадени от контекста и силно изкривени в превода. Всички руски официални представители и прокремълски медии за дезинформация провиждат в опозицията на Башар Асад терористи или бойци на ИДИЛ. Гражданската война в Сирия обаче опровергава широко разпространеното мнение, че тази \"война е като сбиване по време на сватба - никой не го е поръчал, но всички са замесени в него\". Защото при московско-сирийската война поръчителят/клиентът е добре известен още от самото начало.", "date": "2018.04.22", "title": "ИДИЛ и сирийската касапница – проект на руското ФСБ"}
{"url": "http://www.faktor.bg/bg/articles/novini/svyat/ozho-zapochva-prouchvaneto-na-probite-ot-duma", "text": "Екипът от експерти на Организацията за забрана на химическите оръжия (ОЗХО) е събрал на място в сирийския град Дума проби, за да установи дали на 7 април са били използвани химически оръжия.  В официално съобщение на ОЗХО се обяснява, че сега ще се направи оценка и ще се прецени дали има нужда от второ посещение в град Дума.    Пробите ще бъдат транспортирани в Холандия и след това ще бъдат разпределени по мрежата от лаборатории на организацията за анализ.    Върху анализите на резултатите от пробите, както и друга информация и материали събрани от екипа, мисията ще състави доклад и ще го предаде на всички членки на организацията, се казва още в изявлението.", "date": "2018.04.22", "title": "ОЗХО започва проучването на пробите от Дума"}
{"url": "http://www.faktor.bg/bg/articles/novini/balgariya/slantse-temperaturi-do-29-gradusa", "text": "Днес ще бъде слънчево. Ще духа слаб до умерен запад-северозападен вятър.  Максималните температури ще са между 24 и 29 градуса, в София - около 25 градуса.  Над планините ще бъде слънчево. През деня ще бъде топло и подходящо за туризъм. Ще духа слаб до умерен вятър от запад и северозапад. Максималната температура на височина 1200 метра ще е около 18 градуса, на 2000 метра - около 10 градуса.  Над Черноморието ще бъде слънчево. Ще духа слаб до умерен запад-северозападен вятър. Ще се затопли и максималните температури ще са между 21 и 25 градуса", "date": "2018.04.22", "title": "Слънце, температури до 29 градуса"}
{"url": "http://www.faktor.bg/bg/articles/novini/svyat/mezhdunarodniyat-den-na-maykata-zemya-za-balans-mezhdu-choveka-i-prirodata", "text": "На 22 април се отбелязва Международният ден на Майката Земя, съобщават световните агенции. Той беше обявен с резолюция на Общото събрание на ООН по инициатива на Боливия. Съавтори на резолюцията станаха над 50 държави членки на ООН. Според резолюция 63/278 Майката Земя \"е общоприето название на планетата Земя в редица страни и региони\". Името \"отразява съществуващата взаимозависимост между човека, другите живи същества и планетата\". Целта на Международният ден на Майката Земя е да способства за опазване на съществуващото природно разнообразие и постигането на баланс между човека и природата, поддържане на справедлив баланс между икономическите, социалните и екологически нужди, както и борба с пренебрежителното отношение на хората към природните ресурси и екосистеми. В САЩ традицията да се провежда Ден на Земята на 22 април е започнала още от 1970 г. и след това е била възприета от други страни. На 22 април милиони американци се включват в шествия с искане властите да гарантират икономическата сигурност. Мотото на Международният ден на Майката Земя през 2018 г. е спирането на замърсяването с пластмасови изделия.", "date": "2018.04.22", "title": "Международният ден на Майката Земя: За баланс между човека и природата"}
{"url": "http://www.faktor.bg/bg/articles/novini/balgariya/darzhavniya-departament-balgarskata-sadebna-sistema-ne-e-nezavisima-koruptsiya-na-vsichki-niva-na-upravlenieto", "text": "Българската съдебна система не е независима, корупцията обхваща всички нива на управлението, липсват нормални условия в затворите, а малцинствата са обект на насилие. Това са някои заключенията на Държавния департамент на САЩ в годишния му доклад за спазване на човешките права по света. В документа са изброени случаи на полицейско насилие, довели и до отнемането на човешки живот (арестът на Аспарух и Шибил Добрушеви в Бохот, при който бащата умира от инфаркт, а синът е с счупени ребро и ръка), цитират се и констатациите на експерти към ООН за това, че физическите посегателства в полицейските арести могат да бъдат определени като мъчение. Отбелязва се и лошото състояние на затворите. „Макар правителството да има механизми да разследва и наказва злоупотребите с власт и корупцията, прилагането на тези механизми е неадекватно и безнаказаността е проблем”, отбелязват от държавния департамент. Те изброяват корупционните практики, характерни за България (подкуп, конфликт на интереси, присвояване, търговия с влияние и др.), като подчертават, че те са характерни за всички нива от управлението и държавната администрация. В същото време анализи на различни неправителствени организации посочват редица проблеми със защитата на правата на жените, децата (особено тези с увреждания) и представителите на различни религиозни и етнически малцинства. Това се съчетава с предразсъдъци в обществото срещу много от уязвимите групи. Докладът е поредното външно наблюдение, което обръща внимание на влошаващата се медийна среда у нас:  „Остават притесненията, че корпоративният и политически натиск, в съчетание с растящата и непрозрачна концентрация на медийна собственост и разпространителски мрежи и, на трето място, правителствената регулация на ресурси и подкрепа за определени медии заедно са нанесли смъртоносен удар на медийния плурализъм”. Цитирани са и други проучвания като Индекса за медийна устойчивост, Индекса на свободата на словото в света и изследване на употребата на омразна реч у нас, извършено от „Отворено общество”, като някои от изводите им се припокриват – например, все по-радикалната реторика, използвана от издатели политици и олигарси срещу техните противници.", "date": "2018.04.22", "title": "Държавния департамент: Българската съдебна система не е независима, корупция на всички нива на управлението"}
{"url": "http://www.faktor.bg/bg/articles/novini/svyat/17-dushi-zaginaha-sled-preobrashtane-na-lodki-drakoni-v-kitay", "text": "Потвърдена е смъртта на 17 души след преобръщането на две лодки-дракони (голямо кану с глава на дракон) в южнокитайския град Гуейлин, съобщиха държавни медии, цитирани от ДПА. Инцидентът се случи по време на тренировки за годишния фестивал в града. Общо във водата паднаха 60 гребци. Двама души са отведени в болница и се съобщава, че състоянието им е стабилно. Направен със смартфон запис показва, че лодките са се преобърнали при преминаване през изкуствени бързеи. Местните са организирали тренировката, без да уведомят полицията, съобщава агенция Синхуа.", "date": "2018.04.22", "title": "17 души загинаха след преобръщане на лодки-дракони в Китай"}
{"url": "http://www.faktor.bg/bg/articles/novini/balgariya/g-harizanov-tova-che-v-prezidentstvoto-sa-izgoreli-krushkite-ne-e-tema-v-obshtestvoto", "text": "\"Това, че в президентството са изгорели крушките, не мисля, че трябва да е тема в обществото\", коментира пред Нова телевизия социологът Георги Харизанов по повод изявленията на президента Румен Радев насочени срещу заместник-председател на ГЕРБ Цветан Цветанов. Харизанов определи поведението на държавния глава като дребнаво заяждане. Според него спорът около КСНС, за съжаление, не е за сигурността.  По думите му има точки, които не за първи път се повтарят.  Анализаорът заяви, че Радев се опитва да вземе ролята на политическа девственица, каквато не е.  \"Не трябва да се смесва правото с естетиката, а в случая с ареста на кметицата на \"Младост\" някои хора направиха точно това”, коментира пред Нова Георги Харизанов от Института за дясна политика различните позиции по повод начина, по който беше извършен ареста на Десислава Иванчева, заловена с подкуп. Той допусна, че е имало правни основания Десислава Иванчева да бъде държана дълго време с белезници на централно кръстовище в София след залавянето й с рекорден подкуп. „Преди години знаково дело за подкуп падна в съда, защото не бяха описани взетите пари банкнота по банкнота”, припомни Харизанов.", "date": "2018.04.22", "title": "Г. Харизанов: Това, че в президентството са изгорели крушките, не е тема в обществото"}
