{"url": "https://faktor.bg/bg/articles/ubiha-komandir-na-elitnite-iranski-brigadi-pri-raketen-udar-po-letishte-v-bagdad", "text": "Командващият елитните ирански Бригади Ал Кудс генерал Касем Солеймани беше убит при ракетен удар по летището на Багдад, съобщи иракската държавна телевизия, цитирана от Франс прес. Президентът на Иран обяви края на \"Ислямска държава\" При удара по автоколона на багдадското летище има общо осем убити. Освен Солеймани сред тях е и вторият по значение човек в подкрепяната от Иран коалиция от иракски паравоенни групи Хашд аш Шааби Абу Махди ал Мухандис. \"Американските и израелските врагове са отговорни за убийството на муджахидина Абу Махди ал Мухандис и на Касем Солеймани\", заяви говорителят на Хашд аш Шааби Ахмед ал Асади, цитиран от Ройтерс. Пожелали анонимност американски официални представители заявиха за Ройтерс, че САЩ са нанесли удари в Багдад по \"две свързани с Иран мишени\". Унищожиха гробницата на Саддам при сражения в Тикрит Иракското военно командване заяви, че три ракети \"Катюша\" са ударили две коли близо до товарния терминал на международното летище на Багдад. Във вторник членове на подкрепяни от Иран иракски милиции щурмуваха посолството на САЩ в Багдад в отговор на американски въздушни удари по бази на Хашд аш Шааби, в които бяха убити 25 души. САЩ нанесоха тези удари на иракска територия като ответна мярка на убийството при ракетен обстрел на американски цивилен подизпълнител в Ирак.", "date": "2020.01.03", "title": "Убиха командир на елитните ирански Бригади при ракетен удар по летище в Багдад"}
{"url": "https://faktor.bg/bg/articles/pet-holandski-kompanii-poluchili-pisma-s-bombi", "text": "Пет холандски компании в Амстердам, Ротердам и Утрехт са получили писма с бомби през последната седмица. Нито едно от взривните устройства не е избухнало, съобщава NL Times, позовавайки се на холандската полиция. Писма с бомби са били получени в бензиностанция и хотел в Амстердам, до търговец на автомобили и бензиностанция в Ротердам, както и до агенция за недвижими имоти в Утрехт, предаде БГНЕС. Всички подозрителни писма били обемисти, върху тях било поставено логото на организацията за събиране на дългове и бил посочен адресът в Ротердам на тази организация. На всяка пратка логото и адресът били отпечатани на един стикер, а данните на получателя - на втори. \"Бомбите, поставени в писмата, не са причинили никаква вреда, тъй като експлозивите не са избухнали, но могат да доведат до тежки телесни повреди\", се казва в изявлението, цитирано от полицията. Служителите на реда все още не са обявили, че има задържани заподозрени.", "date": "2020.01.03", "title": "Пет холандски компании получили писма с бомби"}
{"url": "https://faktor.bg/bg/articles/diana-kovacheva-1-1", "text": "\"В село Горско Косово не става въпрос за хоспис за възрастни хора, а за лечебно заведение. През 2013 г. са направени проверки и препоръки в дома за възрастни хора с деменция, които не са спазени докрай. Това старо училище е пренаселено. Има 9 стаи, в които живеят по 6 души. Между самите легла има съвсем малко разстояние, колкото да станеш от леглото. 57 души живеят с един душ и две тоалетни. Те се хранят в коридора. Нас ни притесни, че има висока смъртност. Има още 14 подобни домове в страната. За мен е важно да се обърне внимание на проблема, че 24 души са починали, т.е. половината от настанените\".    Това заяви омбудсманът Диана Ковачева пред БТВ по повод сигнала, който подаде за дома за възрастни с деменция в село Горско Косово, Сухиндолско. Тя допълни, че министър Сачева е обещала да се направи проверка.  Директорката на дома Вера Дукова коментира, че ставало въпрос за много възрастни хора с много тежки заболявания, дори и доведени на носилки. Някои от тях опожарили домовете си, други пък са намерени на улицата. Дукова отрече, че в лечебното заведение условията са мизерни, а само, че базата е остаряла. Тя обаче призна, че домът е пренаселен и в момента в него живеят 57 души. Кметът на Сухиндол Пламен Чернев допълни, че е говорил със социалната министърка Деница Сачева, за да бъдат изведени болните в къщи от семеен тип.  Диана Ковачева поздрави премиера, че е поел инициативата да провери ВиК операторите. По думите ѝ, в градове като Шумен, например, не може да се вдига цената на водата, при положение, че качеството не се променя. Тя допълни, че все пак в Перник цената на водата не се повишила, на фона на режима, в който се намира градът.", "date": "2020.01.03", "title": "Диана Ковачева с потресаващи данни: 57 души с деменция живеят по 6 в стая, общо с 1 душ и 2 тоалетни"}
{"url": "https://faktor.bg/bg/articles/antoniy-galabov-1-12", "text": "Предстои ни година без редовни избори. Натрупаха се много доказателства, че проблемите са в дългосрочното управление – режимът с водата, кризата в Перник са доказателство за това. През 2020 не трябва да се работи на парче. Това коментира в студиото на БНТ политологът Антоний Гълъбов. Вот на недоверие Търсенето на политическа отговорност не е най-важното. Важно е правителството да получи пълна подкрепа, за да се решават проблемите. Но тук има отново същото – правителството на ОДС, каза го и Иван Костов, по оценки тогава е имала нужда от 12 млрд. лева за да гарантира достатъчно вода и 40 млрд. за да постигне чиста питейна вода. Вотът на недоверие е просто политически пиар, той не дава решения. Той няма да реши стратегическият проблем с водата – 60 % от водата се губи, макар че в България има достатъчен воден режим, аргументира позицията си Гълъбов. Управляващата коалиция Поведението на „Атака“ е важна в коалиционното споразумение – дали тя ще препотвърди своята позиция. Но пък виждаме едно много по-добро взаимодействие между НФСБ и ВМРО, ако говорим за преразглеждане на коалиционното споразумение. По важният проблем за мен е има много сериозни управленски въпроси, които изискват активно поведение и решения, а не просто от алармиране на проблемите, както прави БСП. Обръщението на президента Обръщението на Радев в навечерието на Нова Година намирам за неуместно. Защото той отново постави под въпрос авторитета на институцията. Много се надявам администрацията на президента да направи публично и прозрачно какво точно е свършил досега държавният глава.", "date": "2020.01.03", "title": "Антоний Гълъбов: Вотът на недоверие е политически пиар на БСП, не дава решения на проблемите"}
{"url": "https://faktor.bg/bg/articles/otkritiyat-v-pleven-italianski-bokluk-nyama-da-se-gori-v-tets-a", "text": "Отпадъците, внесени от Италия в депото в Плевен, няма да бъдат използвани за горене в ТЕЦ-Плевен и няма да се депонират в общинското депо за преработка на отпадъци. В това увери кметът на Плевен Георг Спартански пред БиТиВи във връзка с откритите 9 000 тона отпадъци, внесени от италианската държава. Той успокои хората, че не е възможно боклукът да бъде горен за нуждите на ТЕЦ-Плевен с аргумент, че централата работи на газ. Кметът на Плевен призова да не се спекулира по темата, защото първите информации били още по време на предизборната кампания и се използвали като като внушения. Това, което Георг Спартански е успял да направи, е да изпрати служители на общинския инспекторат, а това, което те направили, са снимки с разрешение на охраната. Градоначалникът на Плевен обаче не знае на какво правно основание РИОСВ е стигнала до извода, че няма проблем с отпадъците.", "date": "2020.01.03", "title": "Кметът на Плевен Георг Спартански: Италианският боклук няма да се гори в ТЕЦ-а"}
{"url": "https://faktor.bg/bg/articles/kancho-stoychev-ot-reshavaneto-na-vodnata-kriza-zavisi-doverieto-v-upravlyavashtite", "text": "Нека БСП да си вдига шум, за да стане ясно как може да се източи един язовир. Това каза в студиото на БНТ червеният социолог Кънчо Стойчев.  Той е категоричен, че някой трябва да поеме политическа отговорност заради кризата в Перник. Именно от решаването на водната ситуация зависи политическото доверие в управляващите. Според Стойчев ни очаква една спокойна година, правителството лесно ще си приключи мандата. Това се доказа и след двата избора през 2019. Но когато нещо изглежда прекалено спокойна – нещо се случва под повърхността, смята той. Социологът коментира и случващото и предизвикателствата пред БСП и ГЕРБ. Вътрешните разделителни лидери вече са налице -  БСП се наложи като опозиция, но сега трябва да видим дали ще може да се докаже и като алтернатива. За ГЕРБ – предизвикателството ще бъде доколко е способна да децентрализира някои системи при тази силна централизация на властта в страната.", "date": "2020.01.03", "title": "Кънчо Стойчев: От решаването на водната криза зависи доверието в управляващите"}
{"url": "https://faktor.bg/bg/articles/novini-svyat-fox-news-kongresat-na-sasht-ne-e-bil-uvedomen-za-operatsiyata-sreshtu-syuleymani", "text": "Конгресът на САЩ не е бил уведомен и не е давал разрешение за операцията на американските военнослужещи срещу командващия спецчастите „Кудс“ на Иранската революционна гвардия генерал Касем Сюлеймани, предава новинарският телевизионен канал FOX News. „Сюлеймани беше отговорен за немислимо насилие и светът е по-добър без него. Но Конгресът не е давал разрешение за ударите и американците не искат война с Иран. Сега трябва да се предприемат всички мерки за защита на нашите сили срещу почти неизбежната ескалация и увеличения риск\", предупреди Адам Шиф, председател на Комисията за разузнаване. Пентагонът потвърди, че американските ВВС са нанесли ракетни удари в ранните часове на деня близо до летището на Багдад, при което е убит Касем Сюлеймани, командир на специалните части на Ислямската революционна гвардия „Кудс“. Пресслужбата на военното ведомство на САЩ също съобщи, че операцията е извършена със заповед на президента на САЩ Доналд Тръмп.", "date": "2020.01.03", "title": "FOX News: Конгресът на САЩ не е бил уведомен за операцията срещу Сюлеймани"}
{"url": "https://faktor.bg/bg/articles/iranskiya-varhoven-lider-ayatolah-ali-hameney-se-zareche-da-otmasti-za-ubiystvoto-na-general-kasem-soleymani", "text": "Иранския върховен лидер аятолах Али Хаменей се зарече да отмъсти за смъртта на генерал Касем Солеймани, убит по-рано днес при американски ракетен удар в Багдад, съобщи Франс прес, цитиран от БТА. \"Мъченическата смърт е наградата за неговия неуморен труд през всички тези години (...) С Божията воля, неговото дело и неговият път няма да спрат до тук, и безмилостно отмъщение очаква престъпниците, които напълниха ръцете си с неговата кръв и тази на други мъченици\", написа аятолях Хаменей в Туитър. Иранската телевизия \"Прес ТВ\" съобщи, че Хаменей е обявил тридневен национален траур в Иран във връзка с убийството на генерал Солеймани, който командваше подразделението за специални операции \"Ал Кудс\" на Корпуса на гвардейците на ислямската революция.", "date": "2020.01.03", "title": "Иранският върховен лидер аятолах Али Хаменей се зарече да отмъсти за убийството на ген. Солеймани"}
{"url": "https://faktor.bg/bg/articles/izraelskiyat-ministar-na-otbranata-svika-speshno-zasedanie-vav-vrazka-s-ubiystvoto-na-soleymani-premierat-netanyahu-sakrashtava-poseshtenie-v-gartsiya", "text": "Израелският министър на отбраната Нафтали Бенет насрочи за тази сутрин спешно съвещание с военното командване и шефовете на тайните служби, за да обсъди въпроси на сигурността след убийството на иранския генерал Касем Солеймани при въздушен удар на САЩ в Ирак. Това съобщи в. \"Джерузалем пост\", информира ТАСС. По данни на вестника в срещата ще участва и началникът на израелския Генерален щаб Авив Кохави. Агенцията цитира и съобщения, според които в контекста на последните събития в региона премиерът на Израел Бенямин Нетаняху смята да съкрати посещението си в Гърция и да се върне в родината. Израелската армия междувременно е решила да затвори за туристи планината Хермон.", "date": "2020.01.03", "title": "Спешно заседание свиква израелският министър на отбраната след удара на САЩ над Багдад"}
{"url": "https://faktor.bg/bg/articles/ochakva-se-dnes-zoran-zaev-da-podade-ostavka", "text": "Днес се очаква премиерът на Северна Македония Зоран Заев да подаде оставка и да бъде сформирано служебно правителство. То ще управлява до 12 април, за когато са насрочени предсрочните парламентарни избори в страната. До тук се стигна след като през октомври миналата година Скопие не получи дата за начало на преговори за членство в ЕС. Известно е, че начело на преходния кабинет ще застане досегашният министър на вътрешните работи Оливер Спасовски.", "date": "2020.01.03", "title": "Очаква се днес Зоран Заев да подаде оставка"}
{"url": "https://faktor.bg/bg/articles/razglezhdat-zhalbata-na-kmeta-na-strelcha-sreshtu-prekratyavane-na-mandata-mu", "text": "Административният съд в Пазарджик заседава днес по жалбата на кмета на Стрелча Стойно Чачов, оспорващ предсрочното прекратяване на мандата му. Решението за отстраняването му от кметския пост беше взето с мнозинството на общинската избирателна комисия ден преди Коледните празници. Причината е, че кметът Стойно Чачов притежава фирма за организиране на спортни събития, въпреки че законът го забранява.", "date": "2020.01.03", "title": "Разглеждат жалбата на кмета на Стрелча срещу прекратяване на мандата му"}
{"url": "https://faktor.bg/bg/articles/maya-manolova-1-16", "text": "Днес председателят на гражданската платформа „Изправи се.БГ” Мая Манолова и основатели на формацията направиха второ дарение в кампанията „Вода за Перник, вода за България”, съобщават от пресофиса на платформата. Те доставиха нови 11 хиляди литра минерална и трапезна вода за жителите на пернишкия квартал „Църква“, който от 4 дни бедства без вода.  Във видео Мая Манолова посочва, че „хората бедстват заради безхаберието на управляващите във ВиК-сектора.“ „Водата, която доставихме, е нашият жест за съпричастност и ще  продължим с кампаниите за доставяне на вода. Управляващите да обяснят на хората кога ще им бъде възстановена водата”, каза още Манолова. Новите количества дарена вода бяха доставени пред кметството на кв. \"Църква\" в 8,30 часа тази сутрин. Дарението прие лично кметът на квартала.Количествата ще бъде раздадени на гражданите от местната власт. На 28 декември от „Изправи се.БГ” разпространиха позиция с 10 въпроса към премиера Борисов във връзка с кризата във водния сектор. „В отговор на изявлението му, че изпраща МВР във ВиК-дружествата в страната, подчертаваме, че това е прах в очите на хората – от 28 ВиК-дружества в областните градове, 27 се управляват от държавата, тъй като или са 100 % държавна собственост или имат над 51 % собственост на държавата. Само в София водата се управлява от частна компания с концесия и участие на Столичната община. Ако премиерът е имал политическа воля да осъществи контрол, е можел да го направи в последните 10 години.  Аналогичен е и случаят с ВиК – Перник. Дружеството е с 51 % държавно и 49 % общинско участие. Загубите на вода в Перник са над 74 %, според официалните данни на КЕВР и това е състоянието от години. И общината в Перник до скоро, и държавата от 10 години се ръководят от ГЕРБ, водният режим за гражданите е факт, а оставки няма”, се казва още в позиция на „Изправи се.БГ”. Кампанията на „Изправи се.БГ” под мотото „Вода за Перник, вода за България” продължава с нови дарителски акции в събота и неделя.", "date": "2020.01.03", "title": "Мая Манолова: Изпращането на МВР в ВиК-дружествата от Борисов е прах в очите на хората"}
{"url": "https://faktor.bg/bg/articles/otkriha-trup-na-dete-v-napoitelen-kanal-kray-plovdiv", "text": "Тялото на 3-годишно момченце е открито в напоителен канал край пловдивското село Граф Игнатиево вчера, съобщиха от Областната дирекция на МВР в Пловдив. В следобедните часове в РПУ Хисар е получен сигнал за изчезнало дете. 25-годишната майка, родом от село Стряма, съобщила, че 3-годишният й син е в неизвестност от близо два часа. Според нейните думи, детето за последно било видяно в село Дълго Поле, където семейството живее. След незабавно проведените оперативно-издирвателни мероприятия, полицаи открили в напоителен канал, находящ се в землището на село Граф Игнатиево, трупа на детето. На мястото е извършен оглед. Няма данни за настъпила насилствена смърт. Започнато е досъдебно производство. Работата по случая продължава.", "date": "2020.01.03", "title": "Откриха труп на дете в напоителен канал край Пловдив"}
{"url": "https://faktor.bg/bg/articles/zhitelite-na-sliven-v-panika-yazovir-asenevets-presahva", "text": "Житeл нa Cливeн публикувa във \"фeйcбук\" видeo oт прecъхнaлa чacт oт язoвир \"Aceнoвeц\". Пo пoвoд изнeceнaтa в публичнoтo прocтрaнcтвo инфoрмaция шeфът нa мecтнoтo ВиК Ceвдaлин Рaшeв зaяви, чe видeoтo билo мaнипулaтивнo и нe пoкaзвaлo вoдocбoрния бaceйн, a cтрaничeн ръкaв нa язoвирa. В мoмeнтa eднa трeтa oт oбeмa нa язoвир \"Aceнoвeц\" билa пълнa и пoвoд зa пaникa нямaлo, oбяcни Рaшeв прeд NОVА. Cпoрeд нeгo тoвa кoличecтвo e дocтaтъчнo зa нуждитe нa oблacтния грaд дo мeceц мaй, кoгaтo ce oчaквa прoлeтнoтo cнeгoтoпeнe. Мeждуврeмeннo вoдaтa в Cливeн пocкъпнa c 16 cтoтинки.", "date": "2020.01.03", "title": "Жителите на Сливен в паника: Язовир \"Асеневец\" пресъхва (Видео)"}
{"url": "https://faktor.bg/bg/articles/pochina-sekretaryat-po-vanshna-politika-na-rumen-radev", "text": "На 61-годишна възраст внезапно почина секретарят на президента по външна политика Димитър Арнаудов. Това съобщиха от Прессекретариата на държавния глава. Професионалният му път започва през 1986 г. в Министерството на външните работи, където заема различни постове в дипломатическата си кариера. Бил е трети и първи секретар в посолството ни в Атина, Гърция, съветник и временно управляващ посолството ни в Дъблин, Ирландия. В периода 2012 г. - 2017 г. е извънреден и пълномощен посланик на Република България в Република Албания. Президентът Румен Радев поднася искрените си съболезнования на семейството, близките и приятелите на Димитър Арнаудов. „Трудно е да повярваме, че един толкова деликатен, ерудиран човек и професионалист си тръгна от нас завинаги. Ще го запомним като любящ баща и съпруг, добър колега и приятел, отдаден на кариерата дипломат“, заявява държавният глава Румен Радев. Погребението ще бъде днес от 15.00 часа в родния град на дипломата - Гоце Делчев.", "date": "2020.01.03", "title": "Почина секретарят по външна политика на Румен Радев"}
{"url": "https://faktor.bg/bg/articles/kak-amerikanski-zhurnalist-se-okaza-klient-na-balgarskata-prokuratura", "text": "Американският журналист Сет Хетена, автор на книгата \"Trump/Russia - A Definitive History\" и колумнист в различни издания, неочаквано се оказа клиент на българската прокуратура. Причината – осветляването в статията \"Zero Hedge, Russia, and the Business of Conspiracies\", публикувана на в сайта  на българска връзка в интернет изданието Zero Hedge. То се оказа собственост на регистрираното в България дружество \"ABC Media\" (АБЦ Медиа - според българския търговски регистър), чийто единствен собственик е Красимир Иванджийски - издател и главен редактор на вестник \"Строго секретно\". Според Сет Хетена, който е познавач на руския клептократичен режим и пише много за руската обвързаност на днешния президент на САЩ, Zero Hedge е популярен финансов блог за разпространява на проруска дезинформация и конспиративни теории. Представляващ по своето съдържание комбинация от апокалиптични финансови анализ, актуални събития и коментари, то следват сляпо линията на Кремъл. Като един от най-популярните сайтове в Интернет, той се нарежда в топ 2 000 от всички интернет сайтове в световен мащаб, той привлича повече от милион гледания всеки ден. Всички публикации в Zero Hedge са написани под псевдонима на Тайлър Дърдън, героят, изигран от Брад Пит във филма Fight Club, а неговият „манифест“ глас: „Анонимността е щит от тиранията на мнозинството“. Разбира се, анонимността е и щит за някой, който има какво да крие. През 2016 г. бивш служител на Zero Hedge на име Colin Lokey, който е автор на голяма част от публикациите с политическо съдържание в сайта, казва пред Bloomberg идентифицира зад псевдонима Дъндън Дан Иванджийски, финансов анализатор, роден в България, уличен през 2008 в търговия с вътрешна информация, и Тим Блекшал, кредитен стратег от Сан Франциско. Нито Иванджийски, нито Блекшил обаче притежават директно Zero Hedge. Сайтът е собственост на ABC Media Ltd., която според едно съдебно решение е била идентифицирана като българска компания, вписана в българския фирмен регистър. Основана през 2011 г., ABC Media (АБЦ Медия) е регистрирана като ЕОД, на адрес в София, България. Единственият собственик е бащата на Даниел - Красимир Иванджийски. Роден в България през 1947 г., той е завършил Първата английска езикова гимназия в София, а след това Икономически университет във Варшава. Като млад специалист Иванджийски работи в българското Министерство на външната търговия, след което започва кариерата си като журналист. Още преди 1990 г. е изпращан като кореспондент в местата, където има политически и военни конфликти. Прекарва повече от 12 години работи в чужбина - Прага, Варшава и Виена, след това в Африка - Хараре и Адис Абеба. Според Craig Pirrong Красимир Иванджийски притежава перфектната биография на шпионин, като изразява предположение, че Иванджийски-старши е бил съпричастен към ДС.  През 1994 г., след разпадането на Съветския съюз, Иванджийски започва да издава български таблоид „Строго Секретно“, който се представя за единствения независим вестник в страната и се финансира от  фирмата „Примекс-7“ ООД, също собственост на Иванджийски-старши. В него той публикува фалшиви истории с конспиративно съдържание, както и сюжети, които нямат нищо общо с България. Според Сет Хетена зад всичко това стоят много пари. Очевидно изнесените нелицеприятни факти за Zero Hedge са амбицирали неговият собственик да създаде проблем на журналиста. На 23 декември издателят на \"Строго секретно\" изпраща до американеца заплашителна жалба от над 10 страници, в която настоява  Хетена да свали материала си и всичко, написано за сайта, което е публикувал в интернет.  В същото време той предприема и един доста подъл ход -  десет дни по-рано, на 12 декември внася сигнал до главния прокурор на България срещу американския журналист.  Без съмнение издателят на „Строго секретно“ е искал да сплаши автора на статията за Zero Hedge, доколкото жалбата срещу Хетена съдържа „имитация, че се започва разследване“. И въпреки, че самият Иванджийски не отрича изнесените факти от американския журналист относно регистрацията на домейна на сайта и това, че е издател на „Строго секретно“, твърди, че написаното за него е нарушение на неговите права и смята, че представлява тежко престъпление.  Фактът обаче, че той е подал сигнал и до главния прокурор, а на 20 декември вече се е произнесла и Главна прокуратура, като е препратила казуса на Софийска районна прокуратура, поставя под въпрос каква ще е развръзката по този казус.", "date": "2020.01.03", "title": "Американски журналист се оказа клиент на българската прокуратура - осветил сайт за проруска дезинформация"}
{"url": "https://faktor.bg/bg/articles/vzriv-v-doma-na-kichka-bodurova", "text": "Взрив и пожар унищожиха дома на певицата Кичка Бодурова. За това съобщи звездата във \"Фейбсук\".  \"Един голям стрес, преживян в края на 2019!\", написа изпълнителката.  Инцидентът се е разиграл в имота на Бодурова в Лас Вегас.", "date": "2020.01.03", "title": "Взрив изпепели дома на Кичка Бодурова (Снимки)"}
{"url": "https://faktor.bg/bg/articles/vizhte-kak-da-si-izchislite-novite-danatsi-na-kolite-v-sofiya", "text": "По предложение на Столична община \"Информационно обслужване\" АД изработи електронен калкулатор, чрез който всеки собственик на моторно превозно средство в София може да изчисли какъв данък МПС ще дължи за 2019 г., съобщиха от Столичната община. Новата формула, по която се формира данъкът за моторните превозни средства от 2019 г., включва годината на производство, мощността и екологичният стандарт на колата. В калкулатора за регистрираните в София автомобили са заложени минималните коефициенти, приети от парламента с измененията на Закона за местните данъци и такси, които влизат в сила от 1 януари 2019 г. Данните за колата, които трябва да се нанесат в калкулатора, за да се изчисли нейният данък, са вписани в документите за автомобила – в малкия талон (за по-новите МПС) или в големия талон (за МПС, регистрирани по-отдавна): • Под индекс В е записана годината на първа регистрация, по която се изчислява възрастта на колата. • Индекс P.2 e за мощността на автомобила в киловати. • Срещу индекс V.9 e записан екологичният стандарт на колата (от Евро 2 до Евро 6). При най-старите коли такъв екостандарт обикновено няма и срещу този индекс в документите на колата не пише нищо. В момента калкулаторът може да бъде намерен на адрес:  Той ще бъде достъпен и на страницата на Столична община, след като се влезе в раздел „Справка за задължения и плащания“:  Чрез калкулатора всеки собственик може да се ориентира какви стойности на данък МПС се получават за автомобила му. На две от снимките е посочено къде в документите на колата са записани трите компонента, от които се формира данъкът. На третата е самият калкулатор.", "date": "2020.01.03", "title": "Вижте как да си изчислите новия данък на колата в София"}
{"url": "https://faktor.bg/bg/articles/28-godishen-blasna-s-bus-mazh-skri-trupa-mu-v-hrastite-i-izbyaga", "text": "За по-малко от 24 часа полицаи откриха 28-годишен шофьор от Славовица, който блъснал и убил мъж на пътя Ветрен - Пазарджик, а след това скрил тялото в храсти и избягал, съобщиха от МВР и прокуратурата.   На 1 януари в полицейското управление в Септември бил получен сигнал от близките на 46-годишния Г.Х. Притеснени те съобщили, че празнували Новата година в къща във Ветрен. Техният роднина излязъл отвън да се разходи и повече не се върнал. За изясняването на случая били мобилизирани криминалисти и униформени полицаи, информира Dir.bg.   Около 20 часа в района на пътя Ветрен - Пазарджик един от полицейските екипи открил труп на мъж в храстите до шосето. На място пристигнала дежурна група, която извършила оглед. Трупът се оказал на изчезналия мъж. Тялото било транспортирано за аутопсия в Съдебна медицина - Пазарджик.   Вчера сутринта бил извършен и повторен оглед, иззети били следи от мястото. В резултат на непрестанна работа на разследващите, за по-малко от денонощие била установена самоличността на причинителя на тежката катастрофа. Оказало се, че това е 28-годишният Н.Н. от септемврийското село Славовица.   Той е задържан, а по-късно от Окръжната прокуратура в Пазарджик му е повдигнато обвинение за това, че при управление на товарен микробус \"Мерцедес\" е нарушил правилата за движение, вследствие на което е настъпило пътно транспортно произшествие и по непредпазливост е причинена смъртта на Г.Х., на 46 г., като водачът е избягал от местопроизшествието   Микробусът също е открит, като по него криминалистите открили следи от тежкия удар.     Обвиняемият остава в ареста за 72 часа, а днес от прокуратурата внесоха в съда искане за постоянна мярка за неотклонение \"задържане под стража“.", "date": "2020.01.03", "title": "Насред Нова година 28-годишен блъска с бус мъж, скрива трупа му в храстите и бяга"}
{"url": "https://faktor.bg/bg/articles/mezhdunaroden-analizator-ako-v-iran-imashe-prezidentski-izbori-general-soleymani-shteshe-da-gi-specheli", "text": "Свидетели сме на нова ескалация на напрежението между Съединените щати и Иран след убийството при американски ракетен удар в Багдад на командващия елитните ирански бригади \"Ал Кудс\" - генерал Касем Солеймани. Съединените щати призоваха днес гражданите си в Ирак да напуснат незабавно страната. Иранският върховен лидер Аятолах Али Хаменей се зарече да отмъсти за смъртта на генерала. Страната обяви тридневен национален траур.  „По всичко личи, че годината няма да е мирна. Изявленията на иранските лидери сочат, че ответен удар ще има. Генерал Солеймани не е обикновен човек, той не е терорист. Терорист е този, който ООН обяви за такъв. По популярност в Иран той е на второ място. Всички проучвания сочат, че ако в Иран имаше президентски избори той щеше да ги спечели”, заяви в ефира на „Плюс-минус” Мохамед Ибрахим, международен анализатор. „Солеймани се счита за архитект на всички отряди за съпротива срещу САЩ в целия регион. За много хора той е герой”, допълни Ибрахим. „Аз по-скоро бих обърнал внимание не върху самия акт - Тръмп да таргетира Солеймани, а дали моментът бе подходящ. Вследствие на този удар ще се случат неща, които по-скоро биха имали негативен ефект върху самите американци”, изрази мнение Мартин Табаков, международен анализатор. „Все по-видими обаче стават разминаванията между целите и средствата, които използва Доналд Тръмп в своята политика в региона. Едно е да искаш да сключиш „сделката на века” – разрешаването на конфликта между Израел и Палестина, а в следващия момент да обявиш израелския суверенитет върху Голанските възвишения”, допълни Табаков. „Солеймани беше герой не само за Иран, а за Ирак, Йемен, Ливан и Сирия”, заключи Мохамед Ибрахим.", "date": "2020.01.03", "title": "Анализатор: Генерал Солеймани е архитектът на всички отряди за съпротива срещу САЩ"}
{"url": "https://faktor.bg/bg/articles/novini-balgariya-ochakva-ni-slanchev-petak-1", "text": "Днес ще бъде слънчево, но в часовете преди обяд на места в низините и котловините ще има мъгла или ниска облачност. Ще духа слаб, в Източна България до умерен западен вятър. Максималните температури ще са между 5 и 10 градуса, в София около 7. Над Черноморието ще бъде предимно слънчево. Ще духа слаб до умерен западен вятър. Максимални температури на въздуха 6 - 7, температурата на морската вода е 9-10 градуса. Вълнението на морето ще бъде 2-3 бала, съобщиха от НИМХ. Над планините ще бъде слънчево. Ще духа умерен до силен север-североизточен вятър. Максимална температура на височина 1200 метра 4-5, на 2000 метра около минус 1 градуса. В събота от запад облачността, средна и висока, ще се увеличава, през нощта срещу неделя и ще се вплътни. Минималните температури ще бъдат между минус 5 и 0, а максималните - между 5 и 10 градуса. В неделя ще преобладава облачно време; на места ще превалява, предимно слаб сняг. С умерен и временно силен вятър, отначало от север-северозапад, по-късно - от североизток, ще нахлува студен въздух и температурите ще се понижават.", "date": "2020.01.03", "title": "Очаква ни слънчев петък"}
{"url": "https://faktor.bg/bg/articles/aktsiya-i-aresti-v-patna-politsiya-veliko-tarnovo", "text": "Aкция и арести в „Пътна полиция” - Велико Търново. По информация на Нова ТВ е задържан висш служител в отдел \"Регистрации\". Акцията приключи преди броени минути. Арестуван е инспектор Пламен Демирев, дългогодишен служител на „Пътна полиция”. За акцията потвърди и директорът на Вътрешна сигурност към МВР Стефан Банков.  Арестите са станали в края на работния ден в „Пътна полиция” във Велико Търново. По сигнал на Вътрешна сигурност е направена проверка на регистрации на тирове и е установено клониране, т. е. двойна регистрация на едно возило. По неофициална информация камионите са били закупени в Белгия, а собственикът им ги е регистрирал всичките, като е докарал само някои от тях. Акцията тепърва продължава и е изключителна по своите мащаби. Тя се развива и на територията на Европейския съюз, тъй като автомобилите се издирват в трети страни. Очакват се още арести, разследването е на първоначално ниво. Все още се изясняват подробности около тази схема. Наскоро за началник на \"Пътна полиция\" бе назначен Радостин Върбанов, който по телефона потвърди, че се извършват проверки, но не знае да има задържани негови служители.", "date": "2020.01.03", "title": "Акция и арести в „Пътна полиция” - Велико Търново"}
{"url": "https://faktor.bg/bg/articles/ot-bsp-znaeli-za-vodnata-kriza-v-pernik-alarmirali-chak-na-3-i-septemvri", "text": "„Водната криза в Перник не е бич Божи, а е заради управлението на правителството. От много месеца насам имаше данни, че водата намалява“. Това каза пред БТВ депутатът от БСП Крум Зарков. Той допълни, че на 3-и септември настоящият кмет бил алармирал за намаляването на водата. Зарков не можа обаче да обясни защо БСП като опозиционна сила не са подали по-рано сигнал до компетентните органи. Вината за водната криза не носели общинарите в Перник, а правителството. Социалистът обясни, че околната среда и водите не се управляват добре и затова от партията му са поискали вот на недоверие. \"Аман от закачливи фрази. Хората нямат вода и не дишат чист въздух. Те са на това положение заради прехвърлянето от едната глава на другата\", коментира Крум Зарков. Той предупреди, че имало стотици язовири, които са заплашени от воден режим. Вот на недоверие пък не бил само заради работата на екоминистерството, а заради цялостната политика на кабинета \"Борисов - 3\".", "date": "2020.01.03", "title": "От БСП знаели отдавна за водната криза в Перник, но алармирали чак през септември"}
{"url": "https://faktor.bg/bg/articles/prekratiha-spasitelnata-operatsiya-po-izdirvaneto-na-dvamata-balgarski-moryatsi-v-norvezhko-more", "text": "Спасителната операция по издирването на двама български моряци, които паднаха зад борда на кораб \"Стара планина\" в Норвежко море е прекратена, съобщи пред БТВ посланикът ни в Норвегия Вера Шатилова. Според Съвместен спасителен координационен център при настоящите климатични условия няма шанс падналите във водата да оцелеят толкова дълго време, съобщи дипломатът ни, позовавайки се на информация от МВнР. Тя допълни, че става въпрос за млади моряци, чиито роднини са уведомени за инцидента.  Операцията няма да бъде подновявана в утрешния ден. Норвежката полиция поема разследването на случая. Корабът се намира на 400 км югозападно от град Будьо. Спасителната операция с два хеликоптера започна днес в ранния следобед, но дейностите бяха силно затруднени поради лошото време – силен вятър и високи, 8-метрови вълни. Сигналът към норвежките власти за инцидента бе подаден от капитана на „Стара планина“. Екипажът на товарния кораб „Стара планина“ е в състав 19 души – 18 български граждани и един гражданин на Украйна. Плавателният съд е строен през 2007-ма година и плава под флага на Малта. Курсът му е бил от Мурманск за Констанца. Двамата изчезнали моряци не са имали спасителни жилетки.", "date": "2020.01.03", "title": "Прекратиха спасителната операция по издирването на двамата български моряци в Норвежко море,  роднините им са уведомени"}
{"url": "https://faktor.bg/bg/articles/pernichani-s-edin-chas-po-malko-voda-ot-dnes", "text": "С един час по малко ще имат вода перничани от днес. Във всички населени места в общината, които са с режим на водоснабдяване, водата ще се пуска само следобед. Това се отнася и за пернишкия квартал „Църква”, чиито жители настояха в първия ден от новата година режимът им да бъде уеднаквен с останалите квартали в града. Караниколов обеща цената на водата в Перник да не се увеличава От ВиК – Перник обявиха официално, че цената на водата и в шестте общини в областта остава същата и няма да бъде увеличена. Вместо по осем часа, както бе досега, за по-голямата част от живущите в Перник, ще се подава вода по седем часа в денонощието. В централната част на град Перник и в кварталите „Изток”, „Мошино” и „Тева” водата ще се пуска в 15:00 часа и ще се спира в 22:00 часа. На същия график са град Батановци, селата Люлин, Мещица, Витановци,Кладница, Драгичево, Рударци и луксозното селище „Делта Хил”. Красимир Велчев: Историята с водата на Перник е сценарий срещу правителството В селата Големо Бучино, Дивотино, в квартал „Кало” в село Рударци, в пернишките квартали „Църква”, „Могиличе”, „Ралица” и в района на Профилакториума вода ще има във времето от 16:00 до 23:00 часа, предава БНР. По шест часа - от 17:00 до 23:00 часа, вода ще имат живущите в махала „Шевърляк” в пернишкия квартал „Калкас”, а по пет часа- живущите в блоковете в квартал „Бела вода” и в селата Богданов дол, Черна гора, Ярджиловци и Лесковец, като водоподаването в тях ще бъде от 17:00 до 22:00 часа. По график в община Перник ще се раздава минерална вода в кварталите „Варош”, „Драгановец” , „Клепало” и в центъра на Перник.", "date": "2020.01.03", "title": "Перничани с един час по-малко вода от днес"}
