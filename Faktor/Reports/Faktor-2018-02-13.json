{"url": "http://www.faktor.bg/bg/articles/novini/svyat/dozhivoten-zatvor-za-terorista-ot-nyu-york", "text": "Ахмад Хана Рахими бе признат за виновен за взрив в Ню Йорк през 2016 година, съобщи Нова ТВ. Съдът в нюйоркския район Манхатън осъди във вторник на доживотен затвор Ахмад Хана Рахими от Афганистан, който бе признат за виновен за организирането през 2016 година на експлозия в Ню Йорк, предаде БГНЕС. На 17 септември 2016 г. в град Сисайд парк, щата Ню Джърси, сработи взривно устройство поставено в кофа за боклук край пътя, по който трябвало да минат участници в благотворителен маратон. Нямаше пострадали. По-късно същия ден бяха ранени 30 души в квартал \"Челси\" в центъра на Ню Йорк при друг взрив. Два дни по-късно бе задържан Рахими, който живее в глад Елизабет, щата Ню Джърси. Властите стигнаха до извода, че той е действал сам.", "date": "2018.02.13", "title": "Доживотен затвор за терориста от Ню Йорк"}
{"url": "http://www.faktor.bg/bg/articles/mehmed-dikme-obedinenie-na-trite-dps-ta-e-vazmozhno-samo-pri-otteglyane-na-ahmed-dogan", "text": "Аз още преди година и половина лансирах тази теза за обединение на ДПС, ДОСТ и НДПС. Технически е възможно, но политически - не. Обединенето е възможно само при оттегляне на Ахмед Доган. Това коментира по бТВ бившият земеделски министър Мехмед Дикме по повод искането на изселническа организация \"трите ДПС-та\" да се обединят.  Към настоящия момент при тези идеологически различия няма как да се случи обединението, посочи още Дикме, но допълни, че то е необходимо повече от всякога. Ако Доган се отегли да дърпа конците, в НС ще влязат повече от 40 народни представители.  На въпрос оттеглянето на Ахмед Доган няма ли да доведе до точно обратното - разпадане на ДПС, Дикме отговори: \"И без Доган, и без Карадайъ и Данчо Ментата ДПС няма да се разпадне. Общността ще продължи да гласува единно, дори когато го няма Доган. Изборите се правят реално от структурите по места и електоратът на движението пак ще е единен и няма да пострада.\" Дикме посочи, че ДПС започва да прилича на модела на БКП преди 1989 година. Турската общност не обича Доган, в същото време подкрепя Доган, както българите не обичаха БКП, но подкрепяха БКП. Ние се превърнахме както Тодор Живков навремето посочваше кой е добрият, кой лошият. Доган умее да манипулира, включително и медиите. Сред електората непосредствено преди Коледа и Нова година речта на Доган беше по-значима и по-коментирана от речта на президента, заяви Дикме.  Изборите се правят реално от структурите по места и електоратът на движението пак ще е единен и няма да пострада. Там, където има силна местна власт, кметове, наместници, те правят изборите реално, а не ръководството на партията.  Трябва да се даде път на младите, смята още той. По думите му, ДПС трябва вътре да се реформира, вместо да се създават нови партии.  Хората, които представляват ДПС, трябва да участват в управлението на страната, защото представляват 15% от населението на страната, категоричен е бившият активист на ДПС. Без „Доган и кликата“ сега ДПС щеше да е лоялен и предвидим партньор на ГЕРБ в управлението, смята гостът. Те щяха да дадат по-голяма стабилност и по-добър облик на държавата. С такава коалиция България би била по-добре приета в европейската и световната общност, добави той. Дикме посочи, че призивът на „Балгьоч“ трябва да се разглежда в контекста на предстоящите догодина в Турция президентски избори и нуждата на Анкара от посланик, който да казва нещо за нея в европейските институции.", "date": "2018.02.13", "title": "Мехмед Дикме: Обединението на турците е възможно само с махането на Доган"}
{"url": "http://www.faktor.bg/bg/articles/novini/svyat/saakashvili-shte-pravi-svoy-spisak-magnitski-na-korumpiranite-v-ukrayna", "text": "Бившият президент на Грузия, лидер на \"Движение на новите сили\", Михаил Саакашвили по време на пресконференция във Варшава, което беше излъчена от \"Радио Свобода\", заяви, че ще работи за създаването на аналог на \"Закона Магнитски\", в който ще бъдат включени имената на корумпирани лица в Украйна. \"В следващите няколко седмици ще работя активно с Европейския парламент, с европейските политици, с американски политици. Ние ще създадем  \"Закон Магнитски\" за украинската корупция\" казва опозиционера. Всеки трябва да разбере, че украинският народ трябва да бъде спасен от корупцията, добавя политикът, посочва ГОРДОН. На 12 февруари военнослужещите от държавната граница и представителите на държавната миграционна служба на Украйна задържан Саакашвили в ресторант в Киев.  По-късно в Държавната гранична служба на Украйна съобщи, че Саакашвили е изгонен за Полша като човек, пристига незаконно от територията на страната на 10 септември 2017. Във Варшава Саакашвили заяви, че експулсирането му е по нареждане на президента Порошенко, който през юли 2017  го е лишил от украинско  гражданство. Според лидера на \"Движение на новите сили\" в Европа той ще направи така, че на държавният глава \" ще му се завие свят\". Днес Саакашвили заяви, че няма да кандидатства за политическо убежище в Полша.", "date": "2018.02.13", "title": "Саакашвили ще прави закон \"Магнитски\" за корумпираните в Украйна"}
{"url": "http://www.faktor.bg/bg/articles/predstaviteli-na-ek-tryabva-da-reformirate-obrazovanieto-pensionnata-sistema-bankoviya-sektor", "text": "Образованието, пенсионната система и банковият сектор са области, в които България определено има нужда от реформи. Това стана ясно по време на срещата между представители на Европейската комисия и български депутати от парламентарните комисии по бюджет и финанси, по европейските въпроси и контрол на европейските фондове и по икономическа политика и туризъм с представители на Европейската комисия.  Срещата бе посветена на три важни теми – пътната карта за задълбочаване на Европейския икономически и паричен съюз, механизмът и инструментите за конвергенция за държави, които не са приели еврото като валута, но искат да влязат в Еврозоната, и предложенията за следващата многогодишна финансова рамка за периода 2021 – 2027 г.  По думите на председателя на Комисията по бюджет и финанси Менда Стоянова България е една от страните, която държи на това да се развива европейският Икономически и паричен съюз и да има ясна пътна карта за това как това ще се случи. Менда Стоянова заяви, че страната ни приветства новите инструменти, които предлага Европейската комисия, защото те ще задълбочат сближаването на различните европейски държави, но е добре да сме наясно с подробности по какъв начин ще действат тези механизми в бъдеще.  Приветствам факта, че има активен обмен между Европейската комисия и националните парламенти и една от причините за това е Българското председателство на Съвета на Европейския съюз, заяви председателят на Комисията по европейските въпроси и контрол на европейските фондове Кристиан Вигенин. Надявам се тази политика да продължи и занапред, допълни той. По думите на Кристиан Вигенин, въпреки че България не е в Еврозоната, сме свързани с еврото и каквото и да се случи с него, то ни засяга пряко.  Председателят на Комисията по икономическа политика и туризъм Петър Кънев постави актуални за страната въпроси като това каква ще бъде ролята на европейския министър на финансите. По думите на Петър Кънев Европа не е в добро състояние, като една от причините той посочи Брекзит.  Представителите на Европейската комисия и Народното събрание обсъдиха сроковете и възможностите за присъединяване на страната в Европейския валутен механизъм ІІ. Според представителите на Европейската комисия все още има области, в които реформите трябва да продължат – като образование и банков сектор, но институцията нееднократно е заявявала подкрепата си за членството на България в Еврозоната.", "date": "2018.02.13", "title": "Представители на ЕК: Трябва да реформирате образованието, пенсионната система, банковия сектор"}
{"url": "http://www.faktor.bg/bg/articles/rumen-radev-se-sreshtna-s-armenskiya-premier", "text": "Фармацията, информационните и комуникационни технологии, земеделието и производството на храни и вина, енергетиката и специализираната продукция са областите, в които България и Армения могат да постигнат бързи резултати за увеличаване на обема на двустранната търговия и взаимните инвестиции. Това беше подчертано на среща на държавния глава Румен Радев с министър-председателя Карен Карапетян в Ереван, съобщиха от прессекретариата на президентството.  В срещата участваха представители на Изпълнителната агенция за насърчаване на малките и средни предприятия в България /ИАНСМП/, на работодателски организации и на бизнеса. Министър-председателят Карапетян покани българския бизнес да развива дейност в новосъздадената свободна икономическа зона в Армения и подчерта, че арменската държава е готова да подкрепи съвместни производства на български и арменски компании.  В рамките на държавното посещение на президента Румен Радев в Армения и на проведените срещи между представителите на деловите среди от двете държави са били постигнати редица договорености за сътрудничество. Изпълнителната агенция за насърчаване на малките и средните предприятия в България е подписала Меморандуми за разбирателство със Съюза на производителите и предприемачите на Армения, както и с Републиканския съюз на работодателите.  Подобни споразумения предстои да бъдат подписани с Фонда за развитие на Армения, както и с Търговско-промишлената палата на Армения. В рамките на държавната си визита президентът Радев проведе среща с Негово Светейшество Карекин Втори, Католикос на всички арменци, и посети първопрестолния храм „Свети Ечмядзин“. Карекин Втори отправи благопожелания към българите и благодари на народа ни за оказаната подкрепа на арменците в най-тежък за тях час. Той отправи поздрави и към Българската православна църква и към Негово Светейшество патриарх Неофит.  „Отношенията между нашите народи, свързани от вековно приятелство, получиха нов импулс. В рамките на тази визита ние потвърдихме не само добрите политически контакти, но и приятелството между българи и арменци“, подчерта на срещата Румен Радев. Президентът добави, че арменската общност у нас е съхранила своята идентичност и вяра и е напълно интегрирана в българското общество.  В Ереван българският държавен глава посети и Института за древни ръкописи „Матенадаран“.", "date": "2018.02.13", "title": "Румен Радев: Отношенията между българския и арменския народ получиха нов импулс"}
{"url": "http://www.faktor.bg/bg/articles/holandskiyat-vanshen-ministar-hvarli-ostavka-zaradi-lazhata-za-putin", "text": "Холандският външен министър Халбе Зейлстра подаде оставка, съобщи \"Ройтерс\". Вчера холандският министър на външните работи Халбе Зейлстра призна, че е излъгал, че е присъствал на среща с президента на Русия Владимир Путин през 2006 г. Според него на срещата Путин е разкрил планове за експанзия. Зейлстра заяви, че доверието към него е накърнено от случая и е невъзможно да продължи да заема поста. Днес руското посолство в Холандия отхвърли като \"фалшиви новини\" коментарите на холандския външен министър относно агресивен руски план за създаване на \"Велика Русия\".", "date": "2018.02.13", "title": "Холандският външен министър хвърли оставка заради лъжата за среща с Путин"}
{"url": "http://www.faktor.bg/bg/articles/martin-shults-ofitsialno-podade-ostavka", "text": "Лидерът на германските социалдемократи Мартин Шулц подава оставка, предаде ДПА. \"Андреа Налес единодушно е одобрена от ръководството на СПД за мой приемник, партиен конгрес ще реши това\", заяви Шулц, цитиран от Ройтерс и БТА.  \"Германската социалдемократическа партия ще има извънреден конгрес на 22 април, оставката ми влиза в сила незабавно\", каза още Шулц. Според източник от ГСДП и.д. лидер на социалдемократите до гласуването на 22 април ще бъде кметът на Хамбург Олаф Шолц. ГСДП е в тежко положение, след като подкрепата му падна до исторически ниски нива на парламентарните избори през септември. След като първоначално отказваше нова коалиция с консерваторите на канцлерката Ангела Меркел, партията я прие миналата седмица. Това решение обаче бързо разклати позициите на Шулц, защото той отначало искаше да е външен министър в новото правителство, въпреки предишни свои обещания никога да не работи в правителство на Меркел.", "date": "2018.02.13", "title": "Мартин Шулц официално подава оставка"}
{"url": "http://www.faktor.bg/bg/articles/novini/svyat/kremal-zamazva-karvavite-si-sledi-v-siriya", "text": "Кремъл заяви днес, че не разполага с информация за убити руски наемници в Сирия, предаде Ройтерс.  Знаем само за руски граждани, които са разположени в тази страна като военнослужещи, уточни Дмитрий Песков - говорител на руския президент Владимир Путин. Изказването на Песков е в отговор на въпросите за най-малко двама убити руски наемници при сблъсък между сирийски проправителствени сили и оглавяваната от Съединените щати антиджихадистката коалиция в източната провинция Дейр аз Зур. Днес говорителят на руския президент призова да не бъдат използвани медийни съобщения като първоизточник за смъртта на руснаци в Сирия. Тези информации се нуждаят от потвърждение. В много държави по света има голям брой руснаци и придобиването на подробни сведения за всички тях е доста сложно, заяви Песков. Миналата седмица САЩ обявиха, че са убили над 100 бойци от сирийските проправителствени сили, когато коалицията е нанесла въздушни удари на 7 февруари, за да предотврати атака срещу щаб на подкрепяните от нея Сирийски демократични сили в източната провинция Дейр аз Зур. Министерството на отбраната на Русия, която подкрепя сирийския президент Башар ал Асад, каза, че проправителствени милиции са предприели разузнавателна операция и че в района не е имало руски военнослужещи. Най-малко двама руснаци, които са се сражавали неофициално на страната на Асад, обаче са сред убитите, съобщава агенция Ройтерс. Единият от загиналите е Владимир Логинов, казак от Калининградска област. Максим Буга, лидер на казаците в руския анклав на Балтийско море, заяви, че Логинов е бил убит наред с още десетки руски бойци около 7 февруари. Другият загинал руснак е Кирил Ананиев, каза Александър Аверин, говорител на националистическата партия \"Другата Русия\", с която Ананиев е бил свързан. Гибелта на Логинов и Ананиев за момента не е потвърдена от независими източници, посочва Ройтерс. Григорий Явлински, който е сред кандидатите на президентските избори в Русия, призова президента Владимир Путин да разкрие колко точно руснаци са убити в Сирия и при какви обстоятелства. \"Ако са загинали голям брой руски граждани, представители на властите, включително главнокомандващият нашите въоръжени сили (Путин), са длъжни да кажат на страната за това и да решат кой е отговорен\", подчертава либералът в изявление, разпространено от неговата партия \"Яблоко\".", "date": "2018.02.13", "title": "Кремъл замазва кървавите си следи в Сирия"}
{"url": "http://www.faktor.bg/bg/articles/vuchich-otkazva-da-se-izvini-za-natsionalisticheskoto-si-minalo", "text": "Президентът на Сърбия Александър Вучич отказва да се извини за използваната в миналото националистическа военна риторика, зовяща за \"Велика Сърбия\", включваща големи части от Хърватия, информира АП. Вучич подчерта, че няма да позволи да бъде унижаван, след като сръбският лидер беше подложен на натиск от журналистите за своя реч от 1995 година. Според него сърбите и хърватите има големи различия относно водената между тях война през 90-те г. на XX век. Вучич беше ревностен сръбски националист по време на войната, но сега той е проевропейски настроен. Двудневното му посещение в Хърватия тази седмица се разглежда като опит за подобряване на отношенията между двете балкански страни. Около 100 000 души умират по време на войната, когато сръбското малцинство поема контрол над 1/3 от територията на Хърватия, опитвайки се да се обедини със Сърбия.", "date": "2018.02.13", "title": "Вучич отказва да се извини за националистическото си минало"}
{"url": "http://www.faktor.bg/bg/articles/novini/balgariya/karayancheva-balgariya-ima-potentsial-da-bade-destinatsiya-za-tselogodishen-turizam", "text": "Председателят на Народното събрание Цвета Караянчева се срещна с генералния секретар на Световната организация по туризъм към ООН Зураб Пололикашвили, съобщи пресцентърът на Народното събрание. Гостът е в България за участие в срещата на министрите на туризма на държавите-членки на Европейския съюз в София.  През последните години българският туризъм се развива много добре благодарение на усилията на правителството и на Министерството на туризма, отбеляза по време на срещата председателят на парламента. Цвета Караянчева подчерта, че този отрасъл е изведен като приоритет на България и има национална стратегия за неговото развитие.  Наша основна цел е превръщането на България в четири сезонна дестинация, защото страната ни разполага с много ресурси за успешното развитие на различните видове туризъм, посочи Цвета Караянчева. Тя добави, че Народното събрание, правителството, бизнесът и общините работят ръка за ръка, за да продължи развитието му като водещ отрасъл в нашата икономика.  Парламентът приоритетно разглежда всички законодателни промени, които подкрепят този бранш, подчерта Цвета Караянчева.  Зураб Пололикашвили подчерта, че на неформалната среща на министрите на туризма на държавите-членки на ЕС се е уверил, че България активно работи за развитието на този важен отрасъл не само за българската икономика, но и за целия Европейски съюз. По думите му форумът в София е бил изключително ползотворен и от него са произлезли конкретни резултати.  Надявам се динамиката на диалога по темите, свързани с развитието на туризма, да продължи и в бъдеще - особено по време на Българското председателство на Съвета на Европейския съюз, отбеляза Зураб Пололикашвили. Сигурен съм, че ще бъдат разработени още много добри продукти, които да привлекат още по-голям брой туристи във вашата страна, добави той.  България може да разчита на подкрепата на нашата организация за развитието на туризма и по-специално - на малките и средни предприятия, които успешно да се реализират на туристическия пазар, заяви генералният секретар на Световната организация по туризъм към ООН.", "date": "2018.02.13", "title": "Караянчева: България има потенциал да бъде дестинация за целогодишен туризъм"}
{"url": "http://www.faktor.bg/bg/articles/politika/na-vseki-kilometar/kak-s-natsionalno-saglasie-ods-spasi-komunisticheskata-nomenklatura-i-neyniya-ohranitelen-otryad-ds", "text": "В „Документите” по ТВ ”Европа” Антон Тодоров  изнесе информация, че при правителството на ОДС  (1997-2001) „ченгеджийницата настъпва сериозно и в дипломацията”  и че във Външно министерство ръководители на отдели стават главно потомствени кадри на БКП и ДС. Същата е картината и в администрацията на президента Петър Стоянов и на премиера Иван Костов.  Назначенията на посланиците  стават по доклад на министъра на външните работи Надежда Михайлова (Нейнски), но с решение на Министерския съвет и с указ на президента. Така че то е „колективно” дело.   Изнесената от Антон Тодоров информация е потресаваща. Но ако фактите са такива, няма какво да се възрази. По-скоро трябва тия действия на правителството на ОДС да се обяснят. Преди да дам моето обяснение, всеки може да си опресни паметта благодарение на  публикуваните решения на КОМДОС (Комисия по досиетата) . От тях става ясно в периода на т.нар. „наше управление” –  1997-2001 г. колко щатни служители, агенти и сътрудници на бившите комунистически тайни служби са станали посланици, временно управляващи посолства и генерални консули.  Не съм черногледец и приемам, че поне неколцина от тях са работили честно за интересите на демократична България. Но логичният въпрос остава. Защо когато гражданите с гласовете си ни дадоха цялата власт – парламентарно мнозинство, самостоятелно правителство, президент и вицепрезидент, нямаше лустрация и кадрите на бившата комунистическа партия и ДС останаха, и дори се издигнаха във властта. Отговорът е известен. Ръководството на СДС тогава, зад гърба на нашите избиратели,  А не е възможно едновременно да има „съгласие” с комунистите и лустрация на техните и на ДС, кадри. Едното изключва другото. В СДС тогава тесен политически кръг вземаше решенията и след това ги „налагаше” като свършен факт. Този кръг осъществяваше и контакти, за които не информираше открито нито Националния съвет, нито народните представители.  В този кръг влизаха Иван Костов, Христо Бисеров, Йордан Соколов, Петър Стоянов, Надежда Нейнски, Евгений Бакърджиев,  Александър Божков, Муравей Радев и Екатерина Михайлова. По-късно в този кръг настъпиха сериозни конфликти. Главната причина за тях не бе курсът на външната политика, а  „курсът” на лични и лобистки интереси в процеса на приватизация. Синият електорат” тогава стана ням и безпомощен свидетел на скандални разправии и сцени. Довчерашни „приятели” застанаха един срещу друг, между тях прехвърчаха не просто „искри”, а огномети. Заваляха грозни думи от типа „Иване, кажи си!”. Министри бяха изхвърлени без обяснения и бяха осъществени, също без логични обяснения, абсурдни назначения. Всичко това действаше на сините симпатизанти демобилизиращо. За дезориентацията им допълнителен „принос” внесе и идващата от цялата страна информация, че навсякъде в първия отряд на „приватизаторите” са все кадри на комунистическата и ДС номенклатура. А „задачата” на сините” бе само да ги „обслужат”. И много местни „лидери” на СДС правеха точно това  – припечелваха комисионни обслужвайки интересите на лица от „бившите” БКП и ДС.  В този смисъл, въпросът защо правителството на ОДС лансира в дипломацията, а и в други министерства, „бивши” кадри на Държавна сигурност, защо и президентът се обгради също с такива „съветници”, има отговор.  В ръководството на СДС тогава съществуваше илюзията (приемам, че е било илюзия, защото в противен случай това би било национално предателство!), че тези „бивши” кадри ще заработят за новата демократична власт. Но ако дипломатите са представяли България извън страната, то много други „бивши” – от БКП и ДС,  имаха друга „представителна” цел: да участват в приватизацията – парите бяха в тях, необходимо им бе само „НАЦИОНАЛНО СЪГЛАСИЕ”. И те го получиха от ОДС.   Пиша „неочаквано”, защото хората, които протестирахме през зимата на 1996-1997 година, не мислехме за „съгласие”. Но е факт, че на 7 май 1997 г. при откриването на Първото заседание на 38-то Народно събрание, лидерът на СДС и бъдещ премиер Иван Костов заяви:  „Ние сме дошли тук с желанието да наложим нов дух в българското Народно събрание. Ние искаме да затворим страницата на безмислената конфронтация... Ние вярваме, че основното средство за лечението на страната, за нейното спасение и възраждане е търсенето на национално съгласие, национално съгласие по всеки конкретен въпрос.”  Първо, конфронтацията с БСП не бе „безмислена”. Точно обратното – тя имаше исторически смисъл. Има го и до днес. Второ, не могат да се затварят страници без да са прочетени. Това обрича бъдещето на слепота. Не случайно едва днес, 20 години по-късно и то през „иглени уши”, се прокарва изучаването на комунистическите и ДС престъпления в средното образование.  Трето, страната се „лекува” не от политици на „съгласието”, което ще рече на компромиса с политическия противник,  а от решителни политици.  В преходни периоди не съгласието, а решителността за промени и отхвърляне на наследството на миналото,  е водеща политика и кауза. В нашия случай „отхвърлянето на наследството” означаваше изхвърляне от управлението на страната на кадрите на БКП и Държавна сигурност, отстраняването им от възможността да участват в приватизацията. Това не направи правителството на ОДС с премиер Иван Костов.  Ако беше го направило това  Нямаше това да бъде „недемократично”, а израз на демократична воля за различно бъдеще на българския народ, различно от 45-годишното управление на кадрите на БКП и ДС.  На „офертата”за „национално съгласие” предложена от Иван Костов лидерът на БСП Георги Първанов отвърна тогава:  „Управление чрез максимално съгласие - това е формулата, която ние предложихме преди няколко месеца. Това е нашето разбиране за формулата на успеха и днес.... Всъщност преходът не бива да е нито ляв, нито десен, а един баланс, едно работещо съчетание между либерална и социална политика, между ляво и дясно. Подобно разбиране означава, че никой сам не може да изведе страната от кризата; че са необходими съединените усилия на различни по своя характер политически и обществени сили.” В словото си при предлагането на този исторически документ Иван Костов акцентира върху търсенето на „широко национално съгласие по приоритетите на политиката” и предложи „да не членуваме думите \"националното съгласие\", а да бъде \"Декларация за национално съгласие\" в смисъл, че и в бъдеще ще се постигат подобни документи за национално съгласие.”  В допълнение поясни, че „това е предложението, което прави господин Георги Първанов”.   Предложението бе прието.  Комунистите и сътрудниците на ДС бяха ограбили банките, бяха докарали до фалит икономиката и финансите на страната, бяха изпратили българите на дъното на живота, а ние им предлагахме „ШИРОКО НАЦИОНАЛНО СЪГЛАСИЕ”. В един момент Иван Костов се усети, че тази теза няма да прозвучи убедително не само за нашите симпатизанти, но и за всички граждани.  Защото съсипването на България бе факт и нямаше как да няма „виновни”. Затова и побърза да поясни, че:  „СДС не се е отказал нито на йота от заявеното в неговата предизборна платформа намерение да търси отговорност от виновниците за националната катастрофа. Но ние знаем, че по този повод едва ли е възможно да се постигне съгласие, а не желаем Народното събрание да започва с актове на конфронтация и заради това, предлагайки текстовете на приоритетите, ние търсихме тези пресечни точки, върху които ще има максимално съгласие. Това беше подходът.”  Хубави думи, но само думи. Търсенето на „отговорност от виновниците” остана само в стенограмата на Народното събрание.  Не се прие закон за лустрация. Наскоро в интервю за Faktor.bg един от инициаторите на такъв закон – народният представител от СДС Георги Панев, сподели, че се е опитал бързо да внесе „Закон за обявяване на незаконноста на комунистическия режим в България”, който да даде възможност за лустрация и търсене на отговорност за комунистическите престъпления. За да направи това той бе наистина провокиран от внасянето от страна на друг депутат от ОДС на закон за национално помирение,предвиждащ „в цялата страна да се издигнат съвместни паметници на жертвите на комунизма и фашизма.”  И Панев откровено признава, макар и след 20 години: „Но и за това мое действие ми беше оказан изключително силен и директен натиск, като в тежък разговор с влиятелно лице от ОДС бях призован да оттегля закона”.  Георги Панев не оттегли своя закон, но той така и не успява три години да стигне до разглеждане в пленарна зала.Съществено изменен се появи едва през 2000 година.  Преди това, още в 36-то Народно събрание приехме решение със силата на закон, според което сведенията за организацията, методите и средствата при изпълнение на специфичните задачи на органите на ДС, както и агентурната информация на тези органи до 13 октомври 1991 г.  не представлява повече „държавна тайна”. Това означаваше, че досиетата могат д абъдат отваряни без проблем. Те вече не съдържаха ”тайна”.  Това решение, ако не ме лъже паметтта бе отменено от 37-то НС. Но правителството на ОДС и парламентарното мнозинство на ОДС в 38-то НС можеше да върне веднага към живот поне това решение и само да го допълни с формални процедури. Но парламентарното мнозинство на ОДС не направи това. Не го направи, защото   Закъснялото и избирателно отваряне на досиетата, липсата на всеобхватна лустрация, стори така, че  съдебната система остана напълно нереформирана. Публично резерви към „ефективността” на закон за лустрация изрази президентът Петър Стоянов. Веднага след него същото повтори и премиерът Иван Костов. Пред журналисти Костов заяви тогава, че споделя опасенията на президента относно внесения законопроект за лустрация, който според него е „закъснял и няма да реши проблемите на деня”. Точните му думи бяха:  „Ако законът за лустрацията влезе в парламента, това ще създаде напрежение между политическите сили и ще наруши националното съгласие, което аз особено ценя”.  Така Иван Костов тогава възрази на група народни представители от ОДС и главно от „Народен съюз”, които бяха инициаторите на внасянето на такъв законопроект. Заместник-председателят на Парламентарната  група на ОДС Благой Димитров се солидаризира с премиера. Законопроектът пропадна. „Националното съгласие”, което лансира Иван Костов през 1997 година направи така, че прокуратурата остана не само нереформирана, но и несезирана за комунистическите престъпления в периода на „прехода”.  „Заканата” на лидера на СДС, че не сме се отказали „нито на йота” от намерението  „да търсим отговорност от виновниците за националната катастрофа” увисна в парламентарния въздух.  В реалния живот се случи само „съгласието”.  Това всъщност бе неогласеното никога публично пред хората „негласно” и „задкулисно” съгласие да не бъдат засягани интересите на кадрите на БКП и ДС по никакъв начин. Видимото съгласие бе за това, което наистина се случи – въвеждане на „валутен съвет” като условие за излизане от икономическата катастрофа, членство на България в ЕС и НАТО.  За това комунистите и кадрите на ДС мърмореха, пречеха доколкото могат, но като цяло не възразиха. Защото друг бе техният интерес.  Затова и формално членството на България в НАТО и ЕС се случи при президента Георги Първанов и при правителствата на НДСВ, БСП и ДПС. От приетата „Декларация за национално съгласие” в 38-то НС останаха на „книга” и следните „обещания”:  – справедливо разпределение на социалните тежести на реформата; – борба с организираната престъпност и корупцията независимо от политическия цвят на всички нива и власти в държавата. В Декларацията имаше и точка за „отваряне на досиетата на политиците, на висшите магистрати и администратори”, но това се оказа „последна дупка на кавала”.  Досиетата започнаха да се отварят избирателно в края на мандата на ОДС, а досието на партньора на Иван Костов в „националното съгласие” – Георги Първанов, така и не бе отворено, макар да е било известно на тримата „големи” – Костов, Стоянов и Соколов. Това позволи на лидера на БСП да стане президент, а  Публичната легенда как от ДС довели Царя и той объркал политиката, е само удобна легенда. Защото завръщането на Симеон Сакскобургготски бе резултат от политиката на „национално съгласие, която вече бе в ход.  Кадрите на ДС и БКП си бяха изтъкали платното и бе време да ритнат кросното. ОДС вече не им трябваше. Политиката на „национално съгласие”щеше да стане „рекламно лице”на управлението на НДСВ, БСП и ДПС.  Тя продължава и до днес със стари и нови играчи – БСП, ГЕРБ, ДПС, Обединени патриоти. И партията „Воля” на Марешки е част от тази политика. Както при управлението на ОДС, така и при управлението на НДСВ косъм не падна от главите на „бившите” комунисти и ченгета. Точно обратното – разполагането им на всички равнища на държавното управлението и в икономиката  продължи под „пълна пара”.  Макар и да не съм бил в ръководството на СДС тогава, да не съм участвал във вземането на решенията ( в 38-то Народно събрание бях само една година), също се чувствам виновен, макар винаги да съм защитавал тезата, че през 1997-2001 г. правителството на ОДС спаси България от националната катастрофа.  Но това бе „спасение” договорено с комунистите и с кадрите на ДС. Заедно с България ние спасихме комунистическата номенклатура и нейния охранителен отряд Държавна сигурност. И не само ги спасихме в „комплект” от правосъдието, но им дадохме възможност да си напазаруват България. Те, естествено, не пропуснаха тази възможност. Довлякоха у нас и своите руски приятели, с ограбените от руския народ пари. Затова днес почти зад всеки „успял българин”, зад всеки „голям бизнесмен” и „олигарх”, четем една и съща визитна картичка – комунистически произход, Държавна сигурност, руска връзка. България е тяхна. Всички останали сме само подробност от пейзажа. Тази истина е горчива, но само ако си я кажем откровено можем да намерим изход от днешната ситуация. Но дори и да намерим такъв изход той никога вече не може да бъде такъв, какъвто съществуваше пред нас през 1997-2001 година.", "date": "2018.02.13", "title": "Как с  „Национално съгласие”  ОДС  спаси комунистическата номенклатура и нейния охранителен отряд ДС"}
{"url": "http://www.faktor.bg/bg/articles/burgaski-uchenichki-izpolzvat-sutieni-za-da-kriyat-stokata-droga", "text": "Бум на употребата на наркотици в училищата в Бургас. Напоследък рязко пада границата на употребяващите дрога, отчитат органите на реда. Само за три дни полицията в черноморския град е арестувала трима младежи. Дилърите обикновено са ученици. Атакуват клиентите - техните връстници в голямото междучасие или след края на часовете. В последните месеци стават все по-изобретателни в стемежа си да пласират \"стоката\" без да се набиват на очи, разказват от полицията.  \"Обикновено крият наркотичните вещества в бельото си.Много често и момичета биват залавяни като разпространители на наркотични вещества.Те използват сутиените, за да крият дрогата\", обясни Венелин Русинов от \"Криминална полиция\".  След зачестилите случаи контролът край училищата е затегнат още повече.", "date": "2018.02.13", "title": "Бургаски ученички използват сутиени, за да крият стоката -дрога"}
{"url": "http://www.faktor.bg/bg/articles/ikonomika/turizam/neformalna-sreshta-na-ministrite-na-turizma-ot-evropeyskiya-sayuz-dnes", "text": "Неформална среща на министрите на туризма от Европейския съюз ще се състои днес в София. Форумът ще бъде последван от среща на високо равнище „Туризъм и икономически растеж”. Председателят на парламента Цвета Караянчева ще приветства гостите. Ще участват вицепремиерът Валери Симеонов, министърът на туризма Николина Ангелкова, еврокомисарят по вътрешен пазар, индустрия, предприемачество и малки и средни предприятия Елжбета Биенковска, генералният секретар на Световната организация по туризъм към ООН Зураб Пололикашвили. Ще присъстват и представители на страните от Балканския регион.", "date": "2018.02.13", "title": "Неформална среща на министрите на туризма от Европейския съюз днес"}
{"url": "http://www.faktor.bg/bg/articles/legendarnite-nightwish-zabivat-na-festivala-varna-mega-rok", "text": "Финландските легенди Nightwish /Найтуиш/ ще бъдат топ изпълнителите в новия фестивал \"Варна Мега Рок\", който ще се проведе в морската столица на 18-и и 19-и август на пристанището. Варна ще бъде единственият град в Източна и Югоизточна Европа от турнето им. Това стана ясно днес на съвместна пресконференция на кмета Иван Портних и Цонко Цонев, организатор на събитието,съобщава БТА. \"Благодаря за съвместната инициатива. Варна има нужда от такъв фестивал. Общината ще го подкрепи логистично, защото вярвам, че това събитие ще утвърди имиджа на морската столица като фестивален град. Надявам се събитието да привлече много фенове на рока и да се превърне в традиция\", каза кметът Иван Портних.  \"Община Варна няма да плаща нищо за концерта, ще има логистична подкрепа - място, озвучаване. Разчитаме на спонсори\", каза Цонко Цонев. По предварителна информация, обявена от Цонев, в концерта ще се включат Глен Хюс, българските групи \"Кросфайър\", \"Кикимора\", \"Бандида\" и \"Конкурент\". Имената на останалите участници ще бъдат ясни до две седмици. Продажбата на билетите стартира утре - 14-ти февруари, в 24 ч. в \"УЕventim\" и \"Е-TicketsMall\". През първите 2 седмици билетите ще се продават на преференциална цена от 70 лева, след което ще бъда продавани за по 90 лв., а от 18-ти юли - за 120 лв. За деца до 12 г. концертът ще бъде безплатен.", "date": "2018.02.13", "title": "Легендарните Nightwish забиват на фестивала \"Варна Мега Рок\""}
{"url": "http://www.faktor.bg/bg/articles/sport/marsel-hirsher-specheli-olimpiysko-zlato", "text": "Шесткратният носител на Голямата световна купа по ски алпийски дисциплини Марсел Хиршер завоюва и първия си златен олимпийски медал, след като триумфира в комбинацията в алпийския център в Джонсон. 28-годишният австриец направи отлично каране в слалома и въпреки тежките метеорологични условия и силния вятър завърши с общо време от спускането и слалома от 2:06.52 минути.  Хиршер бе 12-и след спускането, но след първото си време в слалома от 45.96 секунди не остави никакви шансове на конкурентите си. За Хиршер отличието е въобще първо от олимпийски игри, а за Австрия това е общо 35-и златен медал в алпийските ски. На второ и трето място завършиха французите Алекси Пинтюро и Виктор Мюфе-Жанде, които изостанаха съответно на 0.23 секунди и на 1.02 секунди.  На четвърто място завърши австриецът Марко Шварц на 1.35 секунди зад Хиршер, пети остана американецът Тед Лигети на 1.45 секунди, а шести завърши Тома Мермийо-Блонден от Франция на 1.50 секунди.", "date": "2018.02.13", "title": "Марсел Хиршер спечели олимпийско злато"}
{"url": "http://www.faktor.bg/bg/articles/yaponets-e-parviyat-sportist-s-polozhitelna-doping-proba-v-pyongchang", "text": "Кей Саито е първият изключен спортист от зимните олимпийските игри в Пьонгчанг заради употреба на допинг. Спортният арбитражен съд (КАС) потвърди, че 21-годишният японец е със спрени състезателни права, докато не приключи разследването. В положителната проба на Саито е открит забраненият диуретик ацетазоламид. Той действа като маскиращ агент, който прикрива употребата на вещества, подобряващи представянето. Саито, който е част от японския отбор в шорттрека, е напуснал доброволно олимпийското село. Състезателят твърди, че е невинен. \"Шокиран съм, тъй като никога не съм се опитвал да вземам допинг. Никога не съм вземал стероиди, така че няма нужда да прикривам нещо. Искам да докажа невинността си, но не искам това да повлияе на отбора, затова приемам решението\", каза Саито. Водачът на японската олимпийска делегация Ясуо Саито потвърди, че и втората проба на 21-годишния състезател е положителна. Спортистът трябваше да участва днес в квалификациите в отборната надпревара на 5000 м в шорттрека, които ще се проведат от 13.32 часа българско време.", "date": "2018.02.13", "title": "Японец е първият спортист с положителна допинг проба в Пьонгчанг"}
{"url": "http://www.faktor.bg/bg/articles/tervel-pulev-shte-se-boksira-v-sasht", "text": "По-малко от три месеца, след като постигна седмата си победа в професионалния бокс, Тервел Пулев се стяга за следващото си предизвикателство, съобщава Канал3. Навръх една от най-знаковите дати в историята на България - 3-ти март и Освобождението на България, бронзовият медалист от олимпийските игри в Лондон 2012 ще се качи на ринга в Чикаго. Негов съперник в първата в кариерата му битка отвъд океана ще бъде американец. След двубоя в Чикаго, по-малкият от братя Пулеви ще се завърне в Европа, за да се подготвя за нов мач, този път на 7-ми април във Виена. Противник на Тервел в австрийската столица ще бъде представител на домакините.", "date": "2018.02.13", "title": "Тервел Пулев се готви за битка в Чикаго на връх 3-ти март"}
{"url": "http://www.faktor.bg/bg/articles/kzk-da-otpadnat-lihvi-za-neplateni-smetki-za-parno-dokato-ne-e-gotova-izravnitelnata", "text": "Да не се начисляват лихви при забавяне на плащане за парно, докато не излезе изравнителната сметка. Това е едно от предложенията на Комисията за защита на конкуренцията за промени в Закона за енергетиката и наредбата за топлоснабдяване. Експертите предлагат да се премине от сегашната изчислителна система чрез формули към измервателна – посредством контролни уреди (топломери), монтирани в абонатната станция при разпределянето на енергията. Друго проектоизменение предвижда отпадане на забраната за сваляне на радиатори. Ограничението в Закона за енергетиката бе въведено, за да се спрат кражбите на топлинна енергия. Мотивът бе, че има недобросъвестни абонати, които махат радиаторите с измервателни уреди и през отоплителния сезон слагат такива без уреди.  Сред предложенията на КЗК е наемателите на жилища да имат право да са клиенти на топлофикациите със съгласието на собствениците. В момента е практически невъзможно дружествата да издават фактури на друго лице освен на собственика на имота, като се стига до злоупотреби от страна на наемателите с натрупани сметки. Другата основна промяна, която предлага КЗК, е да бъде отменено изискването фиксираният процент за сградна инсталация да се предлага от дружеството за топлинно счетоводство.", "date": "2018.02.13", "title": "КЗК: Да отпаднат лихвите при забавено плащане на парното, докато не излезе изравнителната сметка"}
{"url": "http://www.faktor.bg/bg/articles/boyko-noev", "text": "Бившия министър на отбраната и бивш посланик на България в НАТО Бойко Ноев, изпратена до медиите своя позиция, в която изразява загриженост дали България е готова да предаде своя военно-промишлен комплекс под контрола на Русия. По думите му Русия отново търси контрол над оръжейната ни индустрия - нещо за което тя настоява с различна интензивност вече повече от 15 години. Нито едно българско правителство досега не е отстъпвало на този натиск, като до неотдавна въпросът практически е бил свален от дневния ред на двустранните отношения. Зачестяват индикациите, че правителството преговаря с Русия за признаване на нейно право на контрол върху българската оръжейна индустрия. Или по-точно, подготвя се междуправителствено \"Споразумение между Република България и Руската федерация за урегулиране на отношенията във връзка с производството на въоръжение, военна техника и резервни части за тях, съгласно междуправителствените споразумения между НРБ и СССР\", известно накратко като \"Споразумение по лицензите\". Черно на бяло, в чл. 1 на руския проект за такова Споразумение се настоява за следното, цитат: \"Българската страна прекратява производството на въоръжения, военна техника и резервни части за нея, по лицензите, които са предадени на Народна Република България от бившия СССР в рамките на междуправителствените споразумения по приложения към настоящето Споразумение списък.\" По нататък в текста се настоява България да иска писмено разрешение от Русия за всеки износ за трети страни на военна продукция, която има каквото и да било отношение към въпросните споразумения отпреди 1989г. Казано накратко- Русия отново търси контрол над оръжейната ни индустрия - нещо за което тя настоява с различна интензивност вече повече от 15 години. Нито едно българско правителство досега не е отстъпвало на този натиск, като до неотдавна въпросът практически е бил свален от дневния ред на двустранните отношения. Историята на тези отношения преминава през редица преговорни цикли в рамките на българо-руската Междуправителствена комисия за икономическо и научно-техническо сътрудничество и различни работни групи. По основния въпрос- имат ли основания руските претенции за контрол над нашата военна индустрия позициите на двете страни са били диаметрално противоположни. Може би досега. Досега България никога не е допуснала компромис, дори намек за признаване на тези претенции. Първо, защото въпросните споразумения са де-факто мъртви поради системното им нарушаване, навремето от СССР, а впоследствие и от Руската Федерация до тяхното фактическо, едностранно и пълно прекратяване от руска страна през 1996 г., което, освен всичко друго, е довело до щети за България (по някои оценки над 2 млрд. долара). Второ, поради липса на каквито и да било правни основания за признаване на патентни права и защита на интелектуалната собственост по въпросните споразумения. Трето, защото българските производители през годините са въвеждали промени и подобрения на оригиналните образци, на базата на нови технологии и материали. Редица изделия вече нямат почти нищо общо с първообразите си от съветско време. Четвърто, но не последно- липса на правни основания руската страна да бъде считана за единствен правоприемник по тези въпроси след разпадането на СССР. Българската позиция досега е била прагматична и честна- взаимен отказ от претенции по споразуменията с бившия СССР; прилагане на общоприетите принципи на международното право; ненамеса на държавите в регулирането на отношенията между стопанските субекти, между авторите и ползвателите на техническата документация; подкрепа на прагматични договорни търговски отношения между български и руски дружества (в рамките на допустимото, предвид членството на България в ЕС и НАТО). С една дума, България е стояла на принципа \"да оставим миналото отзад и да гледаме напред\", оформен в т.нар. \"нулево споразумение\". Интересите на Русия да контролира българската отбранителна индустрия и въобще- колкото се може по-широк спектър от системата за сигурност и отбрана на България - са открито заявени. Тяхната реализация се проявява в рамките на официални формати, двустранни и многостранни. Те се преследват и със сенчестите средства на специалните операции и различни хибридни методи, вкл. пропагандата чрез медиите. Да припомним дирижираните \"разкрития\" за \"български оръжия\" в сирийския град Алепо преди около 1 година, които послужиха като повод официална Москва отново да поиска да сложи ръка над българския оръжеен износ. Само преди дни пак станахме свидетели на поредните внушения на официални руски информационни агенции, че едва ли не българска зенитна ракета е свалила руския СУ25 в района на Идлиб. Натискът на Русия е последователен и системен. Важното е как българската страна, власти, медии и общественост отстояват интересите на България. Нека не забравяме, че около \"случая Алепо\" българската прокуратура с публична страст се нахвърли да разследва българските производители, като неоснователно омаскари фирмата \"Аркус\", преди да констатира, че няма никакви нарушения. Подобно е отношението и към други български предприятия, за които представители на българските власти и някои медии изхождат априорно от презумпцията на някаква българска вина, а не чуждо враждебно действие. Реализацията на руските интереси в България в сферата на сигурността и отбраната се улеснява както от обективни, така и от субективни фактори, които си взаимодействат в различни конфигурации и динамика, в зависимост от управляващата политическа гарнитура на деня. Главен обективен лост за въздействие е продължаващата висока зависимост на България от благоволението на Русия за поддръжката на основни бойни платформи на армията - на първо място в авиационната и ракетната област. Тази зависимост, съчетана със зависимостите в енергетиката- газ и ядрена, поставя България в позиция на \"молещ се\" в отношенията с Русия. Това ерозира не само специфичните ни интереси във военната и енергийната области, но и пълноценната реализация на геополитическата ни принадлежност. Това ясно се вижда от съюзниците ни в ЕС и НАТО и се отразява зле върху тежестта на България при формирането на политики и взимането на решения в тези организации. Именно тази зависимост, а не толкова проблеми с корупцията пряко влияе при решаването на такива жизнено важни, стратегически за България въпроси като членството в Шенген и Еврозоната. Време е днешните управляващи да си отворят очите за това. Субективните лостове за въздействие са свързани с властовата конфигурация в България. Руските интереси са облагодетелствани от участието във властта на български политически субекти, които открито или завоалирано прокарват анти-ЕС и анти-НАТО позиции, открито или завоалирано пропагандират присъединяването на България към различни евразийски формати и чиито лидери се хвалят със своите тесни връзки в Москва. Това влияние все повече прозира в някои ресори на изпълнителната власт, ръководителите на които волно или неволно подпомагат руските усилия да постигнат пробив и в крайна сметка- контрол над военната ни индустрия. Впрочем, в подобен контекст бяха и атаките срещу оръжейната ни промишленост от лятото и есента на 2017 г. Тези атаки отслабиха позициите на България на традиционните планови пазари, които тя с много усилия се опитва да удържа в тежка конкуренция с Русия. Субективният фактор може да отслабва и прекратява нежелани обективни зависимости. Но той може и да ги засилва и мултиплицира. Как иначе да се обясни ентусиазмът на висши български ръководители, които, според участници в двустранните консултации с Русия по военно-технически въпроси, през есента на 2017 г. са задали следната политическа рамка: \"политиците и политиката се променят, но отношенията между България и Русия не се променят\". В хода на консултациите тази политическа рамка е била уплътнена с българска нагласа за отваряне на преговори по гореспоменатото Споразумение по лицензите. Тази нагласа е била допълнена и с покана за участието на Русия в поддръжката и даже модернизацията на безпрецедентно широк спектър въоръжения и техника в Българската армия, далеч надхвърлящ болезнените проблеми на военно въздушните ни сили. Затова въпросът кой разпореди тези позиции на българската страна на тези \"консултации\", има не само политическа и юридическа, но и друга страна, която засега не е известно да е застанала на вниманието на ДАНС и на прокуратурата. Но във всеки случай е застанала на вниманието на нашите съюзници. Има различни обяснения за възможните причини тези развития да се случват именно сега, както и за натиска те да се случват бързо. Едно от обясненията е размерът на българския оръжеен износ, който вече надхвърля 1 млрд. евро и поставя страната ни сред водещите в света. Тези постижения на нашата индустрия се дължат преди всичко на усилията на хилядите инженери и работници и на техните ръководители. Те се дължат на предприемчивостта на техните акционери, които през последните години реинвестираха десетки милиони лева собствен капитал, създаваха работни места на собствен риск, без никаква подкрепа от банковия сектор или от държавата, без фанфари и рязане на ленти. Нивата на износа са доказателство за конкурентоспособността, постигната от оръжейната ни индустрия в един сектор, в който Русия претендира за монопол. Тази печалба за България обаче, в Русия се счита за пряка загуба. Припряността около \"решението\" на т.нар. \"лицензионен проблем\" издава намерения за включването му в пакета договорености, за които се натиска да бъдат постигнати по време на посещение на президента Путин у нас. Както казва руският посланик, \"Путин няма да дойде да пие чай\". За всички е ясно, че търсеният от Русия контрол над военната ни индустрия, ако й бъде даден в каквато и да било форма, би означавал на първо място загуба на повечето от 20-те хиляди работни места и безвъзвратното загробване на този отрасъл. На второ място, това би било признаване на руско право на вето върху отношенията на България със съюзниците й от НАТО и ЕС и оттам- окончателното й дискредитиране като руски анклав в евроатлантическия регион. Нито една държава от бившия Варшавски договор и СИВ не е допуснала подобни дискусии, камо ли да признае подобни права на Русия. Не ги е допуснала и Сърбия, най-близкият съюзник на Русия в Европа. Интересното е дали днешните управляващи си дават сметка за възможните последствия от отварянето на тази \"кутия на Пандора\" в българо-руските отношения и за вредите, до които това би довело. Във всеки случай, излизането на улицата на работниците на \"Арсенал\", \"Аркус\", ВМЗ, \"Дунарит\" и \"Емко\" няма да бъде в полза нито на стабилността на правителството, нито на едни прагматични и приятелски взаимоотношения с Русия. По покана на правителството в близките дни се очаква среща с ръководителите на основните военнопромишлени предприятия за обсъждане на гореспоменатото \"Споразумение по лицензите\". За тези ръководители, за техните хиляди работници и служители денят на истината скоро предстои. Предстои да разберат истината и по-широките обществени кръгове, които никак не са безразлични накъде управляващите водят България.", "date": "2018.02.13", "title": "Бойко Ноев: Русия винаги е имала интерес да контролира българската отбранителна индустрия"}
{"url": "http://www.faktor.bg/bg/articles/kt-podkrepa-v-tets-maritsa-iztok-saorazheniyata-sa-opasni", "text": "Спешно увеличение на цената на въглищата, добивани от мини \"Марица- изток\", с поне 15%, за плавно компенсиране на периодите с неизвършени разходи и ненаправени инвестиции. До средата на годината да се премахнат ценовите дисбаланси и недостатъците на действащата система за изчисляване на цената на въглищата, добивани в \"Марица-изток\". Свързано с това - увеличение на цената на електроенергията от \"Марица-изток 2\" с поне 10%, както на регулирания пазар, така и в дългосрочните договори. Изготвяне на план за действие през следващите 10 г., обоснован с инвестиции за ограничаване на вредните емисии.  Това са част от исканията на КТ \"Подкрепа\" за преодоляване на системния финансов недостиг и заплахите от ликвидация на 40% от българската електроенергетика. Президентът на КТ \"Подкрепа\" Димитър Манолов заяви, че в ТЕЦ \"Марица-изток\" съоръженията са остарели и опасни. Владимир Топалов, председател на миньорския синдикат, заяви, че в 1 мегават енергия цената на въглищата е 25-30%, докато в една немска централа процентът въглища е 60%. Това е заради методиката на изчисление, която трябва да се промени, смятат от \"Подкрепа\". Топалов се усъмни, че някой умишлено иска да затвори комплекса. Цената на тока няма да се повиши, ако се увеличи цената на въглищата от комплекса, категорични са от Конфедерацията. От Конфедерацията констатират, че в мини \"Марица-изток\" са налице предпоставки за неуправляемо съчетание на геоложки, технически, технологични, транспортни, финансови, екологични и социални рискове с каскадни и катастрофални последици на площ 100 кв.км. Това застрашава 40% от производството на ел. енергията у нас. Ако не се вземат спешни мерки, реалното развитие на ситуацията е недостиг на ел.енергия, драстично повишени цени във всички сфери. От КТ \"Подкрепа\" уточняват, че ТЕЦ \"Марица-изток 2\" има много малък относителен дял на регулирания пазар. Стабилизирането на въгледобива и производството в комплекса е необходимо условие за достатъчно количество и ниски цени на предлаганата на борсата енергия. Димитър Манолов коментира и Истанбулската конвенция, като заяви, че наистина има сериозен проблем с насилието, но никой не си е направил усилието да прецени колко страната ни има възможност да изпълни исканията й заради икономически проблеми. Конвенцията налага и въвежда трансгранични институции, овластени до безкрай, и те са от хора, които никой не е избирал. Той призова българите да бъдат оставени да възпитават децата си както искат.", "date": "2018.02.13", "title": "КТ \"Подкрепа\": В ТЕЦ \"Марица-изток\" съоръженията са опасни"}
{"url": "http://www.faktor.bg/bg/articles/ikonomika/turizam/angelkova-lansira-ideya-da-napravim-karta-na-100-evropeyski-turisticheski-obekti", "text": "По примера на стоте национални туристически обекта в България министърът на туризма Николина Ангелкова лансира идеята за създаване на карта със 100 европейски туристически обекта. Те ще обединят историческите обекти, включени в листата на ЮНЕСКО на световното културно наследство. Идеята беше обявена на министерската конференция \"Туризъм и икономическо развитие\" в София в рамките на българското председателство на Съвета на ЕС.   „С колегите министри обсъдихме идея за създаване на своеобразна карта на 100-те европейски туристически обекти, която символично да наречем Софийска карта на 100-те европейски туристически обекти. Тя стъпва на опита на България в популяризирането на нейните важни 100 национални обекта, която е уникален български принос в туристическото движение“, разясни родният министър.   Картата ще е базирана на обектите от списъка на ЮНЕСКО. По думите на Ангелкова националната карта е имала огромен успех в страната ни и е увеличила значително посещенията в културно-историческите обекти и привлича интереса на младите хора. „Това ни вдъхнови да предложим тази инициатива да се осъществи и в европейски мащаб, стъпвайки на обектите включени в списъка на ЮНЕСКО“, каза още Ангелкова.   Идеята е с европейската карта да се постави фокус върху културата на Стария континент. Все още не е ясно обаче кой ще изготви тази карта и в какъв срок.", "date": "2018.02.13", "title": "Ангелкова лансира идея да направим карта на 100 европейски туристически обекти"}
{"url": "http://www.faktor.bg/bg/articles/petzvezdniyat-luks-za-sveti-valentin-vav-velingrad-s-50-leva-po-skap-ot-trizvezdniya-prestoy-v-rim", "text": "Парадоксално, но факт – за празника на влюбените тази година Рим и Велинград се оказват  напълно съпоставими дестинации. В един от най-скъпите велинградски хотели пакетът за Свети Валентин е с 50 лева по-скъп от тризвездния престой в Рим. Предимството на българската спа-столица е петзвездният лукс. Въпреки високите цени, легловата база е почти пълна. Много българи предпочитат да похарчат парите си за луксозен релакс, вместо да разгледат Вечния град. Във Велинград се надяват да привличат все повече платежоспособни туристи, които избират лукса пред непретенциозния и евтин престой.", "date": "2018.02.13", "title": "Петзвезден лукс за  Свети Валентин във Велинград с 50 лева по-скъп от тризвездния престой в Рим"}
{"url": "http://www.faktor.bg/bg/articles/simeonov-do-dni-promenyame-kontsesiyata-za-ski-zona-bansko", "text": "Поел съм ангажимент и до 15-20 дни промяната на концесията за ски зоната над Банско, която отложихме през декември м.г., ще бъде внесена в правителството. Това съобщи по БНТ вицепремиерът, ресорен за туризма, Валери Симеонов. Според него самата процедура ще се забави поради липсата на необходимите към новия Закон за концесиите наредби. Въпреки това промяната ще стане в кратък срок. Симеонов заяви, че концесионната площ не се увеличава, а дори леко се намалява. В същото време концесионното възнаграждение, което концесионерът плаща на държавата, се увеличава около два пъти, независимо, че той няма да има допълнителни приходи, каза Симеонов. Работната група за Витоша е вече на финала на изработването на промени в плана за управление на Национален парк “Витоша” и в най-скоро време ще ги внесем в кабинета, съобщи Симеонов. С него ще се даде възможност за ремонтиране на лифтовете и ски влековете, а и за строеж на нови ски писти. Докато това стане, Симеонов се надява през парламента да минат промените в Закона за горите, които дават възможност да не се променя предназначението на земи от горския фонд, когато под тях се изграждат лифтове. Промяната бе внесена в парламента миналата седмица от група депутати от ГЕРБ и “Обединени патриоти”. Според Симеонов само от законовата промяна времето за ремонтиране и изграждане на нови лифтове на Витоша ще се съкрати значително. А и това ще става по-евтино за инвеститора, тъй като отпада необходимостта да плаща за промяна на предназначението на терените. Симеонов добави, че до края на летния сезон или до края на годината ще направи всичко възможно инфраструктурата на курорта Слънчев бряг да премине на подчинение на общината в Несебър. Само това щяло да реши проблемите с алеите, затрупани с павилиони и сергии.", "date": "2018.02.13", "title": "Симеонов: До дни променяме концесията за ски зона Банско"}
{"url": "http://www.faktor.bg/bg/articles/muhamed-halaf-zadarzhaniyat-u-nas-za-terorizam-marokanets-e-natovaren-da-izvarshva-atentati", "text": "Задържаният у нас за тероризъм мароканец е много добре обучен в Сирия. .Това коментира в студиото на „Здравей, България“ по Нова телевизия журналистът Мохамед Халаф. По думите му определено той е свързан с различни групи вътре в страната си. Но в същото време знае, че мароканските власти са безмилостни с тях, бесят, без да им мигне окото. Според журналиста той е натоварен да извършва атентати. Според Халаф най-вероятно мъжът е търсен от мароканските власти, подобно на тези, които са избягали от Либия и Близкия изток Мароканците представляват от 9 до 11 процента от всичките терористи в света. Най-голямата група терористи в Европа са именно от тази националност. „Според мен той търси да се присъедини към неговите колеги в Западна Европа, тъй като там имат много добра организация“, коментира журналисти", "date": "2018.02.13", "title": "Мохамед Халаф: Задържаният у нас за тероризъм мароканец е натоварен да извършва атентати"}
{"url": "http://www.faktor.bg/bg/articles/novini/balgariya/nov-model-za-finansirane-na-bolnitsite-gotvi-zdravnoto-ministerstvo", "text": "\"Нов модел за финансиране на болниците готви здравното министерство. Той ще се прилага от началото на следващата година\", съобщи пред БНТ заместник-здравният министър Жени Начева.  По думите ѝ, до края на годината ще стартират обществените поръчки за изграждане на регистър на ражданията и онкоболните, които ще дадат възможност за по-добро разпределяне на парите за тези дейности.  \"В периода април-септември в електронното здравно досие ще бъде включени информация за резултати от изследвания и престой в болница на пациентите\", каза още тя. По повод сигналите на лекари, че детската кардиологична клиника е застрашена, заради недостиг на медицински сестри и финансови проблеми, Начева увери, че клиниката е уникална за страната и здравното министерство няма да допусне да бъде затворена.  Според нея, звеното е най-добре работещото в Националната кардиологична болница и проблемите му може да се решат с преструктуриране на персонала и ресурсите за издръжка в болницата.", "date": "2018.02.13", "title": "Нов модел за финансиране на болниците готви здравното министерство"}
{"url": "http://www.faktor.bg/bg/articles/novini/balgariya/v-simeonov-nie-sme-protiv-istanbulskata-konventsiya-i-protiv-referendum-za-neya", "text": "\"Сериозни въпроси се разглеждат на коалиционен съвет, а не в телевизионни студия. Такъв съвет не е имало, а въпросът е изключително сериозен. В случая явно не сме обединени и се правят самоволни изказвания там, където не му е мястото\", коментира пред БНТ вицепремиерът и лидер на НФСБ Валери Симеонов изказването на председателя на ПГ на Обединените патриоти и лидер на \"Атака\" Волен Сидеров, че ако Истанбулската конвенция бъде приета, правителството ще падне.  По думите му цялото медийно пространство е узурпирано от представителите на ВМРО и този проблем трябва да бъде решен в рамките на Обединените патриоти.  \"Зависи от Каракачанов дали ще изчистим взаимоотношенията си. Няма комуникация напоследък. Мисля, че това са болести на растежа, които са преодолими. Когато първите симптоми на звездната болест бъдат видени, може да се реагира – разумните хора реагират\", заяви той. Симеонов отрече да е имал среща с председателя на ПГ на ГЕРБ Цветан Цветанов, на която да е постигната договорка НФСБ да извади свои депутати по време на гласуването на Истанбулската конвенция в парламента, каквато информация се появи в медиите.  \"НФСБ няма да подкрепи референдум за Истанбулската конвенция, но ще гласува срещу приемането на конвенцията. При референдум 30 млн. лв. ще бъдат похарчени за една глупост, а допитването няма да събере необходимия брой гласове и ще се провали. Тази конвенция няма да мине. Няма нормален човек, който да не се бори срещу насилието, но когато една конвенция дава възможност за едно по-друго образование – там да се говори за социални роли на пола, нещо което не е естествено, това е неприемливо\", коментира Симеонов.", "date": "2018.02.13", "title": "В. Симеонов: Ние сме против Истанбулската конвенция и против референдум за нея"}
{"url": "http://www.faktor.bg/bg/articles/novini/balgariya/fandakova-za-vazpitateli-koito-uprazhnyavat-fizichesko-ili-psihichesko-nasilie-myasto-v-sistemata-nyama", "text": "Насилието над деца е недопустимо. Това заяви в \"Здравей, България\" кметът на София Йорданка Фандъкова. Изказването й е по повод зачестилите случаи на агресия по детски градини и домове. Последният пример е за жена от център от семеен тип в Борован, която брутално обижда и рита дете, нарича го смрад, редувайки леви и десни удари по лицето му, а после го влачи за косата и рита. „Хора като тази възпитателка нямат място в системата. Това е не просто недопуснимо“, посочи столичният кмет. Според Фандъкова в обществото трябва да има пълен консенсус, че за хора, които упражняват физическо или психическо насилие, място в системата няма. Според нея условията на труд са тежки, дейностите са трудни, но няма оправдание да се посегне на деца. „В края на краищата ръководителят е този, който трябва да даде знак на работещите там. В такъв случай трябва да се реагира бързо, ясно, веднага да се даде ясен знак“, смята още тя. Според нея управителят веднага трябва да прекрати болничния си и да се върне на поста дори и за ден, за да спре своеволията на възпитателката от Борован. \"Трябва да се покаже, че така не може и реакцията е светкавична\", смята тя. Фандъкова коментира и темата за видеонаблюдението в детските градини. „Аз смятам, че видеонаблюдението е една възможност да се превантира, но и да се вижда истината“, смята Фандъкова. Тя припомни, че в София има външни камери в 80% от детските градини, а в половината забавачки са монтирани вътрешни устройства. Столичният кмет обаче припомни, че това трябва да бъде консенсусно решение не само на екипа в детската градина, но и на родителите. „Добре е да има такава система“, смята Фандъкова. „Ние сме готови финансово да подкрепим всяка детска градина и всяка детска ясла, която постигне този консенсус“, допълни още тя. Фандъкова уточни, че при наличие на видеонаблюдение записът е добре да се пази един месец. Тя посочи, че тази година в столицата се откриват 4 детски градини и се започват 9 нови.", "date": "2018.02.13", "title": "Фандъкова: За възпитатели, които упражняват физическо или психическо насилие, място в системата няма"}
{"url": "http://www.faktor.bg/bg/articles/novini/balgariya/v-radev-osem-politsai-ot-granichna-politsiya-sa-podpomagali-kanaldzhii-na-migranti", "text": "\"Мароканецът, който бе заловен в България, има връзки с ИД. Колегите посочват, че е опасен. Той е бил част от група от 27 души, когато е получен сигнал, че е опасен и трябва да бъде заловен\", каза пред бТВ вътрешният министър Валентин Радев.  \"Ние не знаехме кой е точно. Успяхме да го заловим и това се оценява добре от партньорските ни служби. Следим за такива хора, които се опитват да преминат границата ни\", допълни министърът.  \"На границата засичаме нелегалните мигранти, обаждаме се на турските служби и те ги прибират и връщат обратно. Залавяме и помагачи. Дори има заловени 8 човека от \"Гранична полиция\", които са подпомагали каналджиите. Правели са го за пари\", съобщи Радев.  \"Сърбия ни връщат бежанци, но все по-малко. През последните дни е върнат един човек. Натискът е нулев. Това е най-добре защитената граница в Европа, казват го и от Фронтекс\", коментира Радев.  \"Има проявена агресия към полицаите в Ихтиман. Не трябва да се действа срещу държавата и държавните служители. Такова нещо няма да позволим. Полицаят, когато отива на подобна операция трябва да бъде подготвен и дори да знае, че трябва да използва сила. Всички трябва да имат съзнание. Трябва да има респект към служителите на реда. Полицаите съответно трябва с поведението си да внушават респект\", подчерта вътрешният министър.", "date": "2018.02.13", "title": "В. Радев: Осем полицаи от \"Гранична полиция\" са подпомагали каналджии на мигранти"}
{"url": "http://www.faktor.bg/bg/articles/hristo-pimpirev-globalnoto-zatoplyane-topi-ledovete-na-antaraktida", "text": "Повече от четвърт век съм на Антарктида и виждам как се променя климата там. Летата определено сега са по-топли. Има стотици хиляди научни доказателства за глобалното затопляне, доказват го и сателитните снимки. Огромни парчета от шелфовите ледници се откъсват, топят се. Това повишава глобалното морско ниво. Води до наводнения, промени на климата в световен мащаб. Това заяви доц. Христо Пимпирев в студиото на Нова телевизия. Той посрещна първите часове на рождения си ден с Никол Станкулова.  Ние отстояваме своего рода суверенитет на нашата страна върху едно парче от този континент, отбеляза той.   Антарктида е на всички, тя е бъдещето на човечеството, стараем се повече хора да разберат за нея, категоричен беше Пимпирев.  Ние сме там, за да ги изучаваме тези промени, да алармираме какви мерки да се вземат за бъдещето на децата на нашите деца.  Тамошното лято, където е българската база, е като нашата зима, температурите са около нулата, -5, -10. \"Хубаво лято, само човек да се разпусне\", отбеляза синоптичката.", "date": "2018.02.13", "title": "Христо Пимпирев: Глобалното затопляне топи ледовете на Антарактида"}
{"url": "http://www.faktor.bg/bg/articles/novini/svyat/amerikanski-senatori-poiskaha-novi-sanktsii-sreshtu-rusiya", "text": "Група американски сенатори - демократи внесоха проект на резолюция в Сената, призоваваща министъра на финансите и държавния секретар да въведат санкции във връзка с обявения от американската администрация така наречен „кремълски списък\". Те настояват министерството на финансите и Белия дом да ужесточат санкциите срещу Русия.  Сенаторите обвиняват Русия в „подриване на демократичните процеси\" в Украйна и оказване на подкрепа на правителството в Сирия.  Напомнят се думите на директора на ЦРУ Майкъл Помпео, че Русия продължава да прави опита за намеса във вътрешната политика на САЩ и на страните от Европа. Резолюции от такъв тип нямат статута на законопроекти и президентът не е задължен да подписва подобни документи.", "date": "2018.02.13", "title": "Американски сенатори поискаха нови санкции срещу Русия"}
{"url": "http://www.faktor.bg/bg/articles/novini/balgariya/tsik-iska-otlagane-na-distantsionnoto-elektronno-glasuvane", "text": "Централната избирателна комисия иска отлагане на дистанционното електронно гласуване. То трябваше да бъде въведено за евроизборите през 2019 г. В доклад до парламента, който предстои да бъде разгледан от правната комисия, ЦИК предлага депутатите да обсъдят възможността за отлагане на е-вота. След проведени симулации от ЦИК посочват, че е-вотът е бърз и удобен за избирателите. Този начин на гласуване минимизира рисковете от недействителен вот и грешки при броенето. Но дистанционното гласуване, макар и удобно за избирателя, все пак изисквало специфични компютърни умения. “Независимо от възможността да се гласува многократно дистанционно, рискът от контролиран вот е по-голям, отколкото например при гласуването с хартиени бюлетини”, пише ЦИК. Освен това предвидените в Изборния кодекс три варианта за гласуване - с хартиени бюлетини, с машини и електронно, щели да оскъпят изборите и да доведат до сериозно забавяне на отчитането на резултатите. Друг аргумент на ЦИК е забавянето на системата за електронна идентификация. Вместо на 1 януари тази година тя трябва да е готова на 1 януари 2019 г. Ако пък за дистанционното гласуване се ползва електронен подпис, това означава всички българи, живеещи в чужбина, да се върнат у нас, за да получат такъв. У нас нямало и държавен орган или сертифицираща организация, която да гарантира сигурността и надеждността на е-вота, пише \"24 часа\". Затова според ЦИК е нужно още време, през което да се изградят и тестват всички нужни системи, които да гарантират надеждно дистанционно е-гласуване.", "date": "2018.02.13", "title": "ЦИК иска отлагане на дистанционното електронно гласуване"}
{"url": "http://www.faktor.bg/bg/articles/novini/balgariya/hasan-azis-obvini-pravitelstvoto-na-gerb-che-bavi-razvitieto-na-elektronnoto-glasuvane", "text": "Централната избирателна комисия /ЦИК/ препоръча да се откажем от електронното гласуване, защото този вот можел да се контролира по-лесно от хартиения. Електронното гласуване трябваше да бъде въведено за евроизборите през 2019 година. В доклад до парламента, който предстои да бъде разгледан от правната комисия, ЦИК обаче предлага депутатите да обсъдят възможността за отлагането му. \"Минаха вече повече от 16 години откакто България прие стратегията за електронното управление. За съжаление напредъкът ни не е никак голям и не можем да се похвалим с видими резултати\", отбеляза пред Bulgaria ON AIR зам.-председателят на Националното сдружение на общините в България и кмет на община Кърджали  Хасан Азис от ДПС.  Той се завърна от Брюксел, където се проведоха срещи на високо равнище заедно с еврокомисаря Мария Габриел във връзка с електронното управление. В студиото на \"България сутрин\" Хасан Азис отбеляза, че по негово мнение, именно правителството на ГЕРБ вече толкова години бави развитието на въпросния процес. \"Държавата в лицето на правителството насочва вниманието единствено към държавните структури. Затова и не можем да очакваме резултати в електронното управление. Към днешна дата 272 администрации са изявили желание да използват електронния обмен на документи, а само 180 имат тази възможност\", отбеляза още кметът на Кърджали. Според него е важно да се формулират точно целите и следващите стъпки в процеса на въвеждането на електронните услуги.", "date": "2018.02.13", "title": "Хасан Азис обвини правителството, че  бави електронното гласуване"}
{"url": "http://www.faktor.bg/bg/articles/novini/balgariya/marokanetsat-zadarzhan-u-nas-za-vrazki-s-id-e-organiziral-masovo-prisaedinyavane-na-teroristi-kam-neya", "text": "Мароканецът Нофал Рашид Захри, задържан у нас за връзки с ИД, е организирал масово присъединяване на терористи към нея.  Той е издирван от мароканските служби, тъй като е заподозрян за извършване на престъпление, за което се предвижда 30 години лишаване от свобода. В заповедта за задържане е посочено, че го издирват за съставяне на група за подготовка и извършване на терористични действия, за противозаконно използване и притежаване на огнестрелни оръжия.  Той е издирван и за организиране на масово присъединяване към ИД, за получаване на обучение с цел извършване на терористични действия и набиране на парични средства за терористични действия. Двама души, свидетелствали пред мароканския съд, са посочили Науфал като лоялен член на ИД.  Събрани са доказателства, че той е на сравнително висока позиция в ИД. Той е искал да премине през България и да се насочи съм Централна и Западна Европа.  Задържан още на 13 януари при опит да влезе в България, заедно с още 26 сирийски граждани.", "date": "2018.02.13", "title": "Мароканецът, задържан у нас за връзки с ИД, е организирал масово присъединяване на терористи към нея"}
{"url": "http://www.faktor.bg/bg/articles/gdbop-i-zhandarmeriya-blokiraha-kazanlak", "text": "ГДБОП и жандармерия блокираха Казанлък. По информация на БНР в града се провежда мащабна операция на дирекцията. Маскирани въоръжени полицаи са разположени на входовете и изходите на града. По данни на живеещи в района, цитирани от БНР, акцията е насочена срещу организирана престъпна група, която се занимава с разпространение на наркотици. Няколко души са задържани, но към момента няма официална информация от МВР за операцията.", "date": "2018.02.13", "title": "ГДБОП и жандармерия блокираха Казанлък"}
{"url": "http://www.faktor.bg/bg/articles/obshtestvo/ulitsata/zhena-padna-s-kolata-si-ot-most-v-sofiya", "text": "Кола падна от мост в София. Инцидентът е станал близо до кръстовището на Околовръстното шосе с бул. „Александър Малинов”. Жената, която е управлявала колата, е пострадала и е откарана в Университетската болница \"Света Анна\". От лечебното заведение съобщиха, че жената е с тежка черепно-мозъчна травма и незабавно е приведена за операция, която все още не е завършила. В автомобила не е имало други хора, освен нея.", "date": "2018.02.13", "title": "Жена падна с колата си от мост в София"}
{"url": "http://www.faktor.bg/bg/articles/kmetat-na-septemvri-obzhalva-otstranyavaneto-si-ot-dlazhnost", "text": "Кметът на Септември Марин Рачев обжалва на втора инстанция отстраняването си от длъжност, съобщава БНТ. Пред сградата на съда отново се събраха граждани и кметове от населени места в общината, за да изразят подкрепата си към Рачев. Кметът на Септември беше арестуван при зрелищна спецакция, а след това получи обвинения за безстопанственост и неизгодна сделка. Той беше пуснат под гаранция, която първоначално беше 250 хиляди лева, но съдът я намали на 130 хиляди. Преди седмица първата инстанция го отстрани от длъжност с аргумента, че ако остане на работа, може да повлияе на разследването. Преди заседанието Рачев, който беше избран за кмет с подкрепата на ГЕРБ каза, че в случая няма политика, а атака срещу него от икономически кръгове - заради интереси, свързани с минералната вода в община Септември. Атаките срещу мен започнаха от момента, в който започнахме да доказваме, че минералното находище за термални извори в местността на варварското землище, може да се експлоатира не само от 4-5 човека, както е било досега, а и от цялата община, да се отоплят детските градини и училищата, коментира Рачев. Казусът с водата е следният. Има там няколко ползватели, които живи и здрави, нека да си я ползват водата, но въпросът е, че нито общината, нито моето село, нито съседното село, където е находището, не получаваме нито една стотинка от тази топла минерална вода, обясни на свой ред кмет на с.Ветрен Димитър Христосков. Атанас Захариев подчерта, че много добре знаят как работи и какво е направил в града Рачев и за това са тук, за да го подкрепят.  \"Какво е направил за града? Осветление, улици, водопровод, детски площадки. Това е направил в рамките на 2 години\" посочи Захариев.", "date": "2018.02.13", "title": "Кметът на Септември обжалва отстраняването си от длъжност"}
{"url": "http://www.faktor.bg/bg/articles/kmetat-na-septemvri-nyama-da-bade-otstranen-ot-dlazhnost", "text": "Апелативният специализиран наказателен съд отмени определението на по-долната инстанция и остави без уважение искането за отстраняване от длъжност на кмета на Септември Марин Рачев и служителя в общината Станой Милов.  Днес Апелативният спецсъд заседава по жалба на двамата, след като миналата седмица Специализираният наказателен съд ги отстрани от длъжност.", "date": "2018.02.13", "title": "Окончателно: Кметът на Септември няма да бъде отстранен от длъжност"}
{"url": "http://www.faktor.bg/bg/articles/razshiryavat-platenoto-parkirane-v-oshte-chetiri-stolichni-rayona", "text": "Зелената зона за платено паркиране в София ще се разраства още в следващите месеци. Очаква се тя да обхване нови територии в районите \"Оборище\", \"Възраждане\", \"Красно село\" и \"Лозенец\". Предстои предложенията за определяне на още места за платено паркиране в столицата да бъдат обсъдени от общинската комисия по транспорт в сряда. Разширяването на зелената зона е поискано от кметовете на съответните райони, а обществените обсъждания с гражданите в три от районите вече минаха. Няма информация за публични дискусии в \"Лозенец\". Крайното решение трябва да се вземе от Столичния общински съвет. Основният мотив на хората, които подкрепят разширяването на зоната, е че това ще им помогне да паркират по-лесно пред жилищата си и ще освободи пътните платна и тротоарите от безразборно паркирани автомобили. За паркиране в зелената зона през седмицата в часовете от 8.30 до 19.30 се плаща по 1 лев на час, а максималният престой е 4 часа. Хората с адрес в зоната могат да си купят годишен стикер. Цената му е 100 лева за 12 месеца или по 10 лева на месец. Ако обаче семейството има две или три коли, цената расте. За втори автомобил се плащат 200 лева, а за трети - 300 лева. Предложението за \"Красно село\" е зелената зона да обхване карето от улици между булевардите \"Иван Гешов\", \"Пенчо Славейков\", \"Ген. Тотлебен\" и улица \"Георги Софийски\". Гражданите, които подкрепят въвеждането на зоната, смятат, че така ще се реши проблемът със задръстените от коли улици на хора, които идват от близки и по-далечни квартали, паркират безплатно там и после ползват градски транспорт - основно трамвай 5, за да стигнат до центъра. Във \"Възраждане\" се предвижда платено да стане паркирането между булевардите \"Сливница\", \"Константин Величков\", \"Александър Стамболийски\", улиците \"Гюешево\", \"Партений Нишавски\", \"Българска морава\", \"Камен Андреев\", \"Добруджански край\", бул. \"Ген. М. Д. Скобелев\" – ул. \"Опълченска\" и ул. \"Димитър Петков\". Район \"Оборище\" беше един от двата района в града, засегнат от последното разширение на платеното паркиране, което влезе в сила в началото на октомври 2017 г. Тогава зелена зона станаха улиците между бул. \"Цариградско шосе\" и Военната академия. Сега се предлага да се плаща за паркиране и в карето между булевардите \"Христо и Евлоги Георгиеви\", \"Данаил Николаев\" и \"Ситняково\" и улиците \"Черковна\" и \"Султан тепе\". През октомври, освен в \"Оборище\", зелената зона се разшири и в долната част на кв. \"Лозенец\". Сега се предлага да се плаща за спиране на колите и в останалата част от квартала, към която се изместиха колите след въвеждането на цена за спиране в другата му част. Практиката за разширяване на зоната по кварталите показва, че там тя се ползва основно от живеещите в района, които си купуват годишни винетки от Центъра за градска мобилност. Това води до освобождаване на улиците от спрели коли. Те обаче мигрират към граничните улици, на които паркирането остава безплатно, което пък създава проблеми за живеещите там.", "date": "2018.02.13", "title": "Разширяват платеното паркиране в още четири столични района"}
{"url": "http://www.faktor.bg/bg/articles/uchenitsi-prebiha-mazh-zaradi-shapka-na-tsska", "text": "Двама ученици - на 17 и 18 години, са нападнали и били 37-годишен мъж от Горна Оряховица, защото носел шапка с логото на ЦСКА.   Случката се разиграла вчера по обяд, в близост до учебно заведение в железничарския град. По първоначална информация при влизане в личния си лек автомобил, 37-годишният мъж бил нападнат от 17-годишно момче и 18-годишния му приятел, и двамата неизвестни до момента на полицията.   Те му нанесли няколко удара с юмруци в областта на главата. Учениците били задържани, а пред униформените признали, че са извършили деянието, защото мъжът носел шапка с името на футболния отбор. Те пък били фенове на \"Левски\". Момчетата учат в училища в Горна Оряховица и във Велико Търново.   По случая е започнато досъдебно производство.", "date": "2018.02.13", "title": "Ученици пребиха мъж заради шапка на ЦСКА"}
{"url": "http://www.faktor.bg/bg/articles/shofyor-modernoto-robstvo-u-nas", "text": "Съюзът на българските транспортни работници се възмути на новините за \"бяло робство\" на работещите българи и румънци във Великобритания. Според синдикалната конфедерация модерното робство е в България. В официално тяхно обръщение към медиите те изтъкват, че работното ежедневие на транспортните работници в страната ни се доближава до \"робство\". \"Шофьорите на камиони са превърнати в \"бели роби\", и то от български работодатели. Очакваме британските институции да се мобилизират, без да обърнем внимание на проблема в собствената ни страна\", пише в писмото на синдиката. От сдружението обясняват, че не еднократно са алармирали за нечовешките условия на труд в сектора, но никой не обръщал внимание. В страната ни всички работещи в транспорта, с изключение на заетите в градския транспорт, работят в ужасни условия, казват от синдиката. \"За водачите на камиони няма \"кампуси\" с мухъл, защото те спят в кабината, която е два на два метра. За сравнение, дори за лишените от свобода би следвало да се предвижда по-голямо лично пространство. Нямат течаща вода, защото никой не е подсигурил места за санитарни нужди около пътя. Няма постоянно електричество, защото автомобилите не са пригодени за квартири, изтъква синдикалната конфедерация. От сдружението допълват, че условията са съвсем неприемливи, защото няма постоянно отопление, топла храна, защото храненето в заведение или приготвянето на топла храна е неописуем лукс, които те могат да си позволят веднъж седмично. Синдикалистите се ядосват, че не се обръща внимание на условията, в които работят българските работници. \"Какво внимание се обърна на водачите на таксита или куриерите, които работят в условия, по-лоши дори от тези в селското стопанство\", питат от СБТР. Заплатите в сектора били минимални, а пари за командировки били регламентирани само с \"юнашката\" дума на работодателя. От синдиката напомнят, че хората се сещат за тези работници само когато заради преумората от 15-часовите работни дни стане трагедия. Та питаме, уважаеми представители на медиите, защо не обърнете внимание на всички тези групи, които под носа ви работят като \"бели роби\", а се заехте да решавате проблемите на Великобритания и да търсите отговорност там? Защо не попитахте работодателите в страната ни, какви са основните им доводи да са против директивата за командироване на работници и защо трябваше на 20.12.2017 г. съдът в Страсбург да реши, че и ние сме хора и се нуждаем от минимални условия за живот? От синдиката призоваха първо да погледнем в собствената си страна и след това да търсим отговорност на другите европейски страни, за нарушените от тях трудови права.", "date": "2018.02.13", "title": "Шофьори на камиони: Ние сме \"бели роби\" в България"}
{"url": "http://www.faktor.bg/bg/articles/prokuraturata-se-samosezira-za-boya-nad-detsa-v-borovan", "text": "Районна прокуратура - гр. Бяла Слатина се е самосезирала по повод репортаж, излъчен по \"Нова телевизия\" за извършено насилие от възпитател над деца в ЦНСТ - с. Борован, съобщават от пресслужбата на обвинението. В репортажа на \"Господари на ефира\" по Би Ти Ви се вижда как временният директор на центъра за настаняване на деца от семеен тип бие и обижда деца. В тази връзка е разпоредена незабавна проверка на компетентните органи - Инспекторат към Агенция за социално подпомагане - София, ТД „Социално подпомагане\" - Бяла Слатина и ОДМВР - Враца. Възложено им е да изяснят фактите и обстоятелствата, с оглед преценка наличието на данни за извършено престъпление от общ характер по смисъла на НК.", "date": "2018.02.13", "title": "Прокуратурата се самосезира за боя над деца в Борован"}
{"url": "http://www.faktor.bg/bg/articles/davat-do-200-lv-na-uchitelite-za-kvartira", "text": "Учителите ще получават до 200 лв. за квартира, ако те или член от семейството им нямат собствено жилище в същото населено място. Това предвижда проект за промени в наредбата за условията и реда за възстановяване на транспортните разходи или на разходите за наем на педагогическите специалисти в институциите в системата на предучилищното и училищното образование, публикуван за обсъждане на сайта на МОН. С поправките отпада условието учителят да работи непременно в малко населено място извън местоживеенето си, за да получава субсидията. В проекта за наредба думите “малко населено място” се заменят с “населено място”. Досега, за да му се отпускат средства, педагогът трябваше да работи в селища с население до 30 хил. жители. Възстановяването на разходите за наем по месторабота е алтернатива за наетите педагози от други градове да не пътуват всеки ден. Проектът предвижда още да се възстановяват разходи за наем, когато местоработата на учителите е в по-отдалечени, слабо населени или планински райони с по-слабо развита пътна инфраструктура. Ако бъдат одобрени, промените ще влязат в сила със задна дата от 1 януари 2018 г. Учителите получават допълнителните си пари в училището, в което работят. Целта, която си поставя предложеният проект, е гарантиране на качеството на учебния процес чрез разширяване на възможностите за подбор на персонал с нужната квалификация. Промяната ще осигури условия за по-голяма трудова мобилност за наемане на необходимите квалифицирани специалисти, живеещи в други населени места, пише в мотивите към проекта за поправки в наредбата.", "date": "2018.02.13", "title": "Дават до 200 лв. на учителите за квартира"}
{"url": "http://www.faktor.bg/bg/articles/politika/na-vseki-kilometar/gen-lukov-ubit-po-zapoved-ot-kremal-zashtoto-mozhel-da-povede-armiyata-ni-sreshtu-savetskite-voyski", "text": "Най-гнусната практика на комунистите, националсоциалистите и фашистите е лепенето на фалшиви етикети за да оправдаят преследването и ликвидирането на невинни хора. С пълна сила тази технология на комунистическото зло е изключително умело прилагана върху образа на големия патриот и родолюбец ген. Христо Луков. Днешните кресливи „антифашисти“, които клеймят името на ген. Луков като фашист мълчат гузно, къде са били техните бащи и деди преди 22 юни 1941 г., когато Хитлер нападна СССР? Защо „Славното“ партизанско движение и „антифашистка“ съпротива започват, чак след като се разпадна съюзът между Сталин и Хитлер. Отговорът е очевиден и исторически доказан – нашите комунисти не са нито антифашисти, нито леви, нито русофили, те  винаги са били кремълски слугинаж.  Митът за чудовищния фашизъм по нашите земи е  Този мит те ревностно поддържат и до днес по още една причина. След членството на страната ни в ЕС и НАТО за комунистическата руска пета колона в България е изключително важно да се легитимира като партньор на САЩ и западните им съюзници, а антифашизмът е една отлична възможност за това. Най-ярките представители на тази пета колона са потомци на изявени комунистически фамилии, повечето от които активни участници в комунистическите чистки. Едно от основните занимания на тези хора е да клеветят страната ни навън, като непрекъснато внушават, че България е била фашистка държава, отричат ролята на страната ни за спасяването на близо 50 хиляди български евреи.  Днес целенасочено ген. Луков е заклеймен като отявлен фашист. Всъщност, има неоспорими писмени документи, че той категорично е бил против участие на България във войната, още по-малко на страната на Германия. Но на Сталин проблемът е, че Луков със своя авторитет можеше въпреки съветския агент ген. Маринов да поведе българската армия срещу съветските войски, когато решат да окупират страната ни. Затова бе нужно ген. Луков да бъде премахнат овреме от подли комунистически терористи, наемни убийци, отрепки и подметки на Москва.  Изследователката Даниела Горчева припомня, какво е записал в дневника си българският демократ и народен представител Никола Мушанов, който се противопоставя и на Закона за защита на нацията, и на каквито и да било гонения срещу евреите в България за убийството на ген. Луков: \"Снощи часът към 9 вечерта както стоях на бюрото си звъни телефонът. Обажда се Тодор Кожухаров, редактор на „Слово“, който с разтревожен глас ми съобщава, че преди половин час бил застрелян и починал бившият военен министър и генерал от запаса Луков, когато влизал в къщата си. Тази новина ме потресе. Пак наново ли започват политическите убийци? Не им ли са достатъчни опасността и тревогата отвън, та ни дойдоха и ония отвътре? Кой ще е авторът? Лично ли е или организирано от някоя група отмъщение? Повиках по телефона няколко приятели, на които съобщих тази печална и грозна вест. Сутринта у мене бяха много приятели, които коментираха убийството на Луков. Предположения и хипотези. Тук имаме работа с конспиративно убийство. Начинът, по който е извършено убийството, също сочи на упражнена ръка - конспиративен метод. Следобед ходихме със Стойчо, който дойде вкъщи да ме вземе, в къщата на Луков да запалим по една свещ. Там заварих генерал Жеков, бившия министър Спас Ганев и още други. Жеков ми също съобщи, че Луков му говорил преди два-три дни, че щели да го интернират и бил ходил при военния министър Михов да разбере що става, но след ходенето му не бил го срещал. Един здрав българин и виден генерал в един миг повален на земята! Аз не бях близък с Луков, но срещал съм го няколко пъти. Бе волеви човек и макар не генерал-щабен офицер, със солидни познания като артилерист. В армията си бе спечелил челно име, но имаше и големи противници. Така е винаги с по-силните хора. Те могат да бъдат мразени, защото не са от мекушавите и безразличните, които никога не възбуждат завист и омраза. Една от заслугите на Луков е, че той и със смелост, и с умение, и с такт можа да „вкара“ войската в казармите (става дума за деполитизацията на българската армия - бел. моя).  В даден момент този въпрос бе най-капиталният за нашата армия и въобще за вътрешния политически  живот, който след разврата се насади от 19 май 1934 г. Ще бъде от особено важен интерес за страната да се открият убийците, за да може да се разбере откъде се подклаждат политическите убийства. Луков бе много неприятен на управляващите - както на Филов, така и на Габровски. И няколко пъти в речите си те говориха за него и легионерите. Но изключена е всяка помисъл, че може от правителствена страна да идва подстрекателство за такова грозно убийство. Дали то не идва от крайните, които считаха Луков за краен германофил, който може да тласне България във война в полза на германците?  И такова предположение има у някои, които имат предвид някои последни убийства, извършени в страната от някои конспиративни групи. Всичко е предположение и желателно е да може да се открият убийците, за да се [изпратят] в прав път както мерките, така и преследването от страна на властта.  Но за да може мерките да се употребят само спрямо виновниците, наложително и необходимо е престъплението да бъде разследвано здраво и мерките [да са] насочени само спрямо виновниците. Те почти винаги са подли, из засада. Аз съм ги винаги осъждал, защото съм зачитал убежденията на противниците си и съм считал, че средствата за борба са мирните средства на убежденията.  Луков бе честен човек, въпреки всички клюки по негов адрес. Като влизах в къщата му, обзе ме едно тежко чувство! Български генерал, български политик! Една къщурка на един етаж, с три стаички, скромна мебелировка. В чужбина един работник живее в по-добра обстановка...  Но човекът, който я обитаваше, бе голям. А у нас за нещастие имат право на живот, които са малки, нищожни, лакоми за живот в разкошни жилища и са надути величия. Бедна България, не са ли свършили нещастниците, не са ли достатъчни опасностите, когато идват отвън, та и ние сами трябва да си ги причиняваме!\"", "date": "2018.02.13", "title": "Ген. Луков – убит по заповед от Кремъл, защото можел да поведе армията ни срещу съветските войски"}
{"url": "http://www.faktor.bg/bg/articles/novini/balgariya/balgarskiyat-fond-za-zhenite-valeri-simeonov-otpravi-zaplahi-za-fizichesko-i-seksualno-nasilie-kam-evrodeputat", "text": "Българският фонд за жените даде знак за силен европейски отзвук и протест на жените в интернет срещу декларацията на вицепремиера Валери Симеонов по адрес на евродепутатката Ска Келер. Това, което ни притесни в декларацията на вицепремиера Валери Симеонов, бяха някои импликации, които биха могли да се тълкуват като заплахи за физическо и сексуално насилие към евродепутат, който в крайна сметка е жена, така че решихме да заявим своята позиция и я разпратихме до колеги. Това заяви в интервю в предаването \"Преди всички\" на програма \"Хоризонт\" пно БНР Надежда Дерменджиева, директор на Българския фонд за жените: Видяхме, че в интернет има отзвук на това действие на нашия вицепремиер. Дали отзвукът е породен от нашата позиция или от самия факт, че хората вече са доста по-чувствителни към речта на омразата и към сексизма, не е ясно, но действията на Валери Симеонов бяха заклеймени особено от жените. Ако мъж беше подкрепил протестите за Пирин, не съм сигурна дали вицепремиерът щеше да бъде по-въздържан, като знаем поведението му, но не съм сигурна дали щеше да има заплахи от такъв тип, така че винаги жените са една идея по-уязвими. Обидно ми е, че един български вицепремиер може да си позволи изобщо такива действия и такъв език, добави още Дерменджиева: Беше редно думите му да бъдат заклеймени от политиците и самия премиер. Правителството закъсня с позицията си.", "date": "2018.02.13", "title": "Българският фонд за жените: Валери Симеонов отправи заплахи за физическо и сексуално насилие към евродепутат"}
{"url": "http://www.faktor.bg/bg/articles/ekspert-koshlukov-postavi-na-karta-avtoriteta-na-bnt", "text": "Проблемът не е в реакцията на Емил Кошлуков, а в авторитета на БНТ. Това каза в интервю за предаването \"Преди всички\" по програма \"Хоризонт\" Иван Радев от Асоциацията на европейските журналисти:  Големият въпрос в момента е защо авторитетът на една институция с близо 60-годишна история е поставен на карта и е приравнен с личното достойнство и личния авторитет на един човек. Много е важно телевизията да не допусне да бъде заложник на една личност. В момента се правят опити да се обезсмисли цялостната идея за съществуване на обществените медии. Ако една обществена медия се превърне в трибуна, каквато виждаме в момента, логично ще възникне въпросът - какъв е изобщо смисълът да съществуват обществени медии. Така че СЕМ трябва да влезе в ролята си на защитник на този модел, още повече че в Закона за радио и телевизия пише, че БНТ и БНР съдействат за взаимното разбирателство и толерантност в отношенията между хората.", "date": "2018.02.13", "title": "Експерт: Кошлуков постави на карта авторитета на БНТ"}
{"url": "http://www.faktor.bg/bg/articles/novini/balgariya/lichnite-lekari-gotvyat-protesti", "text": "Над четири хиляди общопрактикуващи лекари в страната са в готовност за протестни действия, заради бюрокрацията, с която ги натоварва държавата. Медиците са против изискването за описване на касовите бележки след преглед на пенсионери и недоволстват от липсата на достатъчно средства за финансиране на тяхната дейност. От сдружението на общопрактикуващите лекари предупредиха, че има опасност личните лекари с големи пациентски листи да спрат да записват нови пациенти. Заговори се дори за отмяна на нощните дежурства.", "date": "2018.02.13", "title": "Личните лекари готвят протести"}
{"url": "http://www.faktor.bg/bg/articles/obshtestvo/zakon-i-red/spetsapelativniyat-sad-reshava-okonchatelno-za-otstranyavaneto-na-kmeta-na-septemvri", "text": "Специализираният апелативен съд ще вземе днес окончателно решение за отстраняването на Марин Рачев от ръководството на общината в Септември. Кметът Марин Рачев е обвинен в сключване на неизгодна сделка и умишлена безстопанственост. Преди седмица съдът го отстрани заедно с  негов подчинен с мотива, че двамата могат да повлияят на разследването, ако останат на работа.   Първоначалната наложена мярка за неотклонение на Марин Рачев беше 250 хиляди лева, но в петък на закрито заседание съдебен състав я е намалил на 130 хиляди лева.", "date": "2018.02.13", "title": "Спецапелативният съд решава окончателно за отстраняването на кмета на Септември"}
{"url": "http://www.faktor.bg/bg/articles/obshtestvo/zakon-i-red/r-arnaudova-bezuslovno-sme-ustanovili-koy-e-naufal-rashid-zahri-i-kakvo-e-pravel-v-id", "text": "\"На 13 януари група от 27 чужди граждани е опитала да премине нелегално българската граница\", съобщи пред БНТ говорителят на Главния прокурор Румяна Арнаудова по повод задържания у нас мароканец Науфал Рашид Захри, който е издирван от Интерпол за тероризъм и членство в джихадистката групировка \"Ислямска държава\".  \"Задържани между селата Сладун и Маточина са шест мъже и шест жени и деца. Изпратени са в центъра в Харманли, където е започнала проверка. 26 от лицата, роднини, са подали веднага заявление и са поискали хуманитарен статут, не е подало заявление само въпросното лице. Мъжът се е опитал да заблуди българските власти, че е сирийски гражданин и е част от групата. Имал е пет различни документа за самоличност. Извършени са проверки на документите и е установено, че лицето е обявено за издирване от Интерпол. Изпратена е снимка на лицето в Интерпол и е установено е паралелно с това, че всички тези документи са фалшифицирани. Изготвена е и т.нар. лицево-идентификационна справка. Установено е, че лицето е издирвано и от мароканските власти\", каза още тя.  \"През този месец лицето е било в центъра в Харманли в помещение от закрит тип – не е имало възможност да избяга\", заяви Арнаудова.  \"Лицето се издирва за съставяне на група и опит за терористични действия, за опит да посегне на националната сигурност в Мароко, за набиране на големи групи от хора, които да се присъединят към \"Ислямска държава\". На 5 и 6 февруари тази година са разпитани двама съмишленици, които също свидетелстват, че той е изключително лоялен член на Ислямска държава и е подпомагал групировката, използвайки уменията си на механик. Той демонстративно е носел колан за самовзривяване\", съобщи Арнаудова.", "date": "2018.02.13", "title": "Р. Арнаудова: Науфал Захри е имал 5 паспорта в себе си, носел джихадистки колан"}
{"url": "http://www.faktor.bg/bg/articles/novini/balgariya/valezhi-ot-dazhd-i-snyag-1", "text": "Почти тихо, с минимални температури между минус 4 и 1 градуса ще е днес. Ще се появи умерен изток-югоизточен вятър, съобщиха от НИМХ-БАН, цитирани от БТА. От запад облачността ще се увеличава и привечер в западните райони ще започнат валежи от дъжд, които през нощта срещу сряда ще обхванат по-голямата част от страната.  Максималните температури ще са между 5 и 10 градуса.", "date": "2018.02.13", "title": "Валежи от дъжд и сняг"}
{"url": "http://www.faktor.bg/bg/articles/novini/svyat/i-dzhulian-asandzh-poluchil-plik-s-byal-prah-kato-snahata-na-donald-tramp", "text": "Основателят на „Уикилийкс” Джулиан Асандж, който се намира на територията на еквадорското посолство в Лондон, съобщи в „Туитър”, че миналата седмица е получил плик като този, който вчера пристигна в нюйоркския дом на Ванеса Тръмп – съпругата на най-големия син на президента на САЩ Доналд Тръмп.  \"Жената на Доналд Тръмп-младши бе настанена в болница, след като отвори плик с бял прах. Странно е, че аз също получих подобен плик миналия вторник\", писа Асандж в „Туитър”.  Той добави, че върху плика е имало американска пощенска марка.  Очаква се днес британски съд да реши да дали да уважи или да отхвърли иска на 46-годишния Асандж да бъде прекратено съдебното производство срещу него. Ако съдът се произнесе в негова полза, това може да открие пътя той да напусне сградата на посолството на Еквадор в британската столица, където се намира от близо 6 години.  Ванеса Тръмп отвори плика в дома си вчера сутринта. В него се оказа бял прах с неизвестен състав. Според предварителни анализи прахът се оказал безвреден, но по-задълбочените анализи продължават, припомня БТА.", "date": "2018.02.13", "title": "И Джулиан Асандж получил плик с бял прах като снахата на Доналд Тръмп"}
{"url": "http://www.faktor.bg/bg/articles/novini/balgariya/uvolnyavat-uchitelkata-kreshtyala-na-detsa-v-detska-gradina-v-pleven", "text": "Уволняват учителката, крещяла на деца в детска градина в Плевен. Това обяви директорката на детска градина \"Надежда\" в Плевен, в която бе направен скандален запис на вербална агресия срещу децата в първа група, предаде бТВ.  „В момента тя е в отпуск по болест. Ще поискам писмени обяснения. Не са идвали родители при мен. Такова поведение, което чувам на записа, не съм очаквала“, заяви директорката Даринка Стойчева.  Зам.-кметът на Плевен Стефан Милев съобщи, че още вчера е била разпоредена проверка.  „Сформиран беше работен екип. Установено е, че аудиозаписът е направен в детска градина „Надежда“, директорката разпознава един от своите служители. Леличката признава, че е имало крясъци и викове, но не може да каже към кого. Нашият съвет е при съмнение веднага да се подават сигнали“, призова той.  Учителката, която крещи на записа е Стойка Гатева. Тя е с 40-годишен стаж в системата на образованието.  Родители на деца споделиха, че наблюдават промяна в поведението на децата си и настояха виновната да бъде наказана.", "date": "2018.02.13", "title": "Уволняват учителката, крещяла на деца в детска градина в Плевен"}
{"url": "http://www.faktor.bg/bg/articles/novini/svyat/masov-boy-na-detski-rozhden-den-na-balgarski-grazhdani-v-germaniya", "text": "Детски рожден ден се превърна в кървав бой в събота в германския град Швалмщат. Празникът бил на хора от България, съобщи местната полиция, цитирана от бТВ.  Най-малко седем гости са пострадали.  Гостите били поканени в местен общински клуб. Те се скарали по все още неясна причина за властите и спорът бързо прераснал в бой.  Трима възрастни и четири деца са ранени. Наложило се да бъдат повикани линейки, за да помогнат на пострадалите.  В това време част от гостите се стекли в близкото полицейско управление, за да подават сигнали едни срещу други. Все още не е ясно каква е причината за скандала, тъй като никой не говори немски, уточняват още от полицията.", "date": "2018.02.13", "title": "Масов бой на детски рожден ден на български граждани в Германия"}
