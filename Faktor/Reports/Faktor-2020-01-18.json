{"url": "https://faktor.bg/bg/articles/boyko-borisov-sabira-kmetove-i-ministri-zaradi-krizata-s-vodata-v-pernik", "text": "Как да бъде решена водната криза в Перник обсъждат при премиера Бойко Борисов трима министри, кметове и отговорни  инстутиции, съобщи БНТ. На срещата в Министерския съвет ще присъстват министърът на околната реда и водите Емил Димитров, на икономиката Емил Караниколов и на енергетиката Теменужка Петкова. Кметът на София Йорданка Фандъкова и на Перник Станислав Владимиров също ще участват в работната среща. Кризата в Перник продължава вече три месеца.", "date": "2020.01.18", "title": "Бойко Борисов събира кметове и министри заради кризата с водата в Перник"}
{"url": "https://faktor.bg/bg/articles/protestirashti-opitaha-da-nahluyat-v-teatar-kadeto-makron-gledal-postanovka", "text": "Няколко десетки протестиращи опитаха да нахлуят в театъра в Париж, където Еманюел Макрон и съпругата му гледали постановка, предаде АФП. Недоволството на хората е срещу пенсионната реформа във Франция, която провокира стачки в страната. Демонстрантите бяха отблъснати от силите на реда, а френският президент изгледа докрай представлението.", "date": "2020.01.18", "title": "Протестиращи опитаха да нахлуят в театър, където Макрон гледал постановка"}
{"url": "https://faktor.bg/bg/articles/novini-svyat-ruskiyat-patriarh-kiril-besen-na-vartolomey-zabival-nozh-v-garba-na-srabskata-tsarkva", "text": "„Патриарх Вартоломей заби нож в гърба на Сръбската православна църква”. Така Владимир Легойда, шеф на прес-службата на  Руския патриарх Кирил окачестви призивът на Вселенския патриарх Сръбската църква да вдигне схизмата, наложена на Македонската църква, а той обеща да и връчи Томос и я обяви за автокефална, пише македонското издание „Политика”. Според Москва активността на Вселенския патриарх е заради започналия процес на присъединяване на Северна Македония към НАТО и ЕС. Обкръжението на патриарх Кирил смята, че Вартоломей подготвя украински сценарий в Македония с признаването на автокефална Македонска православна църква – Охридска архиепископия, но действията му са насочени изцяло против Белград. Съвсем очаквано Руската църква  не вижда Българската православна църква като страна в решаването на проблема, защото и българските клирици мълчат гузно по темата и изпълняват сляпо волята на Кремъл.", "date": "2020.01.18", "title": "Руският патриарх Кирил бесен на Вартоломей – забивал нож в гърба на Сръбската църква"}
{"url": "https://faktor.bg/bg/articles/novini-balgariya-ognyan-minchev-hazartat-e-prokaza-no-merkite-na-darzhavata-da-ne-sa-bitka-sreshtu-edin-bos-za-da-otide-biznesat-mu-v-ratsete-na-drug", "text": "Категорично подкрепям всяко ограничаване или забрана на хазартните игри на територията на България. Това изтъква в свой коментар политологът Огнян Минчев. Преди ден лидерът на НФСБ Валери Симеонов обяви, че е внесъл законопроект, с който лотариите стават изцяло държавен монопол.  Хазартът е проказа - той руши човешки съдби също толкова ефективно колкото наркотиците, алкохолизма и мизерията. Но през десетилетията, в които съм наблюдавал мотивацията и поведението на българските политици за себе си съм утвърдил максимата - Timeo Danaos et dona ferentes. Затова е важно да се уверим, че предстоящото законодателство наистина ще забрани хазарта извън държавния монопол (лотария и т.н.), а не просто да удари един хазартен олигарх, за да предаде бизнеса му в ръцете на друг, по-мощен понястоящем олигарх, да настъпи една мафиотска група и да отвори вратата за свръхпечалби на друга, казва Минчев.", "date": "2020.01.18", "title": "Огнян Минчев: Хазартът е проказа, но мерките на държавата да не са битка срещу един бос, за да отиде бизнесът му в ръцете на друг"}
{"url": "https://faktor.bg/bg/articles/desetki-germanski-obshtini-merkel-da-razreshi-da-priemame-bezhantsi", "text": "Страни като Гърция, Италия и Малта се чувстват изоставени, след като Европа загърби спасяването на бедстващите в Средиземно море бежанци. Сега много германски общини искат разрешение да приемат още бежанци, разказа Остин Дейвис в статия за \"Дойче веле\". Десетки германски общини, в това число Потсдам, Берлин и Дюселдорф, настояват правителството на Ангела Меркел да им разреши да приемат бежанци, спасени в Средиземно море. Представителите на градските управи обявиха на съвместна пресконференция, че носят хуманитарна отговорност да променят настоящата ситуация по отношение на миграцията. Европейските политики по темата за спасяване и разпределяне на мигранти са в застой. \"Готови сме да приемем повече хора, ако ни бъде разрешено\", заяви кметът на Потсдам Майк Шуберт. Той е член на инициативата \"Градове на сигурния пристан\". Шуберт каза пред медиите: \"В момента наблюдаваме политика на изчакване, която е обратното на действие\". Затова общините от \"Градове на сигурния пристан\" настояват да получат веднага разрешение да приемат мигрантите, спасени в Средиземно море, които в момента са блокирани в Гърция, Италия и други крайбрежни държави. Обединение от 120 общини Инициативата е основана през юни 2019 от 13 германски общини, а днес броят им е нараснал на 120. Сега те очакват от правителството да задейства член 3, параграф 1 от Закона за пребиваване, който разрешава даването на специален хуманитарен статут. \"Гласът на общините по темата трябва да тежи повече\", казва Мириам Кох, директор на Службата по миграция и интеграция в Дюселдорф. Местната управа смята, че градът може да приеме още 5 хиляди човека. 90% от германците са на мнение, че законите за убежище трябва да бъдат променени, за да отговорят на предизвикателствата, пред които са изправени средиземноморските държави. \"Щом хора се давят в Средиземно море, очевидно не се прави достатъчно (от правителството)\", казва за ДВ берлинчанинът Томас, който обаче не желае да се представя с цялото си име. В търсене на баланс След решението на Ангела Меркел през 2015 година да отвори границите за почти 1 милион търсещи убежище правителството ѝ си постави за цел да търси баланс между \"насърчаването на интеграцията и контролирането на имиграцията\", смята Експертният съвет на германските фондации за интеграция и миграция.", "date": "2020.01.18", "title": "Десетки германски общини: Меркел да разреши да приемаме бежанци"}
{"url": "https://faktor.bg/bg/articles/dvizhenieto-po-am-trakiya-v-posoka-sofiya-shte-bade-vremenno-ogranicheno-dnes", "text": "Движениeто по АМ „Тракия\" - в посока София, от км 25 до км „нула\", ще бъде временно ограничено днес, поради монтирането на портални рамки за толсистемата на две места в участъка. Това съобщиха от Агенцията „Пътна инфраструктура\". Микробус се запали и спря временно движението по АМ „Хемус” Всички автомобили до 12 т, пътуващи към София, ще се пренасочват от пътния възел „Вакарел\" на АМ „Тракия\" по обходен маршрут по път I-8 /Вакарел-София/, след което - по път III-105 /Елешница-Нови хан/ и път I-6 /Елин Пелин- София/. За тежкотоварните автомобили над 12 т се осигурява паркинг при км 53 /след тунела „Траянови врата\"/, както и в участъка от км 34 до км 37. При необходимост ще бъде осигурен и паркинг при км 55 /преди тунела \"Траянови врата\"/. Качиха кон в автобус, за да не пречи на движението (СНИМКА) В посока София ще бъде ограничено движението и при връзката на път I-8 с път III-105 /Елешница-Нови хан/. Ще бъде затворена за преминаване и връзката на ул. „Верила\" от село Равно поле с АМ „Тракия\".", "date": "2020.01.18", "title": "Движениeто по АМ „Тракия\" - в посока София ще бъде временно ограничено днес"}
{"url": "https://faktor.bg/bg/articles/krasimir-velchev-1-2", "text": "Правителството няма да падне. Няма кой да тръгне след тези, които доведоха Орешарски. Тогава наистина имаше криза. Не мисля, че една оставка на правителството ше реши проблемите, тя ще ги задълбочи. Това заяви в \"Денят започва с Георги Любенов\" на БНТ зам.-председателят на парламентарната група на ГЕРБ Красимир Велчев.   Вчера в \"Панорама\" слушах опозицията да изнася лекции що е то криза, има ли почва у нас, етапи, и стигнах до извода, че те са специалисти по кризите, но не по решението на кризи, а по създаването им, защото непрекъснато, в последно време те насаждат едно такова мнение у хората, че щом в последните 10 години сме управлявали, значи нямаме никакви оправдания\", коментира Велчев. И попита: \"Защо се изпуска този етап 2013-2014 година. С това управление \"Орешарски\" те върнаха България годиин назад за година и половина. Преди това пак имаше растеж, съживяване на икономиката. Сега същите тези с вота на недоверие отново искат да върнат страната назад, да спрат развитиято на държавата, заяви той. По отношение на кризите той каза, че се опитва да гледа на нещата отстрани. \"Тази криза можеше някои неща да се избегнат и може би затова са такива мерките, които са взети в момента, както от премиера, така и от главния прокурор. Така трябва да работи прокуратурата, да се покаже, че няма да има толериране, когато стане дума за нарушаването на закона\", каза още Велчев.  Задавам си въпроса дали съдът разглежда и осъжда еднакво всички, защото не мога да си обясня как хора с висящи дела, рецидивисти, ги пускат под домашен арест, а един министър, не. Той не може да извърши друго престъпление, защото вече не е министър, второ, той къде може да се скрие, ако се обяви за национално международно издирване", "date": "2020.01.18", "title": "Красимир Велчев: Създателите на кабинетата \"Орешарски\" не могат да свалят правителството"}
{"url": "https://faktor.bg/bg/articles/borisov-sofiyskiyat-vodoprovod-shte-dade-vazmozhnost-da-prekarame-voda-za-pernik", "text": "Вода за Перник ще бъде доставяна от язовира Белмекен откъм язовира Бели Искър, оттам ще бъде използвана ВиК-инфраструктурата на София. Ще бъде построен нов водопровод от София към Перник през Мало Бучино и така ще бъдат осигурени необходимите количества вода за Перник, предаде БНТ.  В понеделник ще бъде свикано извънредно заседание на инженерната комисия към Столичния общински съвет, които да дадат разрешение да се използват ВИК-инфраструктурата на София. Това не означава, че столицата ще бъде лишена от вода, няма да бъдат намалени и водните обеми, само ще бъде използвана ВиК-инфраструктурата. Премиерът Бойко Борисов каза: \"Както пътят през Владая ползва Перник и София, така софийският водопровод ще даде възможност да прекараме вода за Перник. От Белмекен през този водопровод ще бъде изтласкана - просто ще ползваме инфраструктурата на Софийска вода. 300 л. в секунда ще бъдат прекарвани. \"НЕК започна преди два месеца да отбива водосбора от Белмекен в Бели Искър. 4 млн. куб. м. е увеличен обемът на Бели Искър. 50л. в секунда е притокът. Още в понеделник Министерският съвет ще предложи на Столична община, до Столичния общински съвет като принципал на Вик-инфраструктурата да получим съгласие за преминаване през Вик-инфраструктурата на Столична община на обеми, подавани към Перник\", обясни Емил Караниколов, министър на икономиката. \"Водата е предназначена за Белмекен - Сестримо. Има реверсивен тунел. Правени са проби през всичките тези години, поддържана е в добро състояние. Този вода не е предназначена за София. Ще мине само през София. Дебитът за Перник е наличен и през годините постоянен\", каза новият министър на околната среда и водите Емил Димитров.  Кметът на Перник Станислав Владимиров заяви, че се работи по ВиК-мрежата в Перник. \"Решението днес е да успокоим хората - използването на водите от Белмекен ще даде гаранция в дългосрочен план. Перничани няма да бъдат оставяни пред такъв тип изпитания\".  Всички тези мерки, които трябва да разрешат водната криза в Перник, ще отнемат между 35 и 45 дни. Дотогава градът най-вероятно ще остане на воден режим.", "date": "2020.01.18", "title": "Бойко Борисов: Софийският водопровод ще даде възможност да прекараме вода за Перник"}
{"url": "https://faktor.bg/bg/articles/zhalt-kod-ochakva-ni-magla-v-niskoto-i-slantse-v-planinata", "text": "Областите са: Видин, Монтана, Враца, Плевен, Ловеч, София област, София – град, Перник и Кюстендил. При отрицателни температури рано сутринта и до обяд ще бъде с отлагане на скреж. Очаква ни мъгла в ниското и слънце в планината Жълтият код означава, че времето е потенциално опасно. Синоптиците съветват гражданите да бъдат внимателни за големи области с мъгла, на места гъста. Може да се затруднят дейностите на открито. Може да се очаква затваряне на летища или забавяне на полетите, трудни условия за шофиране и удължаване на времето за пътуване.", "date": "2020.01.18", "title": "Жълт код: Очаква ни мъгла в ниското и слънце в планината"}
{"url": "https://faktor.bg/bg/articles/tramp-t-nar-varhoven-lider-na-iran-koyto-v-posledno-vreme-ne-beshe-tolkova-varhoven-da-vnimava", "text": "Върховният духовен лидер на Иран аятолах Али Хаменей  „да бъде много внимателен с думите си“, хосъветва президентът на САЩ Доналд Тръмп. Духовникът го нарече  \"клоун\" в своя реч. „Така нареченият върховен лидер на Иран, който в последно време не беше толкова върховен, каза някои неприятни неща за САЩ и Европа. Икономиката им се срива, а народът страда. Той трябва да бъде много внимателен с думите си !“, написа държавният глава в профила си в социалната мрежа „Туитър“. Президентът на САЩ също така призова властите в Иран да променят своята политика и да направят републиката „отново велика“. Той публикува това в отговор на съобщение в „Туитър“ на аятолах Али Хаменей, в което пише, че САЩ не подкрепят иранския народ, а всъщност „забиват нож“ в гърба му. Тръмп публикува превод на своето послание и на персийски език (ирански език).", "date": "2020.01.18", "title": "Тръмп: Т.нар. върховен лидер на Иран, който в последно време не беше толкова върховен, да внимава с думите"}
{"url": "https://faktor.bg/bg/articles/obshtestvo-ulitsata-samoubiystvo-ot-lyubov-mazh-se-samozapali-zaradi-problemi-s-priyatelkata-si", "text": "32-годишен асеновградчанин се самозапали в колата си рано тази сутрин на пътя между селата Лясково и Яврово над Асеновата крепост, съобщава \"Дарик\". Сигнал за случая е подаден в 07:20 часа сутринта на спешния телефон 112 от 46-годишен ловджия, който пътувал с джипа си по пътя за село Яврово. На отбивката край пътя ловджията видял лек автомобил, от който излизал дим. Човекът спрял, за да помогне, но в същия момент предната врата се отворила и от мястото на шофьора излязъл мъж, който веднага пламнал. Ловджията се опитал да го загаси с пожарогасител, но мъжът починал от изгарянията.   На мястото пристигнал екип на полицията, който само установил смъртта. От пресцентъра на Дирекцията на полицията в Асеновград съобщават, че това е 32-годишен асеновградчанин, работил като охранител и със сигурност става дума за самоубийство. Образувано е досъдебно производство за склоняване към самоубийство, отбелязват от пресцентъра. Според близки на загиналия той е имал проблеми с приятелката си, с която живеели на семейни начала от началото на годината. Местни жители твърдят, че момичето сутринта получило прощален SMS. Все още тече разследване относно причините за самоубийството.", "date": "2020.01.18", "title": "Самоубийство от любов: Мъж се самозапали заради проблеми с приятелката си"}
{"url": "https://faktor.bg/bg/articles/prevodachat-na-tramp-i-borisov-shashna-georgi-lyubenov-s-goreshti-komplimenti", "text": "„Имам още едно занимание, с което ние с вас сме колеги. Знаете ли кое е то? И двамата сме секси“. Това заяви пред БНТ преводачът на Бойко Борисов и Доналд Тръмп - Йонко Мермерски, отправяйки комплимент на водещия в БНТ Георги Любенов. Докторът шашна журналиста, който върна жеста и погали егото му, като констатира, че преди това е бил в сянката на баща си – проф. Христо Мермерски, а сега бил дясната ръка на Доналд Тръмп. „Аз също съм доволен, че така секси започва този разговор. На каква вълна да почна – на органична химия ли, за Вашингтонския ли университет, или нещо друго, което ни предстои“, попита през смях Любенов.  Мермерски-младши се е върнал в България заради мръсния въздух. Той се похвали, че е изобретил добавка за дизела, която намалява замърсяването от колите с 3-4 пъти. „За съжаление, да пазим околната среда не е приоритет на всеки от нас. Освен, че намалява замърсяването, колите горят и по-малко. Кръстил съм го „Дизел-юнак“. Това е добавка, която изгаря по-пълно дизеловото гориво. Всичко е въпрос до тунинговане на горивата. Компаниите нямат интерес, защото хората ще харчат по-малко гориво“, коментира Йонко Мермерски.  „За съжаление много хора в София горят примитивни горива, а се намираме и в инверсия, което е като шапка над града. Затова има и толкова много мъгла. Комплименти към кмета на София Йорданка Фандъкова за борбата с мръсния въздух“, пожела Мермерски.  „Виждаме едно пародийно шоу. Изкарват Грета (Тунберг – б.ред.) като чучело и като плашило. По този начин се прахосват средства, които могат да се похарчат за защита на природата. Искам да ви кажа и за жените в политиката“, продължи Мермерски, но беше прекъснат от водещия с репликата: „Вие много секси сте настроен тази сутрин“. Докторът отговори подобаващо, в духа на разговора: „Секси съм настроен, разбира се, денонощно, 24 часа“.", "date": "2020.01.18", "title": "Преводачът на Тръмп и Борисов шашна Георги Любенов с горещи комплименти"}
{"url": "https://faktor.bg/bg/articles/grigor-dimitrov-na-korta-ne-mozhesh-da-izklyuchish-mozaka-si", "text": "Григор Димитров започна успешно 2020 г., като изведе България до няколко победи в \"АТП къп\", а сега се надява да продължи позитивно и предстоящия Australian Open. В навечерието на надпреварата АТП посвети голям материал на българския тенисист. Традиционно бившият №3 се подготви за сезона в Монте Карло, където наблегна на физическата подготовка. \"Това е толкова различна болка от това, което изпитваш на корта, защото на корта не можеш да изключиш мозъка си, но тук можеш. Нашата цел е да тренираме здраво, особено в първите седмици от сезона. Винаги си мислиш: \"Аз съм тук, където съм, чувствам болка, страдам\", но затваряш очи и преминаваш през това. Това е така и при вдигането на тежести, при карането на колело или при правенето на кардио упражнения, няма значение,\" обяснява Димитров. Българинът споделя, че настройката за тенис мач, на корта, не е същата, както във фитнеса. \"Когато си на корта не можеш да правиш това. Трябва да преследваш топката, да взимаш правилните решения, да освободиш главата си. Но мисля, че фитнесът допринася за нас толкова много на корта и когато си в подобна ситуация по време на тенис мач, ако започнеш да чувстваш безпокойство, нервност или ускоряване на пулса например, можеш да се върнеш към това, което си правил във фитнеса и знаеш през какво си минал. Това ти дава спокойствие, а останалото е психическа игра\", добавя Димитров. В Монако той започва да събужда тялото си, да прави упражнения против контузии, да работи над коремните си мускули заедно с други части от тялото, да работи над неща, които няма възможност да ги свърши, докато пътува по турнирите. Наред с това, българинът заздравяваше рамото си заради контузията, която получи през 2019. \"Като Формула 1 е, винаги сме на ръба, така че малките детайли тук и там правят разликата. Тестваме мускулите и виждаме какво е чувството му на корта и извън корта, когато прави упражнения. Трябва да слушаме много и да се приспособяваме към това, което той казва, тоест трябва да имаме обратна връзка. Постоянни корекции. Работим, но също така е и много забавно, защото се стараем да измислим нещо ново, което е креативно\", заявява фитнес треньорът му - Себастиан Дюран.", "date": "2020.01.18", "title": "Григор Димитров: \"Като Формула 1 е, винаги сме на ръба"}
