{"url": "https://www.faktor.bg/bg/articles/novini/svyat/yuzhna-koreya-izrigna-moyat-zhivot-ne-e-tvoeto-porno", "text": "Десетки хиляди южнокорейки се събраха в Сеул с искане за по-строги действия на властите срещу разпространението на интимни снимки и видеозаписи, направени със скрити камери. Това според участничките кара жените да живеят в постоянен стрес и тревога, предаде Асошиейтед прес, съобщава БТА. Полицията заяви, че в изцяло женския протест са участвали около 18 000 души. Демонстрантките призоваха за по-строги разследвания и наказания за мъже, които правят снимки или видеозаписи на жени без тяхно съгласие и след това качват заснетото в интернет. Повечето от протестиращите бяха покрили лицата си с бейзболни шапки, слънчеви очила и хирургически маски, както ги бяха инструктирали организаторите. Те заявиха, че се обявяват против това жените постоянно да се тревожат за скрити миниатюрни камери в тоалетните или че биват снимани под полите в станциите на метрото. Протестиращите, много от които бяха с червени тениски с надписи \"Разгневените жени ще променят света\", започнаха да отправят одобрителни възгласи, когато две жени излязоха като доброволци, за да им бъдат обръснати главите. \"Да се борим, докато не умре и последното семе на незаконното заснемане!\", изкрещя по микрофона една от протестиращите, докато друга й бръснаше главата. \"Ето и моето послание към мъжете: не съм обект на сексуални желания! Аз съм гражданин първа класа, точно като вас!\" През годините Южна Корея срещаше трудности да се справи с извършителите, които използват миниатюрни камери или смартфони, за да снимат под дрехите на жените и да видят гениталиите и бельото им. Заснетото след това се качва на нелегални порнографски страници в интернет като Соранет (Soranet), която имаше над милион потребители, преди през 2016 г. полицията да я закрие. Все още има неизвестен брой подобни сайтове. От 2004 г. южнокорейските власти изискват смартфоните да издават шумен звук, когато правят снимка или видеозапис, за да се предотвратяват подобни престъпления. Камерите на телефоните обаче могат да се заглушават чрез приложения, има и изобилие на миниатюрни камери, които могат да се скриват в чанти, обувки и тоалетни или в малки дупки, направени в стените и вратите на тоалетни. Поради растящите критики президентът Мун Дже Ин във вторник нареди да бъдат проучени по-тежки наказания за престъпления със скрити камери, а работодателите незабавно да бъдат известявани за действията на извършителите.", "date": "2018.07.07", "title": "Южна Корея изригна: Моят живот не е твоето порно!"}
{"url": "https://www.faktor.bg/bg/articles/novini/svyat/valensa-kam-roling-stouns-pomognete-v-polsha-stavat-loshi-neshta", "text": "Знаковият полски антикомунистически лидер Лех Валенса в събота призова легендите от \"Ролинг стоунс\" да подкрепят борбата на поляците в защита на свободата и против спорната съдебна реформа, съобщава АФП. Бандата трябва да има концерт във Варшава в неделя. Полша е раздирана от протести след като преди дни президентът на страната одобри закон на управляващата партия \"Право и справедливост\", според който една трета от съдиите във Върховния съд трябва да бъдат преждевременно пенсионирани и така на тяхно място да бъдат назначени удобни на властта магистрати. \"Много хора в Полша защитават свободата, но те се нуждаят от подкрепа. Ако можете да кажете или да направите нещо, докато сте в Полша, това ще значи наистина много за тях\", написа Валенса във фейсбук, посочва КлубZ. Постът му е адресиран до \"Г-н Мик Джагър и \"Ролинг стоунс\". Призивът на иконата на борбата срещу комунизма идва след като председателката на Върховния съд на Полша Малгоржата Герсдорф беше пенсионирана, тя заедно с други свои колеги отхвърли мярката и обяви, че ще продължава да изпълнява задълженията в служба на върховенството на закона. В посланието си до \"Ролинг стоунс\" Валенса добавя, че в \"Полша стават лоши неща\". \"Осмеляваме се да помолим за вниманието ви заради спомените на впечатляващи, смели хора, които се бореха за свободата в Източния блок\", пише още той. \"При комунизма източноевропейците жертваха много заради свободата на словото. За свободата на изкуствата. Те разбираха, че за да защитават свободите, съдилищата трябва да бъдат независими от правителството...Вие познавате такива хора. Вацлав Хавел беше един от тях\", добавя Валенса. ЕК погна Полша заради нарушаване на независимостта на Върховния съд По думите му \"днес плодовете на тяхното дело са в опасност\". През 1983 г. Валенса спечели Нобелова награда за мир като лидер на \"Солидарност\". Според висши партийни функционери на управляващата партия обаче той е скрит комунистически агент, който е работил под прикритие за режима. \"Това не е свобода\", пише още Валенса до \"Стоунс\" с главни букви, за да подчертае ставащото в страната му. Легендарната група свири за първи път във Варшава още през 1967 г. Те са една от първите западни банди, които имат концерт зад Желязната завеса.", "date": "2018.07.07", "title": "Валенса към\"Ролинг стоунс\": Помогнете, в Полша стават лоши неща!"}
{"url": "https://www.faktor.bg/bg/articles/izbraha-go-rumen-hristov-e-noviyat-lider-na-sds", "text": "На най-висшия си форум СДС избра Румен Христов за председател на партията, предаде репортер на Агенция „Фокус“. Гласувалите делегати са 719. Действителните бюлетини са 691, а недействителните 28. За Румен Христов са гласували 369 делегати, а за Антон Койчев 322.  Гласуването за нов лидер на СДС беше тайно и продължи над 2 часа. Преброяването на гласовете на делегатите от изборните комисии също продължи над 2 часа. Резултатите за зам.-председатели на партията ще бъдат обявени по-късно на сайта на СДС.  Заявявам категорично, че нагласата ми е да работя за консолидацията на партията, няма да има „лов на вещици“. Това каза Румен Христов пред делегатите на 23-тата конференция на СДС, след като беше избран за председател на партията.  „Благодаря за доверието. Давам си ясна сметка в какъв момент поемам СДС. Никак няма да ми е лесно, но вярвам във вас и съм уверен, че ще постигнем това, за което мечтаем - възраждането на СДС“, се обърна той към делегатите.  „Считам всеки седесар за важен, всеки ще има възможност да работи в СДС, както досега“, посочи Румен Христов. „През последните 6 месеца се получи разделение на партията. Надявам се да е за хубаво“, каза още той.  Румен Христов е роден на 27 декември 1955 г. в Борово, обл. Русе. Магистър и доктор по икономика. В периода от 1985г. – 1989 г. е редовен аспирант в Икономически институт, а от 1990г. до 1991 г. е научен сътрудник. Извънреден професор на Югозападния университет в Благоевград; Лектор в Пловдивския аграрен университет по дисциплината \"Агромаркетинг\". Владее писмено и говоримо английски и руски език.  Член на Съюза на демократичните сили от 1990г. От 1990 г. до 1992 г. е член на НКС на СДС. На 29 ноември 2009 г. на вътрешнопартийните избори е избран за заместник-председател на СДС от Северен Централен регион.  На 21-та Национална конференция през 2013г. е избран от делегатите за зам.-председател на синята партия. На 13 май 2017 г. е преизбран на поста по време на 22-та Национална конференция на СДС. Кандидат за президент, издигнат от Съюз на десните сили за президентски избори 2011 г.  Женен с една дъщеря.", "date": "2018.07.07", "title": "Край на интригата в СДС: Румен Христов е новият лидер на партията"}
{"url": "https://www.faktor.bg/bg/articles/novini/balgariya/150-000-otmaknali-apashite-ot-vzriveniya-bankomat-v-plovdiv", "text": "Информацията все още е неофициална и не е потвърдена от властите. По думите на разследващите органи от устройството е задигната крупна сума. На мястото, където тази нощ беше взривен банкомата, са открити празни касети, в които по принцип се намират парите. Очевидци са разпитани. Според хората крадците са били двама. След взрива те избягали с черен автомобил. Според друга неофициална информация за взрива на банкомата са използвани бутилки със сгъстен въздух. Взривът бил толкова силен, че събудил половината жители в пловдивския квартал \"Тракия\".", "date": "2018.07.07", "title": "150 000 отмъкнали апашите от взривения банкомат в Пловдив"}
{"url": "https://www.faktor.bg/bg/articles/novini/svyat/ultimativniyat-ton-na-pompeo-yadosa-phenyan-obyavi-pregovorite-za-krayno-obezpokoitelni", "text": "Севернокорейското външно министерство заяви днес, че преговорите с държавния секретар на САЩ Майк Помпео предизвикват \"съжаление\" и обвини САЩ в едностранни искания за ядрено разоръжаване, предадоха Асошиейтед прес и Ройтерс. В съобщение на севернокорейската информационна агенция КЦТА, цитиращо неназован източник от министерството, се посочва, че резултатът от преговорите с Помпео са \"крайно обезпокоителни\" и се отправя обвинение към него, че иска пълно, подлежащо на проверка и необратимо унищожаване на ядрените оръжия. \"Най-бързият начин\" Корейският полуостров да стане безядрена зона е постепенният подход, при който двете страни да предприемат едновременни стъпки, съобщава агенцията. Според нея \"твърдото и непоколебимо\" решение на Пхенян да изостави ядрените си оръжейни програми може да отслабне заради претенциите за едностранно ядрено разоръжаване. По-рано днес Майк Помпео приключи официалното си двудневно посещение в Пхенян, където преговаря със заместник-председателя на Корейската трудова партия Ким Йон-чхол. В края на визитата си държавният секретар на САЩ изрази увереност, че страните ще успят да постигнат напредък по всички обсъждани теми. От Пхенян Помпео замина за Токио, където ще има тристранна среща с министрите на външните работи на Япония и Южна Корея.", "date": "2018.07.07", "title": "Ултимативният тон на Помпео ядоса Пхенян, обяви преговорите за \"крайно обезпокоителни\""}
{"url": "https://www.faktor.bg/bg/articles/novini/svyat/deputatite-v-noviyat-turski-parlament-se-zakleha", "text": "Депутатите в новия 600-членен турски парламент положиха днес клетва, съобщават турските медии. Заседанието, което започна в 14 ч., се ръководи от депутата Дурмуш Йълмаз от \"Добра партия\", който временно изпълнява ролята на председател на парламента. В изказване в началото на заседанието Йълмаз изтъкна, че обща отговорност на всички депутати е да защитят честта на парламента, който е гарант за независимостта и демокрацията, отбелязва ДПА. Йълмаз, който е бивш управител на централната банка, добави, че морален дълг на депутатите е да избегнат прояви и поведение, което би могло да хвърли сянка върху престижа на парламента. Изразявам моята признателност към всички, специално към Мустафа Кемал Ататюрк – основателя на Република Турция и на този парламент, каза още Йълмаз. Първи положиха клетва депутатите с увреждания, следвани от останалите по азбучен ред, отбеляза ДПА. Общо 600 депутати от пет политически партии полагат клетва днес. Това са 295 депутати от Партията на справедливостта и развитието на президента Реджеп Ердоган, 146 от Народнорепубликанската партия, 67 – от прокюрдската Демократична партия на народите, 49 – от Партията на националистическото действие и 43 от \"Добра партия\" . Партията на справедливостта и развитието и Партията на националистическото действие, които формираха предизборна коалиция за президентските и парламентарни избори на 24 юни, разполагат общо с 344 депутати. ПСР, която няма сама мнозинство в парламента, ще зависи от своя националистически съюзник, което поражда у някои наблюдатели опасения за втвърдяване на политическата й линия, специално по отношение на кюрдите, отбелязва АФП. На 24 юни в Турция се състояха президентски и парламентарни избори. Настоящият президент Реджеп Тайип Ердоган беше преизбран на изборите, които поставят началото на нова система на управление, възлагаща на президентската институция широки правомощия. Самият Ердоган ще положи клетва в понеделник.", "date": "2018.07.07", "title": "Депутатите в новият турски парламент се заклеха"}
{"url": "https://www.faktor.bg/bg/articles/novini/balgariya/rumen-gechev-neochakvano-razkri-bsp-se-gotvi-za-treti-vot-tozi-pat-za-vsichko", "text": "„БСП не е в изолация. Ако се проследят събитията около важни за управляващите закони, както и случая с \"Инерком\" и ЧЕЗ и искането на председателя на Комисията – ГЕРБ и ДПС винаги гласуват заедно. Ние не сме сами. Просто в такива случаи си личи кой е истинска опозиция. Няма как да е опозиция една партия, която по ключови закони и решения гласува с управляващите. Това заяви червеният депутат Румен Гечев в отговор на въпрос в изолация ли е БСП в парламента в студиото на Канал3. По думите му народът решава кой да управлява и кой да влезе в парламента. След влизане в парламента се решава на база аритметика кой с кого може да управлява, тъй като е публична тайна, че към момента нито една политическа сила не може да събере мнозинство, за да управлява самостоятелно и вариантът е коалиция, посочи Гечев. Той коментира и енергийната тема и покачването на цените на тока и топлоенергията. „Разбира се, няма как да растат цените на природния газ или петрола и в същото време другите цени да остават непроменени. Ние нямаме нищо против базата на пазарните условия. Но също така не искаме КЕВР да направи така, че да проверява и отчита точните разходи на фирмите. Тъй като знаете, че претенциите на фирмите, които доставят електроенергия – те трябва да докажат какви са производствените им разходи и след това какъв е техният марж за печалба. Ясно е, че те работят за печалба. Но нашите претенции са, че КЕВР няма възможности, няма и инструменти да може да докаже, че е сигурен във фактурираните разходи на електроразпределителните дружества. Тъй като ние имаме сериозни съмнения дали значителна част от тези фактурирани разходи не са проверени от КЕВР и не са доказани. Давали сме вече сигнали до прокуратурата, но трябва да има промяна в механизма. И ние сме давали сигнали в парламента и това ни е претенцията. Да докаже Комисията, че осъществява такъв контрол, защото досега ни се отговаря, че такъв не е осъществен. Става въпрос за десетки милиони левове, които ЕРП-тата декларират”, обяви социалистът. По темата с протестите на майки с деца с увреждания, червеният депутат изтъкна, че в БСП не е имало никакви колебания дали да подкрепят законопроекта на омбудсмана Мая Манолова. А и ние като социална партия сме имали достатъчно много предложения в парламента. \"Няма как да не се съгласим, че цивилизоваността на едно общество се мери и по това какво е отношението му към хората в неравностойно положение и хората с увреждания. Трябва да се направи баланс между икономическите възможности на държавата и потребностите на тези хора. Защото ако става въпрос за няколко милиарди лева, това би било неприемливо от икономическа гледна точка, но ако става въпрос за сто или двеста милиона лева, мисля, че това не би било проблем за българската държава”, допълни икономистът. По думите му предложението на БСП парламентът да не излиза в отпуск не е било популистко. „Защото, ако трябва да се решава някакъв въпрос от национално значение, парламентът ще работи и на три смени. В случая имахме определени резерви, защото дори и да работим през август, защото ние нямаме готов проектозакон от управляващите”, каза Гечев, като визираше именно поректозакона за хората с увреждания. „Това, че един колега е решил да се оттегли от ръководство и да търси лична реализация си е негово право”, коментира Румен гечев по отношение на оттеглянето на Жельо Бойчев и спекулациите за раздор в редиците на БСП. „Нека припомним, че и сегашният министър на финансите Владислав Горанов също си даде оставката и това не предизвика сътресения в ГЕРБ. Не виждам скандал. Всеки има право на избор. Уверявам ви, че решението на Жельо Бойчев не е политическо, а е лично”, допълни той. По отношение на вота на недоверие, който не мина, и въпросът дали БСП готви и нов трети вот Гечев отговори: „Разбира се. Когато е приключил вторият вот, се готвим за трети вот и се надяваме третият вот да е по-успешен. Управляващите имат достатъчен брой гласове, за да отхвърлят вота. Но ролята на опозицията е да показва грешките и да ги изкарва на показ”. „Третият вот може да бъде за всичко. Бихте ли ми казали една сфера, която не е в криза. Нека ги изброим – здравеопазване се намира в катастрофално състояние. Над 500 милиона лева са дълговете на държавни и общински болници. Българската наука и образование се намира в тежко състояние, тъй като ние имаме в пъти по-малко разходи за наука като относителен дял от БВП от страните в Европа. Няма ни никъде по производство на лицензи, патенти и иновации. По конкурентоспособност сме на последно място в ЕС. Изоставаме и от страни извън ЕС. Сектор „Сигурност” – няма нужда да говорим. Българската икономика – само един аргумент ще използвам и това е оценката на международния бизнес. А тя е – при близо 10 милиарда евро инвестиции през 2007 г., сега са 950 милиона. 1000 процента е намаляла оценката на световния бизнес към България. Не искат да инвестират в България. Няма противоречие с кредитния рейтинг – той не се дава за състоянието на икономиката, а за възможността на правителството да тегли нови заеми. И тъй като бюджетният ни дефицит формално е нисък, тъй като фискалният ни резерв формално е добър – това позволяла по-висок кредитен рейтинг”, допълни Румен Гечев.", "date": "2018.07.07", "title": "Румен Гечев неочаквано разкри: БСП се готви за трети вот, този път за всичко"}
{"url": "https://www.faktor.bg/bg/articles/novini/svyat/berluskoni-se-tseli-za-peti-pat-v-evropeyskite-izbori", "text": "Бившият премиер на Италия Силвио Берлускони възнамерява да се кандидатира в изборите за Европейски парламент догодина. Това съобщи председателят на парламента Антонио Таяни в интервю, публикувано днес и цитирано от ДПА, съобщава БТА. До неотдавна 81-годишният Берлускони имаше забрана да заема публична длъжност съгласно присъда по дело за данъчни измами. През май съдът отмени забраната. Пред вестник \"Стампа\" Таяни, който тази седмица бе избран за заместник-председател на партията на Берлускони \"Напред, Италия\", казва, че го е помолил да се кандидатира за европарламента. На въпрос какво е казал експремиерът, Таяни отговаря: \"Мисля, че той възнамерява да се кандидатира. Мисля че, той е много доволен [от предложението]\". ДПА припомни, че Силвио Берлускони е участвал като кандидат в изборите за Европейски парламент през 1994, 1999, 2004 и 2009 г., но почти всеки път е отстъпвал спечеленото място на друг от партийната листа. Той е заседавал в законодателното събрание на съюза само през периода 1999-2001 година.", "date": "2018.07.07", "title": "Берлускони се цели за пети път в европейските избори"}
{"url": "https://www.faktor.bg/bg/articles/bez-parite-ot-es-turtsiya-nyamashe-da-e-tova-koeto-e", "text": "Турският президент Реджеп Тайип Ердоган, който след последните избори и след промяната на конституцията ще е вече и премиер, обича да хвали силата на своята страна. И действително - геостратегическата и военна мощ на втората по големина членка на НАТО е забележителна, както си пролича от войната в Сирия и от кризата с бежанците. Но в икономическо отношение Турция остава в най-добрия случай второразрядна сила, независимо от възхода през последните години, постигнат под ръководството на управляващата партия на Ердоган, пише ФАЦ и се аргументира по следния начин: Покупателната сила на населението отрежда на Турция едва 13-то място сред най-големите народни стопанства. БВП на страната възлиза на 2,2 трилиона долара и е наполовина по-малък от този на Германия, независимо че двете страни имат почти еднакъв брой жители. По данни на МВФ, годишният доход на глава от населението възлиза на 26. 500 долара годишно. По този показател Турция се нарежда чак на 53-то място в света, редом с Казахстан. Най-важният партньор Фактът, че Турция изобщо успя да стигне до днешното си икономическо състояние, се дължи на един партньор, когото Анкара в последно време обича да дразни: този партньор е ЕС, пише ФАЦ и обяснява: От приемането на Турция в Европейския митнически съюз през 1996 година – т.е. три години преди Турция да стане официална кандидатка за членство в ЕС, преките инвестиции и търговията нараснаха многократно. Безмитните индустриални стоки междувременно съставляват 95% от целия търговски обмен. Европа дава милиарди на Турция за бежанците – в рамките на т.нар. споразумение за бежанците. Но какво се случва с тези пари? Използват ли се те по предназначение? Или по-скоро Ердоган се възползва от тях, пита \"Ди Цайт\". (18.07.2017) Икономическото чудо на Ердоган: на глинени крака Експерти: Турция е икономически най-нестабилната страна в света Добре ли ѝ е на турската икономика при Ердоган Тъй като Турция няма да бъде приета скоро в ЕС страната се стреми към разширяване на митническия съюз, отбелязва ФАЦ и допълва: Турското правителство иска да отпаднат митническите тарифи и за аграрни продукти, услуги и публични търгове. Ефектът от подобно нещо би бил огромен. Институтът Ifo е изчислил, че включването на тези браншове в безмитния обмен би увеличило БВП на Турция с 1,8 процента. А доходът на глава от населението би се увеличил с 171 долара. Но засега поне това няма да се случи, съобщава ФАЦ и обяснява, че страните-членки на ЕС преди няколко дни са взели решение да не започват преговори за задълбочаване на митническия съюз с Анкара с обосновката, че Турция междувременно се е отдалечила още повече от ЕС. Брюксел има предвид нарушаването на правовите принципи и демокрацията слез проваления опит за преврат през юли 2016 г. Хладните политически отношения обаче не означават, че ЕС е порязал Турция финансово. Тъкмо обратното: Докато присъединителните преговори не бъдат официално прекратени, Турция има право да получава европейски средства. През 2016 година бяха обещани помощи в размер на 2,1 милиарда евро. Брюксел обича да повтаря, че за Турция в действителност заминават значително по-малко средства, но европейските плащания все пак са възлизали на 1,7 милиарда евро. Това означава, че Анкара е била най-големият получател на средства. Най-голямата част от средствата са заминали за Турция под формата на „помощи за сближаване с ЕС“, макар че никак не е ясно дали изобщо Турция ще бъде приета в общността. Европейските банки също продължават ангажиментите си в Турция. ФАЦ пише, че през 2017 година Европейската банка за възстановяване и развитие (ЕБВР) е отпуснала тъкмо на Турция най-голямата сума: свежи пари на стойност 1,5 милиарда евро. Европейската инвестиционна банка също е много активна в Турция: Досега отпуснатите кредити за страната възлизат на 18 милиарда евро – а това е повече, отколкото е получила Гърция от тази банка, коментира ФАЦ. Частни капитали В Турция се вливат и много частни капитали. За периода между януари и април, инвестициите на европейските фирми са отбелязали лек спад, но там все пак са се влели 1,2 милиарда евро – 72% от всички преки инвестиции. По данни на турската Централна банка, през миналата година преките частни европейски инвестиции са съставлявали 67 процента. Всяка десета чуждестранна фирма в Турция е германска. Европейската търговия с Турция отново се увеличава, а европейците са  най-многобройната група туристи в Турция. Между януари и април тази година страната е била посетена от 2,6 млн. туристи от ЕС – една трета от всички пътувания. Увеличил се е и броят на германските туристи. Всички тези цифри сочат едно: Зависимостта на Турция от Европа е значително по-голяма, отколкото тази на Европа от Турция, заключава ФАЦ. (Дойче веле)", "date": "2018.07.07", "title": "Без парите от ЕС Турция нямаше да е това, което е"}
{"url": "https://www.faktor.bg/bg/articles/kak-ss-sazdavashe-ariyski-detsa", "text": "Като малко дете, ищецът е отвлечен през 1942 г. от окупираната от нацистите Полша. Отраснал е в германския град Лемго в областта Източна Вестфалия и не знае нищо за истинския си произход. \"И до днес страдам от това, че не знам кои са родителите ми\", споделя Херман Людекинг, който е пенсиониран инженер и днес живее в Бад Дюрхайм, в Шварцвалд. Макар хиляди като него споделят съдбата му, но малцина се осмеляват да говорят за нея. В жалбата си Херман Людекинг е поискал \"еднократна помощ\" като обезщетение за отвличането му. „Въпросът обаче не е в парите, искам  Германия само да ме признае за жертва“, споделя мъжът. В началото на юли 2018 г. той посрещна с огорчение току-що излязлото съдебното решение: \"След няколко години нас вече няма да ни има, проблемът ще се реши биологически от само себе си. Това ли иска Федералната република?\" - пита Людекинг. Принудителното \"германизиране\" на ищеца представлява огромна неправда, признава съдът. Досега обаче никога не са били присъждани финансови обезщетения на \"откраднати деца\", поради което тази група потърпевши засега не се признава като жертва на нацизма. В рамките на Закона за последиците от войната Федералната република изплаща обезщетения на жертвите на националсоциализма, но ищецът не попада в тази категория. На съдебното заседание съдиите в Кьолн се опитаха да обяснят на ищеца кои категории лица имат право на обезщетение. Например хомосексуалните, които са били разглеждани от нацистите като \"непълноценен човешки материал\" и въз основа на това са били преследвани заради \"особеностите им\". Действително Людекинг не е бил \"малоценен\" по смисъла на нацистката идеология, а точно обратното - бил е \"твърде ценен\". Отвличани са били само такива деца, които могат да увеличат числеността на \"арийската раса\" – т.е. синеоки и русокоси. Още през 1938 г. райхсфюрерът на SS Хайнрих Химлер заявява следното: \"Аз действително смятам да донеса германска кръв, ще я грабя и крада, откъдето мога.\" В окупираните от страни в Централна и Източна Европа нацистите започват да отнемат деца от родителите им или да ги отвличат от сиропиталища, за да ги закарат в Германия. Тези деца са били изпращани в детски приюти на близкото до SS сдружение \"Лебенсборн\", където по най-безогледен начин са били „германизирани\". Имената има са фалшифицирани, а отвлечените деца са обявявани за \"Деца от Изток\". Така е потулена истината за произхода им, включително и от германските семейства, които взимали под попечителство отвлечени деца. Въпросните семейства е трябвало да смятат, че отглеждат деца на германци от окупираните територии. Това, че жертвите на \"германизацията\" не получават обезщетение, защото нацистите не са ги подлагали на гонения, а са ги смятали за \"твърде ценни\", е абсурдно и срамно, казва Людекинг. Макар да е разочарован от решението на съда в Кьолн, то не го е изненадало, защото неведнъж е получавал отрицателен отговор от властите. От години той се ангажира в сдружението \"Откраднати деца - забравени жертви\", чиито жалби неведнъж са били отхвърляни. Сдружението е създадено от Кристоф Шварц, учител и историк от Фрайбург. \"Срещу децата е извършена огромна несправедливост, на тях им е било отнето детството и идентичността и те със сигурност са жертви на нацисткия режим, макар и да не получават съответното признание, нито пък обезщетения. А това е ново унижение и травма за тях\", изтъква Шварц. През 2017 г. Дойче Веле и полският новинарски портал Interia създадоха съвместния проект \"Откраднати деца\". Репортерите издириха данни от архивите за все още живите жертви на принудителна германизация. В рамките на проекта бяха публикувани над 40 текста и 24 видеа, които достигнаха до милиони хора в Германия и Полша.", "date": "2018.07.07", "title": "Как SS създаваше \"арийски деца\""}
{"url": "https://www.faktor.bg/bg/articles/obshtestvo/ulitsata/ekspert-printsipat-parite-sledvat-uchenika-srina-obrazovatelnata-ni-sistema", "text": "По въпросите на образованието трябва да има национален консенсус, то не е поле за партийни деления, категорична е проф. Ваня Добрева Принципът \"парите следват ученика\" вече не е актуален, а районирането доказа, че той е голям проблем. Това заяви лидерът на БСП - София и заместник-председател на Комисията по образование, култура, наука и културно многообразие в СОС Калоян Паргов. Той откри кръгла маса на тема „Проблеми в системата на средното образование\", организирана от Федерация „Просвета\" към Градския съвет на БСП - София. В нея се включиха проф. Ваня Добрева, заместник-председател на столичните социалисти, Александър Грозданов, експерт на БСП към Комисията по образование, култура, наука и културно многообразие в СОС, както и професори и учители от София и страната. \"Целта ни беше да направим \"моментна снимка\" на това какво се е случило в последната година, особено след промените в закона за средното образование и влезлите в сила наредби, според които приемът на ученици се осъществява по райони, коментира Калоян Паргов. - Крайно незадоволителните статистически показатели в образованието означават, че България има огромен проблем. И той не е свързан само с образованието, а е и по отношение на националната ни сигурност, както и за бъдещето на държавата ни\". Калоян Паргов отбеляза, че липсата на еднакво високо качество на българските училища вече е огромен проблем, който ясно се е очертал след влизането в сила на районирането при приема на ученици. \"Заради принципа \"парите следват ученика\" системата изключително силно се дебалансира, заяви той. През годините този принцип доведе до това едни училища да бъдат предпочитани пред други. Някои не успяваха да запълнят паралелките си, а други се чудеха как да се справят с огромния брой желаещи да учат в тях. Едни училища имаха огромни бюджети за сметка на други, а обяснението на отговорните за съществуването на тази система беше: \"Въпрос на мениджмънт от страна на директора\". Да, ама не! Сега има нужда от други мерки, от различни подходи с оглед насърчаване на качеството. Защото парите в никакъв случай не означават автоматично качество. Българското училище се нуждае от стимули, които да мотивират учителите да вдигат качеството на преподаване, да бъдат по-взискателни. Повишаването на качеството на образование, което предлага съответното училище, да води и до съответните финансови стимули, които да влизат в бюджета на самото училище, а оттам да подобрява и заплащането на самите учители\". Председателят на групата на БСП в СОС добави, че е събрал няколко страници със сигнали от родители, учители и експерти, свързани с проблеми, до които води районирането при приема на ученици. \"Чух много мнения, съмнения, критики, казуси, свързани с несъвършенства в Наредбата, коментира Калоян Паргов. - Чух и различни идеи как да бъде подобрена. Една от тях е създаване на информационна система, подобна на тази за приема на деца в детските градини. В крайна сметка, достъпът до образование не е въпрос на пари, то е благо. Образованието е право на всяко дете. И всички неудобства и препятствия на едно дете да получи качествено образование в България трябва да бъдат премахнати. Това е задължение на отговорните институции в държавата\". Лидерът на БСП - София коментира и още един проблем, който възникна след промяната на Наредбата за прием на ученици и добавянето на критерия за райониране. „Резултат от несъвършената система е съществуването в момента на училища, в които има наличие на 50 и повече процента деца от ромски произход, заяви Калоян Паргов. - Интеграцията им обаче би била успешна, ако тези деца бъдат равномерно разпределени в различни училища. Истината е, че качеството на образованието в България е ключов въпрос, който е свързан и с националната ни сигурност. Затова трябва да подхождаме много сериозно и отговорно към него\". Според проф. Ваня Добрева на полето на образованието не може да има политически и партийни деления. \"По въпросите на образованието трябва да има национален консенсус, категорична е тя. - От гледна точка на учебното съдържание в момента има голям проблем. Чрез сегашната образователна система ние формираме граждани, които нямат национално самосъзнание. Може би те един ден ще напуснат България. Формирането на такъв тип ценности при тази демографска криза у нас е голям проблем. Но можем и да променим нещата. Тази промяна е в наши ръце тук и сега. Може да изградим поколения, които да компенсират съществуващата липса на национално усещане. Те може да бъдат резултат от нова програма за българското образование, която ние трябва да изградим и да наложим\". В системата на образованието трябва да има политика, но тя да е свързана с развитие и подобряване на качеството му, а не с партии, добави експертът към Комисията по образование, култура, наука и културно многообразие в СОС Александър Грозданов. \"Образованието е обществена ценност, то е благо, достъп до което трябва да има всеки, категоричен е той. - Аз съм доволен, че много от идеите и предложенията, които възникват на тези наши дискусии рано или късно се реализират. В последните десетина години организирахме много такива разговори, в които настоявахме за чувствително увеличаване на заплащането на учителите и за материално стимулиране на образователните специалисти, които работят с деца в неравностойно положение. Днес това вече е факт. И ние се радваме, защото целта ни е да помогнем с нашите идеи за подобряване на българското образование\".", "date": "2018.07.07", "title": "Експерт: Принципът \"парите следват ученика\" срина образователната ни система"}
{"url": "https://www.faktor.bg/bg/articles/obshtestvo/ulitsata/poreden-udar-vzriviha-ulichen-bankomat-v-plovdiv", "text": "Рано тази сутрин банкомат в жилищния квартал \"Тракия\" на град Пловдив е бил взривен, съобщиха очевидци, живеещи в района и събудени от силен гръм. Инцидентът е станал към 4:30, в района на ул. \"Недялка Шилева\". Според пряка очевидка, банкоматът пред клон на банка ДСК е бил разбит чрез взрив, съобщи \"Трафик нюз\".  Жената разказва, че веднага е подала сигнал, а полицията се е отзовала за минути. Междувременно обаче голяма черна кола е потеглила от мястото.  Все още няма информация за това дали опитът за грабеж на пари е успешен.  В момента полиция е блокирала района и се правят огледи.", "date": "2018.07.07", "title": "Пореден удар: Взривиха уличен банкомат в Пловдив"}
{"url": "https://www.faktor.bg/bg/articles/ikonomika/biznes/sedmata-sreshta-na-varha-16-1-startira-dnes-v-sofiya", "text": "Днес в София започва Седмата среща на върха \"16+1\" заедно със съпътстващ бизнес форум. Международното събитие събира у нас лидерите на 16-те страни от ЦИЕ (България, Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия) и на Китайската народна република. В 9.30 ч. премиерът Бойко Борисов и председателят на Държавния съвет на Китай Ли Къцян ще открият бизнес форум, в който ще участват министърът на икономиката Емил Караниколов и министърът на търговията на Китай Чжон Шан, както и около 1000 бизнесмени от всички участващи страни.  В 10.40 ч. Бойко Борисов и Ли Къцян ще открият пленарната среща на ръководителите на правителствата в рамките на инициативата \"16+1\", а в 12.30 ч. ще дадат съвместна пресконференция.", "date": "2018.07.07", "title": "Китай и 16 европейски страни се срещат на бизнес форум в София"}
{"url": "https://www.faktor.bg/bg/articles/ikonomika/biznes/remonti-zatvaryat-bul-hristofor-kolumb-84-184-i-384-s-novi-marshruti", "text": "Ремонтите в столицата продължават. Булевард „Христофор Колумб” ще бъде обновен и затворен за месец. За времето на ремонта ще бъдат променени маршрутите на автобусни линии 84, 184 и 384. Промените започват от утре и ще се извършат на 5 етапа. При всеки етап движението ще се затваря изцяло. „Ще се извърши цялостен ремонт на булеварда, което включва нова настилка, изграждане на улично осветление, тротоари, каквито в момента липсват. Предвид бързо развиващите се околни територии, много офис сгради и хора, които работят тук или са на път за Летище София, това е едно от най-ключовете трасета и в рамките на около месец ще е цялостно реновирано”, увери зам.-кметът по транспорта Евгени Крусев.", "date": "2018.07.07", "title": "Ремонти затварят бул.\"Христофор Колумб\", 84, 184 и 384  с нови маршрути"}
{"url": "https://www.faktor.bg/bg/articles/sport/tretiyat-rim-otiva-na-bitka-s-katolichesko-harvatsko-pravoslavni-sreshtu-eretitsi", "text": "Сърцата на всички православни българи днес са за православна Русия. Последната надежда на световното първенство по футбол. Третият Рим отива на битка с католическа Хърватска. Православни срещу еретици , В другия четвъртфинал се изправят два други еретически отбори - протестантската Англия срещу протестантката Швеция. Вече знаем полуфиналистите от другия поток. Отново два еретически отбора - католическите Франция и Белгия. Е, в Белгия има и някои еретеци протестанти, но са малко. Досега отпаднаха будистките отбори, а също и ислямските, както сунитските, така и шиитските. За радост на световното първенство не се класираха юдейски отбори като Израел или юдомасонски като Съединените щати. Нито пък атеистите от Северна Корея. Битката ще бъде тежка. Една православна Русия срещу подпомогнатите от африкански езичници Франция и Белгия. Това е далеч от шегата, но прочетете речите на Путин или книгите на Дугин - ами на практика за същото става дума, но с други думи. Та думата ми е, че сме в първата половина на 21 век, а не в последната половина на 13 век.", "date": "2018.07.07", "title": "Третият Рим отива на битка с католическа Хърватска - православни срещу еретици"}
{"url": "https://www.faktor.bg/bg/articles/sport/svetat/kogato-svetat-e-futbol-polovin-rusiya-vyarva-v-pobedata-na-sbornaya", "text": "Малко повече от половината руснаци вярват в победата на националния отбор срещу Хърватска в днешния четвъртфинал в Сочи (21:00), показват резултатите от допитване на Руския център за проучване на общественото мнение. 56 процента от анкетираните са на мнение, че Русия ще спечели мача довечера от 21:00 часа на \"Фишт\". На фона на еуфорията в страната покрай класирането на четвъртфинала, то оптимистите за попадане в световния Топ 4 не са толкова много. Десет процента считат, че срещата ще завърши наравно в редовното време, а 15 процента очакват успех за „шахматистите“.", "date": "2018.07.07", "title": "Когато светът е футбол: Половин Русия вярва в победата на Сборная"}
{"url": "https://www.faktor.bg/bg/articles/novini/svyat/oon-stresna-sveta-na-stranata-na-damask-voyuvat-teroristi-ubivat-nevinni", "text": "На страната на Дамаск воюват терористи. Това се казва в приета от Съвета на ООН по правата на човека резолюция, предават световни медии.  Инициираната от ЕС резолюция за Сирия беше разкритикувана от представителите на арабската държава, Китай, Ирак и няколко други държави. Предложената от Русия поправка в документа не беше подкрепена от мнозинството гласове, пояснява Блиц.бг.  Конкретно в резолюцията се подчертава, че на страната на сирийското правителство воюват терористи. Осъждат се всички нарушения на правата на човека, извършени от всички страни. Особено се акцентира на \"систематичното, повсеместно и грубо нарушаване\" на правата на човека от страна на \"сирийската власт и свързаните с нея опълченски формирования, включително чуждестранни терористи и организации, воюващи на страната на сирийската власт\".  Осъжда се продължаващото използване на химически оръжия от сирийските власти, както и използването на \"глада и обсадата\" като оръжие срещу цивилното население.", "date": "2018.07.07", "title": "ООН стресна света: На страната на Дамаск воюват терористи, убиват невинни!"}
{"url": "https://www.faktor.bg/bg/articles/novini/balgariya/intriga-v-sds-dnes-izbirat-novo-rakovodstvo-na-izvanredna-konferentsiya", "text": "СДС избира ново ръководство на извънредна национална конференция. Досегашният лидер на партията Божидар Лукарски е предложен за заместник-председател. С тайно гласуване делегатите трябва да определят кой ще ръководи СДС. Кандидатите за председателското място са двама – лидерът на столичната организация д-р Антон Койчев и бившият депутат проф. Румен Христов. До извънредната конференция се стигна, след като преди два месеца бе поискана оставката на Божидар Лукарски.", "date": "2018.07.07", "title": "Интрига в СДС:  Днес избират ново ръководство на извънредна конференция"}
{"url": "https://www.faktor.bg/bg/articles/novini/balgariya/li-katsyan-dogovorihme-10-mln-tona-tyutyun-za-kitayskiya-pazar", "text": "Няма конфликт между стратегическите интереси на Китай и Европа, категоричен беше китайският премиер Ли Къцян на пресконференция в рамките на Седмата среща на върха „16+1” . Според него схващането, че форматът разделя Европа, е недоразумение. Искаме да видим и виждаме Европа като обединена и процъфтяваща партньорска страна, заяви той и подчерта, че отношенията ще бъдат програмирани в съответствие с европейската нормативна база и правила, съобщава Би Ти Ви. Китай ще отвори по-широко своя пазар за внос на селскостопанска продукция от страните в Централна и Източна Европа, каза още Ли Къцян. Той и Борисов са се договорили за внос на български тютюн в Китай. „Разбрахме се за внос на до 10 млн. тона тютюн на пазара на Китай”, заяви китайският премиер. „Знаете, всяка година колко проблеми имаме в изкупуването и дотирането на производството на тютюн. Именно затова неколкократно сме говорили, дори ако трябва, те да дадат свои сортове. Да направим така, че да има пазар на продукцията”, отбеляза от своя страна Бойко Борисов. „Помните, когато решихме да сменим засаждането на тютюна с карамфили или рози, или фризьорски салони, каква съпротива имаше. Затова сме работили в тази посока, за да се опитаме да намерим пазар за българските производители на листа тютюн”, допълни той. Можем да предприемем нов тип обработка на тези тютюневи листа, отбеляза Къцян. По думите му няма да се наруши балансът на пазара на тютюневи изделия на Китай. Според българския премиер срещата „16+1” е рядък шанс да се даде тласък в сътрудничеството между Европа и Китай. „С думите си Ли Къцян не само опровергава твърденията, че това е формат, който едва ли не разделя Европа, а дава много ясна гаранция, че може да ползваме възможностите, които Китай има като пазар, туристи, високи технологии, в сферата на селското стопанство, като един истински равностоен партньор във време, когато светът се тресе от търговски войни, от санкции и ембарго по всички видове направления”, посочи още Борисов. Според председателя на Държавния съвет на Китай сътрудничеството „16+ 1” трябва да остане във формат, който да е приобщаващ и за други участници. То трябва да остане отворено и да се основава на принципите на прозрачността, категоричен беше той. Приветстваме участието и на други наднационални, международни институции, организации, които работят с нас за това приобщаващо развитие, каза Къцян.", "date": "2018.07.07", "title": "Ли Къцян: Договорихме 10 млн. тона тютюн за китайския пазар и по-ниски такси за Европа"}
{"url": "https://www.faktor.bg/bg/articles/novini/balgariya/borisov-imame-shans-s-formata-16-1-da-dadem-tlasak-na-satrudnichestvoto-mezhdu-kitay-i-evropa", "text": "„Имаме редкия шанс да дадем тласък на сътрудничеството между Китай и Европа”. Това обяви министър-председателят Бойко Борисов на пресконференцията след Седмата среща на ръководителите на правителствата на страните от Централна и Източна Европа и Китай – „16+1“, която се проведе в София. \"Приветствам думите на китайския премиер Ли Къцян, че той и неговата държава са за силна и единна Европа, за спазване за правилата, законите и европейските практики“, заяви Борисов. Както и вчера, при посрещането на Къцян, така и сега той се противопостави на критиките, че форматът разделя Европа, но и дава гаранции, че европейските страни могат да използват потенциала и възможностите, които дава Китай по отношение на туризма, бизнеса, технологиите и т.н. Според него Китай се утвърждава като един истински и равностоен партньор, и то във времена на търговски войни. „Това е рядък шанс да се даде тласък в европейското и китайското сътрудничество. Всичко, което правим е открито и правилата, които има ЕС ще бъдат спазвани. Неслучайно решихме и да създадем център, който да подпомогне бизнеса между европейските държави и Китай. Това е много добро начало. В изказванията на всички премиери се вижда, че навсякъде има „16+1“ - дали във сферата на културата, образованието или иновациите. Всяка една държава има свои инициативи и ние като ръководители на своите правителства трябва да пращаме представители от найвисоките нива, за да участват в тях и да ни информират“, каза още Борисов. \"От самото начало на форума, ние смятаме, че чрез взаимодействието ни можем да се допълваме взаимно. Като се стремим да се възстановим от световната икономическа криза, за нас е важно да се включим в сътрудничеството с Европа. Убедени сме, че „16+1“ трябва да остане отворен формат, който да приобщава и други участници“, каза от своя страна китайският премие Ли Къцян на брифинга. По думите му сътрудничеството трябва да остане отворено и да се основава на принципите на прозрачността. „Има схващане, че форматът „16+1“ е насочен по-скоро да разделя Европа. Но това е по-скоро недоразумение. Истината е, че няма конфликт между стратегическите интереси на Китай и Европа. Географското разстояние е голямо, но ние искаме да видим как можем да се обединим и разглеждаме единната и стабилна Европа като стабилен наш партньор в един многостранен свят“, каза още Ли Къцян. „Надявам се, че ще продължим да се радваме на успехи и мир. Това е, както когато седнем на един стол, той не може да е стабилен, ако няма три или четири крака. Искаме да видим Европа като една обединени и процъфтяваща партньорска страна“, категоричен бе Къцян.", "date": "2018.07.07", "title": "Борисов: Имаме шанс с формата \"16+1\" да дадем тласък на сътрудничеството между Китай и Европа"}
{"url": "https://www.faktor.bg/bg/articles/novini/svyat/filipinskiyat-diktator-se-zakle-da-hvarli-ostavka-ako-mu-dokazhe-nyakoy-che-ima-bog", "text": "Филипинският президент Родриго Дутерте заяви, че ще подаде оставка, ако някой успее да му докаже, че Бог съществува. Само преди две седмици президентът предизвика обществено възмущение, защото нарече Бог глупав, предаде ДПА, съобщава БТА. В реч снощи Дутерте каза, че иска поне един човек да дойде и да му каже, че е бил в Рая и е говорил с Бог. \"Трябва ми само един човек да ми каже, че наистина има Бог\", да каже: \"Ето, имам снимка, имам селфи с Бог\", заяви президентът. \"От милиардите (хора), ми трябва само един\". \"И, дами и господа, ако има такъв, ще обявя, че незабавно подавам оставка\", добави той. Филипините са преобладаващо католическа страна. Миналия месец Дутерте беше остро критикуван, след като оспори логиката на действията на Бог в библейската история за сътворението и Адам и Ева. \"Адам изял (ябълката на познанието), после се родили злите помисли. Какъв е този глупав Бог?\", каза той на 22 юни в реч в родния си град Давао. \"Създал си нещо съвършено и после измисляш събитие, което ще изкуши и разруши качеството на твоята работа\", добави Дутерте и каза, че е прав, като не вярва в никаква религия. В миналото Дутерте е отправял остри нападки към Католическата църква във Филипините, където над 80 процента от населението са практикуващи католици. Той е критикувал свещениците заради твърдения за корупция и сексуален тормоз, на какъвто той самият е казвал, че е бил жертва като ученик в Давао.", "date": "2018.07.07", "title": "Филипинският диктатор се закле да хвърли оставка, ако му докаже някой, че има Бог"}
{"url": "https://www.faktor.bg/bg/articles/novini/balgariya/viktor-orban-s-iznenadvashta-vizita-v-stolichen-hram", "text": "Премиерът на Унгария Виктор Орбан направи снощи изненадваща визита в ротондата \"Св. Георги\" в столицата. Във Фейсбу се появи видео от тази неочаквана среща, като за кратко време съобщението му събра хиляди преглеждания и десетки коментари.  Унгарският министър-председателят пристигна в София за участие в Седмата среща на върха \"16+1\".  Той бе посрещнат на входа на храма от двама свещеници, които топло го приветстваха.  Чрез преводачката си унгарският премиер поясни, че просто е искал да ги поздрави. На свой ред българските отци му заявиха, че се радват да го посрещнат. Те обясниха, че много харесват неговата политика и му пожелаха много успехи.  \"Старая се\", кратко отговори Орбан с широка усмивка.", "date": "2018.07.07", "title": "Виктор Орбан с изненадваща визита в столичен храм"}
{"url": "https://www.faktor.bg/bg/articles/igor-eydman-1", "text": "\"Аз не вярвам в спазарени мачове поне в този кръг (с Египет, някак си върви, но не и с Испания, още по-малко с Хърватия). Мисля, че руските власти работят по-внимателно. Възможно е в учебните бази да прибягват до допинг, да подкупват съдии и индивидуални играчи, да предлагат специално подбрана вредна \"диета\" за конкурентите. Такива неща може да се случват\", казва в свой коментар за предстоящия мач между Хърватска и Русия, анализаторът  Игор Ейдман. Той е политически емигрант в Германия и един от най-сериозните критици на режима на Путин. \"Следователно, за Русия няма абсолютна гаранция за победа и най-вероятно са създадени престъпни схеми, които и дават шансове за успех. Всъщност Сборная можеше да загуби мача и с испанците, ако в допълнение към много вероятните предварителни договорки, не помогна в един конкретен момент и вратарят. Сега могат да загубят от Хърватия. Но вероятно вече са създадени някакви престъпни схеми, които да създадат известни предимства на руския отбор. Защото, както вече писах, в Русия се действа само по този начин. Честната игра не е по вкуса на руски чиновници и чекисти, които управляват всичко в страната, включително спорта\", казва още Ейдман.", "date": "2018.07.07", "title": "Игор Ейдман: Честната игра не е по вкуса на руските чиновници и чекисти, които управляват включително спорта"}
{"url": "https://www.faktor.bg/bg/articles/novini/balgariya/bosiya-otgovarya-na-benovska-da-si-nameri-donori-za-prisazhdane-na-mozachno-veshtestvo-i-moral", "text": "Николай Колев – Босия, който вече 26 дена провежда гладна стачка срещу корупционната система при издаването на свидетелства за управление на МПС, отговори саркастично на журналистката Илияна Беновска. Преди дни по време на пресконференция в БТА в подкрепа на Босия тя обяви иронично, че нейното „Радио К2” започва кампания да събере средства за поставяне на зъби в устата на гладуващия Николай Колев -Босия, за да може той да се усмихва и да се храни”. „Днес лицето Беновска се загрижи за зъбите ми и реши да събира пари, за да ме прати на зъболекар, понеже, видите ли, не мога да дъвча и затова съм обявил гладна стачка. Препоръчвам и горещо да употреби тези пари за две други изключително необходими за нея неща. Да си намери донори за присаждане на мозъчно вещество и морал. А иначе тя би пратила на зъболекар и отец Матей Миткалото, че и Паисий Хилендарски. Но, както ви казах, мухата не може да събира мед. Тя може само да кацне на лайното и след това на вас, за да ви оцапа и зарази”, коментира на блога си Босия.", "date": "2018.07.07", "title": "Босия отговаря на Беновска: Да си намери донори за присаждане на мозъчно вещество и морал"}
{"url": "https://www.faktor.bg/bg/articles/samolet-mig-21-se-razbi-po-vreme-na-demonstratsiya-v-rumaniya", "text": "Самолет МиГ-21 е претърпял катастрофа днес по време на демонстративен полет в рамките на мероприятие по случай ден на отворените врати в румънската военновъздушна база Борча (в района на Кълъраш, Южна Румъния), съобщава ТАСС, като се позовава на Медиафакс. Самолетът е паднал в поле, недалеч от базата, и при удара в земята е експлодирал. По данни на представители на районния инспекторат за извънредни ситуации пилотът е успял да катапултира. В мероприятието в базата Борча участват няколко хиляди души. Инцидентът в Румъния става ден след като полски изтребител МиГ-29 се разби в Северна Полша.  Пилотът на самолета катапултирал, но не оцеля. Полетите на изтребителите МиГ-29 на полските ВВС са спрени.", "date": "2018.07.07", "title": "Самолет МиГ-21 се разби по време на демонстрация в Румъния"}
{"url": "https://www.faktor.bg/bg/articles/novini/svyat/frenski-eksperti-s-novi-razkritiya-okolo-katastrofata-na-egipetskiya-airbus-a320", "text": "Самолетна катастрофа на Airbus A320 от авиокомпания Egyptair през пролетта на 2016 г., най-вероятно е бил причинен от пожар в пилотската кабина. Това се казва в изявление на експертите на френската Бюрото за разследване и анализ на безопасността на гражданското въздухоплаване (BEA). BEA отбеляза, че на записи от полета се чува как пилотите говорят за пожар и дим, който минава през сензорите на летателната машина. Пламъкът бързо се е разпростря в цялото пространство на самолета. \"Най-вероятната хипотеза е, че огънят е започнал в пилотската кабина, когато въздухоплавателното средство е било на много голяма височина, в резултат на бързото разпространение на пожара, е бил загубен контрол над самолета\", се казва в съобщение за пресата. Експертите от Бюрото заявиха, че чакат окончателния доклад на египтяните, за да установят несъответствия в заключенията. Както отбелязва Би Би Си , заключенията на французите противоречат на изявленията на Египет, че са открити взривни вещества върху останките на жертвите. Египетските власти нарекоха случилото се на Airbus A320 терористичната атака, станала причина за катастрофата. Руската ФСБ също беше почти сигурно , че рухването на Airbus A320 е било терористично действие. Припомняме, че на 19 май, 2016 г. в резултат на катастрофата на Airbus A320, пътувал по маршрута Париж-Кайро, Средиземно море загинаха всичките 66 души на борда. Сред мъртвите имаше 30 египтяни, 15 френски и един британец. \"Черните кутии\" бяха намерени един месец след падането на самолета.", "date": "2018.07.07", "title": "Френски експерти с нови разкрития около катастрофата на египетския Airbus A320"}
{"url": "https://www.faktor.bg/bg/articles/sled-18-godini-angliya-otiva-na-polufinal-sled-kato-srazi-shvetsiya", "text": "Англия се класира на полуфинал на световно първенство за първи път от 28 години, след като надигра и победи Швеция с 2:0 на \"Космос Арена\".  \"Трите лъва\" бяха по-добрият отбор и заслужено продължават напред след голове с глава на Хари Магуайър (30') и Деле Али (59'). Рахим Стърлинг пропусна да направи победата на англичаните по-изразителна, а Джордан Пикфорд направи три важни спасявания и във втори пореден мач се представи на високо ниво. За Англия това ще бъде трети полуфинал на световно първенство след 1966-а и 1990-а. В него тимът на Гарет Саутгейт ще срещне победителя от сблъсъка между Русия и Хърватия, които играят по-късно днес.", "date": "2018.07.07", "title": "След 28 години Англия отива на полуфинал, след като срази Швеция"}
{"url": "https://www.faktor.bg/bg/articles/farmatsevt-za-sprenite-lekarstva-razsledva-na-evropeysko-nivo-shte-pokazhe-dali-problemat-e-golyam", "text": "Важно е да се направи проверка, за да се разбере дали количеството, което е попаднало в субстанцията е такова, че да предизвика вреди в здравето на хората или няма да повлияе\", заяви Стефан Минков - магистър фармацевт в студиото на Нова ТВ.  Около 160 000 души ползват проблемните лекарства у нас. Оказва се обаче, че според организации, засегнатите хора са около 290 000. Няма данни дали и как е повлиял приемът на лекарството на хората, които вече са употребили медикаментите. Препоръката на здравните власти е пациентите, които ги използват, да се свържат с лекар.  \"Проверката ще покаже дали проблемът е голям. Първо е хубаво да се знае за този примес, че е потенциално канцерогенен, но не е доказано канцерогенен. Експерти са правили опити с гризачи, които са развили ракови заболявания\", уточни магистър фармацевта.   \"Този продукт може да попадне в организма на човек и от други продукти - обработени меса, риби, дори в някои сирена и алкохолни напитки, даже и ot цигарения дим. Хората често се сблъскват в ежедневието си с него. Тъй като самата субстанция на лекарството трябва да бъде чиста от всякакви примеси, дори най-малкият такъв, трябва да бъде докладван. Важно е да се направи проверка, за да се разбере дали количеството, което е попаднало в субстанцията е такова, че да предизвика вреди в здравето на хората или няма да повлияе\", заяви Минков.   \"Това е проблем в целия Европейски съюз. Случаят се разследва на европейско ниво. Не мисля, че ще има установено някакво количество, което ще създаде здравословни проблеми. Това по-скоро е една превантивна мярка, а не закъсняла реакция. Пациентите така или иначе няма да останат без лечение. Има поне 3 компании, които произвеждат продукти с абсолютно същия състав. Поне на два от продуктите цените са близки до тези на изтеглените. Има по-скоро един друг проблем, който съществува в такава ситуация. Тя е, че лекар трябва да промени продукта, с който да се лекува един човек. Фармацевтите, като мен, няма как самоинициативно да му дадат друго лекарства, аналогично на предходното\", завърши той.", "date": "2018.07.07", "title": "Тревожна статистика: 160 000 засегнати у нас от вредните лекарства, изтеглени в Европа"}
{"url": "https://www.faktor.bg/bg/articles/obshtestvo/ulitsata/tsyalo-selo-propishtya-vandali-otvaryat-grobove-i-chupyat-pametni-plochi", "text": "Двама мъже разкопаха гроб и изпотрошиха десетки паметни плочи в гробището на село Градница. Населението готви саморазправа, ако институциите не накажат вандалите. Мъжете вилнели в селските гробища в неделя вечерта, показва репортаж на Би Ти Ви. Необезпокоявано поругали 55 мюсюлмански и 15 християнски гроба. Вандалите не се задоволили само със събарянето на паметни плочи. \"Безработни са и не смятам, че това е на етническа основа. Влизали са в къщи, ограбвали са няколко къщи. Единият е бил в затвора, преди 5-6 месеца е излязъл\", каза кметът Мусабие Ахмедова. Хората в селото искат възмездие и споделят, че системно страдат от набезите им. Прокуратурата в Севлиево е образувала две досъдебни производства за унищожаване на надгробни паметници.", "date": "2018.07.07", "title": "Цяло село пропищя: Вандали отварят гробове и чупят паметни плочи"}
{"url": "https://www.faktor.bg/bg/articles/borisov-i-li-se-dogovoriha-sazdavat-globalen-tsentar-za-partnyorstvo-mezhdu-kitay-i-tsie", "text": "Създаването на Глобален център за партньорство на държавите от Централна и Източна Европа и Китай (Global Partnership Centre of CEECs and China) договориха министър-председателят Бойко Борисов и председателят на Държавния съвет на Китай Ли Къцян в рамките на инициативата в София. Това съобщиха от правителствената информационна служба.  „Страните от „16+1“ трябва заедно да направят послание за отвореност. Говорихме вече няколко пъти с премиера Борисов, че трябва да проучим правилата и законите на ЕС и на държавите членки“, заяви Ли Къцян. Според него по този начин инвеститорите и предприятията ще знаят какви правила трябва да следват и какви рискове да избягват.  „Така нашите проекти за сътрудничество могат да се развиват по-бързо и по по-зрял начин. Предложихме да се създаде център за глобално партньорство и сътрудничество, в контекста на глобализацията държавите от 16+1 ще проучат как нашето сътрудничество може да отговаря на правилата на ЕС“, допълни още председателят на Държавния съвет на Китай. Ли Къцян посочи също, че съвместните проекти за сътрудничество ще получат много силен напредък, а китайските предприемачи ще имат много по-голям стимул да инвестират в ЕС.  „Искам да помоля премиера Борисов да поеме водещата роля и да види как може да се създаде такъв център, а Китай ще бъде спонсора на такъв център“, подчерта китайският премиер.  Българският премиер Бойко Борисов каза, че бъдещият център ще подпомогне навлизането на китайски компании, участието им в търгове и процедури в рамките на ЕС, за да не стига до наказателни процедури и провалени сделки.  В изказването си на пленарното заседание на формата българският министър-председател посочи, че партньорството между България и Китай се основава на традиционно приятелство, взаимно уважение и желание за разширяване на сътрудничеството с реализирането на конкретни проекти.  Според Бойко Борисов по-голямото присъствие на Китай като инвеститор и стратегически партньор в българската икономика би изиграло положителна роля и би дало тласък на икономическия растеж. По думите му, спазвайки условията и принципите на ЕС, икономическите отношения с Китай биха довели до просперитета на страните от целия регион.  Българския премиер припомни, че вчера в Министерския съвет бяха подписани десет споразумения, които са израз на желанието на България и Китай за по-задълбочено партньорство.", "date": "2018.07.07", "title": "Борисов и Ли се договориха: Създават Глобален център за партньорство между Китай и ЦИЕ"}
{"url": "https://www.faktor.bg/bg/articles/novini/svyat/voden-apokalipsis-v-sochi-chasove-predi-macha-harvatiya-rusiya", "text": "Улиците на руския град Сочи са наводнени заради силен дъжд, съобщават местни медии. На някои места нивото на водата стига до кръста на хората.  Днес в Сочи Русия се изправя срещу Хърватия в последния четвъртфинал на Световното първенство по футбол. Мачът ще се играе на стадион \"Fisht\".  Срещата започва в 21:00 часа.  Мондиалът ще приключи на 15 юли.", "date": "2018.07.07", "title": "Воден апокалипсис в Сочи часове преди мача Хърватия-Русия"}
{"url": "https://www.faktor.bg/bg/articles/novini/svyat/tereza-mey-zaplashi-s-uvolnenie-boris-dzhonsan-ako-podkopava-pregovorite-s-es", "text": "Британският премиер Тереза Мей обяви, че правителството е постигнало обща позиция за създаване на зона за свободна търговия между Великобритания и ЕС след Брекзита, предадоха Ройтерс и ТАСС. \"Кабинетът договори общата ни позиция за бъдещето на преговорите ни с ЕС. Предложението ни е за създаване на зона за свободна търговия между Великобритания и ЕС с набор от общи правила за промишлените стоки и селскостопанската продукция\", се казва в изявление на Мей след заседание на кабинета в Чекърс, извънградската резиденция на британските премиери на 70 км северозападно от Лондон. \"Договорихме се и за нов митнически модел, който ни дава свободата да сключваме нови търговски споразумения със страни от цял свят\", заяви Мей. Според в. \"Таймс\", който не цитира източници, Мей е обещала на съюзниците си в кабинета, че ще уволни външния министър Борис Джонсън, ако той се опита да подкопае преговорната позиция на правителството с ЕС, отбелязва Ройтерс. Някои британски вестници писаха, че Джонсън, който бе сред водачите на лагера за напускане на ЕС на референдума за Брекзита от 2016 г., вчера преди заседанието на кабинета се е срещнал с най-малко петима други министри, с които е обсъдил как да реагират на плана на Мей, отбелязва ДПА. В изявлението на правителството се посочва, че Великобритания ще продължи и подготовката за сценарий за Брекзит без постигнато споразумение с ЕС за бъдещо сътрудничество. Тереза Мей заяви също, че следващата седмица британското правителство ще публикува Бяла книга, в която ще бъде подробно описано как Лондон възнамерява \"да си върне контрола над своите пари, своите закони и своите граници\", отбелязва ТАСС. Преговарящият на ЕС за Брекзита Мишел Барние написа в Туитър, че с нетърпение очаква публикуването на Бялата книга и че ще направи оценка на предложенията на британското правителство, за да прецени дали те са осъществими и реалистични.", "date": "2018.07.07", "title": "Тереза Мей заплаши с уволнение Борис Джонсън, ако подкопава преговорите с ЕС"}
{"url": "https://www.faktor.bg/bg/articles/novini/balgariya/anketa-koy-e-vashiyat-favorit-ot-dvuboya-harvatiya-rusiya", "text": "Кой е вашият фаворит в двубоя Хърватия-Русия? Хърватия Русия", "date": "2018.07.07", "title": "Анкета: Кой е вашият фаворит в двубоя Хърватия-Русия?"}
{"url": "https://www.faktor.bg/bg/articles/lyubomir-kolarov-shte-bade-shef-na-televiziyata-na-bsp", "text": "Българската социалистическа партия стартира процедура за издаване на лиценз за телевизия. Днес социалистите са подали документи за регистрация на дружество, което ще се казва БЪЛГАРСКА СВОБОДНА МЕДИЯ, съобщава Канал 3. В рамките на месец дружеството трябва да направи втората стъпка и да подаде необходимите документи за получаване на лиценз от СЕМ за собствен телевизионен канал. Управител на дружеството е българският журналист, политик и общественик Любомир Коларов. Той е бил главен редактор в БНТ, награждаван нееднократно за журналистическата си дейност и обществена ангажираност. Кавалер на ордена „Кирил и Методий“. Процедурата по регистрация стартира, съгласно решение на НС на БСП от 10.06.2018 година, което възложи документите да бъдат подадени през настоящия месец юли.", "date": "2018.07.07", "title": "Бившият на Бокова става шеф на телевизията на БСП"}
{"url": "https://www.faktor.bg/bg/articles/novini/balgariya/novi-stryaskashti-razkritiya-za-ubiystvoto-na-danachniya-ivo-stamenov", "text": "Арестуваната от ГДБОП банда е следяла висшия данъчен служител Иво Стаменов в продължение на 4 дни. Гангстерите са се разделили на \"екипи\" от по двама, за да не бъдат забелязани, съобщи Блиц.бг. Служителят на НАП бе прострелян на 19 декември 2017 г. на столичната улица \"Дунав\", а почина на 12 януари т.г., след неравна 20-дневна битка със смъртта. Първоначално бандитите, ангажирани със злодеянието са имали за цел да запалят джипа на Стаменов, за да го сплашат. След това поръчката е ескалирала до нанасяне на зверски побой, който е имал ролята на жълт картон от мафията. Оперативната информация на разследващите до този момент е достигнала до Борис Аврамов - Борко Месаря, като лицето, което е имало тежки отношения със загиналия данъчен. Полицейските данни сочат, че на върха на наказателната бригада стоял Борко, а под него бил Пешо Малкия. Двамата бяха арестувани за убийството на данъчния инспектор Иво Стаменов заедно с трети член на групата, а четвърти в момента лежи в Бургаския затвор. Пешо бил силовак от „Люлин“ и ръководел своя бригада за побои и рекет. Отличавал се с изключителна жестокост и безскрупулност. Приемал да пребият нарочената жертва срещу солидно заплащане. Най-много поръчки, обаче, му идвали от Месаря. Борко Месаря, за когото има данни, че точи ДДС чрез сделки с месо, имал мотив да елиминира Стаменов. Освен това и фирмите му били вкарвани в черен списък на нелоялни бизнесмени, станало ясно в хода на разследването, което продължава и към момента.", "date": "2018.07.07", "title": "Нови стряскащи разкрития около убийството на данъчния Иво Стаменов"}
{"url": "https://www.faktor.bg/bg/articles/tramp-shte-spasyava-britantsite-sled-brekzit-predlaga-nulevi-mita-za-ostrova", "text": "Президентът на САЩ Доналд Тръмп предлага нулеви мита за Великобритания след Брекзит заради специалните отношения между двете страни, пише британският консервативен ежедневник Daily Express, цитиран от \"Фокус\". Дипломатът Робърт Джонсън заяви, че американският президент, който трябва да посети Великобритания следващата седмица, иска \"бърза сделка\" за драстично увеличаване на трансатлантическата търговия между двете страни, след като Великобритания напусне ЕС. \"Президентът смята, че е време да започнем\", каза той и добави: \"Небето е границата.\" Предложението, което би могло да намали цените на американския внос за британските потребители и да увеличи създаването на работни места от двете страни на Атлантическия океан, бе приветствано като огромен вот на доверие в бъдещето на Обединеното кралство извън европейския блок. Това изявление дойде, когато министър-председателят се приближи до споразумение за раздяла с Европейския съюз, като спечели подкрепата на кабинета за плановете си за Брекзит. Робърт Джонсън показа ентусиазма на Белия дом за ускоряване на преговорите по двустранните търговски отношения в ексклузивно интервю с Daily Express, преди дългоочакваното първо пътуване във Великобритания от страна на Доналд Тръмп, откакто стана президент. Говорейки в новия комплекс на посолството на САЩ в южен Лондон, Джонсън потвърди, че \"нулевите тарифи\" за цялата търговия между Великобритания и САЩ, биха могли да бъдат отправната точка за преговори за сключване на сделка след Брекзит между двете съюзнически страни. \"Мисля, че ще бъде смело и защо не започнем с тази нагласа\", каза той и подчерта, че \"Президентът (Тръмп) ще използва пълната си енергия за бърза сделка.\"", "date": "2018.07.07", "title": "Тръмп ще спасява британците след Brexit - предлага нулеви мита за Острова"}
{"url": "https://www.faktor.bg/bg/articles/novini/svyat/sazdatel-na-novichok-razbiram-panikata-na-horata-ot-salisbari", "text": "Владимир Углев, който от 15-години работи по създаването на \"Новичок\", заяви, че опасното вещество вероятно ще остане в Солсбъри в продължение на много години. Пред кореспондента на The Independent Оливър Карол ученият е обяснил, че е почти невъзможно да то да бъде открито. \"Веществото може да бъде усвоено от всяка мека повърхност, независимо дали е дърво, кожа или пейки в парка. От там може да се абсорбира в човешката кожа, след което има непоправими последствия.\" Углев е съгласен с констатациите на британското разузнаване, че при отравянето на Сергей и Юлия Скрипал е използван нервно-паралитчиния агент \"Новичок\". Според него можем със сигурност да приемем, че \"Новичок\" е причината за последния инцидент. \"Аз съм 99% сигурен, че това е А-234. Познавам го толкова добре, как една майка познава детето си\", каза Углев. Нервно-паралитичното вещество А-234 от семейство \"Новиков\" е особено устойчиво, но неговата стабилност се влияе от климатичните фактори. \"Според Углев, когато е в пряк контакт със слънчева светлина или върху плоска метална повърхност даденото вещество се изпарява. То му обаче може да се запази за много дълго време, ако е на хладно и сухо място, и е абсорбирано в меката неравна повърхност\", посочва изданието. Ученият изказва предположение, че вторият случай на отравяне е свързан с неизползвана част от отровното вещество. \"Това може да е вторично отравяне от първата порция на агента, при все че убиецът е приготвил няколко спринцовки, които вероятно са скрити някъде в квартала. Възможно е той да е използвал само една или две порции\", казва Углев. Той отхвърли версията за терорист или терористи, които сами да са инициатори на подобни действия. Освен това, по думите му това вещество и той самият не би могъл да го създаде извън специализирана лаборатория. \"Това беше атака на държавно ниво\", каза Углев пред The Independent . \"Много трудно ми е да си представя по-сериозен терористичен акт от този, още повече извършен срещу постоянен член на ООН\".", "date": "2018.07.07", "title": "Създател на \"Новичок\": Разбирам паниката на хората от Солсбъри"}
{"url": "https://www.faktor.bg/bg/articles/tsvetan-tsvetanov-1-18", "text": "Виждам притеснението, кризисен пиар на БСП, когато твърди, че има напрежение между мен и премиера. БСП трябва да бъдат спокойни, че в тандема Борисов-Цветанов няма проблем и ГЕРБ остава най-голямата парламентарно представена партия. Този кризисен пиар го правят, защото БСП не е онази партия, която беше преди две години – има напрежение в парламентарната група, Жельо Бойчев напуска, за да прави бизнес, което показва, че има у нас благоприятни условия да се прави бизнес. Със Спас Панчев не съм имал индивидуални срещи, той се е определил сам в кой политически блок ще бъде. Това заяви в студиото на Би Ти Ви зам.-председателят на ГЕРБ Цветан Цветанов. Председателят на ПГ на ГЕРБ Цветан Цветанов обясни последните си коментари за Китай и Русия като \"преувеличени\", че може би е реагирал прекалено остро, заради напрежението около двете страни в последните години.  Припомняме, че преди семица Цветанов обяви в парламента, че Русия и Китай са заплаха за мира и сигурността по света. Това предизвика острата реакция на БСП, а лидерът Корнелия Нинова попита дали Борисов ще се разграничи от своя заместник.  \"Тръмп води война с Китай, а санкциите срещу Русия не стихват. Ние искаме да запазим нашите национални интереси и мога да дам за пример АЕЦ \"Белене\", където основен претендент за инвестиция е именно от Китай. Имаме забрана за държавна гаранция и страната ни да изкупува енергия на по-висока цена. България, ГЕРБ и Борисов ще защитим интересите ни. Ние искаме да имаме диалог с целия свят. Борисов показа, че можем да сме център на събитията\", обясни още Цветанов.   \"Сутринта обсъдихме с Борисов вътрешнополитическия план, консултирахме се и малко след това той проведе важна среща със сръбския министър-председател. Това е само част от политиката, която прави ГЕРБ\", посочи председателят на ПГ на ГЕРБ. Цветанов коментира и законопроекта за бездимните цигари, по който се оказа, че има различия между ГЕРБ и Патриотите, от една страна, а от друга предизвика емоционалната реакция на Бойко Борисов.  Всичко добро е успех на всички, а когато възникне проблем – виновен е ГЕРБ. Премиерът даде една емоционална оценка на законопроекта, свързан вдигането на акциза за бездимните цигари. Той обаче е в синхрон с практиките в западноевропейските страни. Но относно коалиционното ни споразумение, няма политика, по която да се разминаваме с партньорите ни, има само нюанси по определени теми. Но няма непреодолими различия между нас и партньорите ни в управлението. В цяла Европа има такова напрежение, отбеляза мога да ви дам с Германия, посочи Цветанов. Помолен да коментира изявлението на Корнелия Нинова за сериозните проблеми в система „Сигурност“, че държавата постепенно се е оттеглила от този сектор, Цветанов посочи: Нищо конкретно не казва г-жа Нинова. Не съм аз човекът, който може да дава оценки на вътрешния министър. Но имам доверие на Валентин Радев. Ние сме в постоянен  обмен на информация, по време на изслушванията, които се правят – там трябва да се дават алтернтивните решения, а досега БСП не са показали, че имат такива. Нинова казва, че държавата се  изтегля от системата за сигурност – това е невярно, защото постоянно търсим реални решения на всички проблеми, отсече Цветан Цветанов. Помолен да коментира тортата (със захарни еврови банкноти и членската му книжка - бел.ред.), която получи като подарък за ЧРД депутата от ГЕРБ Георги Станков, политикът обясни, че според него подобна шега не е добра. Той обаче счита, че това не може да бъде повод веднага да го осъдим. Важно е да гледаме качествата на човека, как работи и как решава проблемите на хората.", "date": "2018.07.07", "title": "Цветанов: Твърденията на БСП, че сме в конфликт с премиера са кризисен пиар"}
{"url": "https://www.faktor.bg/bg/articles/novini/balgariya/borisov-otkri-sreshtata-16-1-balgariya-ima-ryadak-shans", "text": "„България има рядък шанс. Всеки един от присъстващите на срещата „16+1“ може да подобри отношенията си с Китай“. Това заяви премиерът Бойко Борисов при откриването на Седмата среща на върха „16+1“ в София, информира Канал3.  „Фактът, че този бизнес форум започва с 1500 фирми от всички страни, които са тук, точно отговаря на логото за задълбочаване на откритото, прагматичното сътрудничество за приобщаващ просперитет. Това е седма от нашите срещи в този формат, който цели укрепването на Европа. Той не ни разделя – напротив, дава още повече възможности тези, които сме по-назад, по-късно сме се присъединили към ЕС, по-бързо да наваксаме изоставането. Да успеем да финансираме и завършим общи проекти за свързаност, по които няма пари по кохезионната политика или не представляват интерес за ЕС към момента“, заяви Борисов„Мисля, че с тези си послания трябва да успокоим всички в Европа, които считат, че тези срещи не са полезни за Европа“, допълни той.  Министърът на икономиката Емил Караниколов отбеляза от своя страна, че впечатляващото присъствие на форума на представители на бизнеса от Китай и страните от Централна и Източна Европа е доказателство за нарастващия интерес и потенциала за развитие на още по-мащабното партньорство между компаниите от тези страни и реализирането на повече съвместни проекти. \"Отдаваме важно значение на инициативата като много добра основа за разширяването на сътрудничеството с китайската страна в области от взаимен интерес, като високите технологии, инвестициите, индустриалното партньорство, смесените предприятия, селско стопанство, инфраструктура и транспорт, енергетика, туризъм и т.н.“, допълни той, като подчерта, че това ще са и основните теми на предстоящия бизнес форум.", "date": "2018.07.07", "title": "Борисов откри срещата 16+1: България има рядък шанс"}
{"url": "https://www.faktor.bg/bg/articles/novini/balgariya/pasi-ako-do-vseki-kitaets-stigne-po-1-kofichka-kiselo-mlyako-i-1-kapka-rozovo-maslo-shte-ima-revolyutsiya-v-ikonomikata-ni", "text": "Китай е подредена държава, има общо движение на институциите. Но ако успеем да продадем на всеки китаец по една кибритена клечка, по едно бурканче кисело мляко, по една капка розово масло и по една чаша българско вино – това може да има революция в икономиката на България. Това заяви в студиото на Би Ти Ви бившият външен министър и визионер Соломан Паси.  По думите му срещата „16+1“ е изключителен шанс, естествено продължение на българското европредседателство, въпреки, че големите европейски лидери не са били съгласни тя да се проведе в София. Паси разкри, че на срещата по туризъм ще сподели една идея на Атлантическия клуб, която ще предложи на днешния бизнес форум.  Един пояс – един път. Това е пътят на коприната, по който тече целият износ от Азия към Европа. Но нашата идея е да променим мащаба на мисленето – да има рестарт на Ориент експрес по модел на Елън Мъск, т.е. влак, който се движи с 1200 км./час. Това ще е естественото продължение на пътя на коприната, но този път от Запад на Изток. Ъпгрейдването на този Ориент експрес можем да наречем „Лондон – София – Шанхай“, но за да стане реалност този проект трябва да имаме ясна европейска визия за него. Защото ако сега от Китай идват 5 млн. туристи в Европа, с този проект туристите могат да скочат 6 пъти, тоест 30 милиона. Соломон Паси коментира и търговската война, която САЩ обявиха на Китай. Питанката сега е дали ЕС ще стане съюзник на Китай във търговската война с САЩ. Ако това се случи – всички ще загубят. Много ми се ЕС да не бъде като чук и наковалня. Ние също пострадахме. Битката изключително се политизира, много интересна е и се надявам да видим нейния край скоро, не искам да бъде вечна, заяви бившият външен министър.", "date": "2018.07.07", "title": "Паси: Ако до всеки китаец стигне по 1 кофичка кисело мляко и 1 капка розово масло, ще има революция в икономиката ни"}
{"url": "https://www.faktor.bg/bg/articles/novini/balgariya/gramotevichni-buri-v-zapadna-balgariya-ima-usloviya-i-za-gradushki", "text": "Атмосферното налягане е малко по-ниско от средното за месеца и ще остане без съществена промяна. Днес още преди обяд над Западна България, а след обяд и над Централна ще се развива мощна купесто-дъждовна облачност. На много места ще има краткотрайни валежи, придружени с гръмотевици и временни усилвания на вятъра. Има условия за градушки. Такава е прогнозата за времето на Националния институт по метеорология и хидрология (НИМХ) при БАН, съобщава „Фокус“. В Рило-Родопската област и на места в Предбалкана явленията ще са интензивни, валежите – значителни. Над източните райони ще бъде предимно слънчево. Максималните температури ще са между 27° и 32°, в западните райони – малко по-ниски.  Над Черноморието ще бъде предимно слънчево. Ще духа слаб северен вятър. Максималните температури ще са 27°-28°. Температурата на морската вода е 24°-25°. Вълнението на морето ще бъде 1-2 бала. Над планините ще се развива мощна купесто-дъждовна облачност. На много места ще има краткотрайни, временно интензивни валежи и гръмотевични бури. Максималната температура на височина 1200 метра ще е около 20°, на 2000 метра – около 13°.", "date": "2018.07.07", "title": "Гръмотевични бури в Западна България, има условия и за градушки"}
{"url": "https://www.faktor.bg/bg/articles/novini/svyat/nay-malko-18-dushi-ubi-kola-bomba-v-siriya", "text": "Най-малко 18 души бяха убити при експлозията на кола бомба пред сграда на бунтовническите Сирийски демократични сили в Източна Сирия, предадоха Франс прес и ДПА. Сред убитите има един местен ръководител и десет бойци на бунтовниците, както и седем цивилни, в това число три деца. Атентатът е станал в източното село Басира в провинция Дейр аз Зур. Според кюрдски източници нападението е дело на \"Ислямска държава\". Групировката вече не контролира никой град в Сирия, но няколко хиляди нейни бойци все още присъстват в по-малки населени места. (БТА)", "date": "2018.07.07", "title": "Най-малко 18 души уби кола бомба в Сирия"}
{"url": "https://www.faktor.bg/bg/articles/dnevniyat-red-na-es-v-ratsete-na-31-godishen-vunderkind-na-avstriya", "text": "Въпреки че в ранните дни на политическата кариера на 31-годишния австрийски канцлер често се е грешало, че той идва от изискания район Хийтцинг във Виена, Себастиан Курц всъщност е от Майдлинг. Последният се смята за принадлежащ на работническата класа - нещо, което Курц не е. Майка му е учител в гимназия, а баща му – инженер. Родителите му работили здраво, за да си позволят собствен апартамент. Половината от съучениците му в гимназията били или имигранти, или деца на имигранти, много от които избягали от раздираните тогава от война Балкани, разказва \"Атлантик\". Малко повече от десетилетие след като споделял една класна стая с бежанци, Курц ще се похвали, че е затворил т.нар Балкански маршрут, който някои мигранти използват, за да избягат в Европа от войни и бедност в родните си места. Всъщност въпросът за миграцията в голяма степен определя политическата кариера на Курц и му помогна да се издигне до канцлер през октомври миналата година. Той направи коалиция с крайнодясната Партия на свободата, с което Австрия стана единствената към онзи момент западноевропейска държава с крайнодясна сила в правителството си. По-късно същото се случи и в Италия. В началото на юли Австрия пое председателството на Съвета на ЕС. На всеки шест месеца то се предава от една на друга страна членка. Държавата председател отговаря за планирането и ръководенето на срещи между страните и определя свои приоритети за този период. Мотото на австрийското председателство е \"Европа, която защитава\", а на първо място сред приоритетите са поставени \"сигурност и борба срещу нелегалната миграция\". По-рано Курц опита да се сближи с противниците на мигрантите като унгарския премиер Виктор Орбан и предложи спорен план Австрия, Германия и Италия да сформират \"ос на желаещите\" срещу нелегалната миграция. Той освен това призовава за подсилване на външните граници на ЕС. Ключовият момент в политическия път на Курц дойде преди около три години, когато бъдещият канцлер все още не бе навършил 30. През септември 2015 г. Виена бе изпълнено с емоции място. Малко преди това снимката на удавения 3-годишен Айлан Курди от Сирия обиколи света, камион със 71 задушени бежанци бе открит на австрийска магистрала, Германия заяви, че сирийски бежанци няма да бъдат връщани обратно в държавите от ЕС, през които са влезли първо, а канцлерът Ангела Меркел обяви: \"Можем да го направим\". Всеки ден хиляди бежанци пристигаха на виенската гара Вестбанхоф, повечето искащи да продължат пътуването си към съседна Германия. Във Виена те бяха посрещани от доброволци и високопоставени политици, включително президента и вътрешния министър. Себастиан Курц обаче не бе сред тях. Това изглеждаше странно, предвид че тогава той бе министър за Европа, интеграцията и външните работи. На практика цялата му политическа кариера до този момент (всичките четири години) бe посветенa на миграционните въпроси. Първоначално той бе постоянен секретар за интеграцията в министерството на вътрешните работи. На този пост 24-годишният Курц получи похвали от либералните коментатори за това, че направи дебата за миграцията по-практически насочен, изисквайки \"интеграция чрез постижения\" и назначавайки \"посланици за интеграция\" - видни австрийци, които са били имигранти или техните родители са били такива. \"В неговите думи чужденците вече не са просто жертви или виновници, а самоуверени актьори, които решават собствената си съдба\", коментира Флориан Кленк, главен редактор на либералния седмичник Falter, през октомври 2012 г. Малко преди това Курц предложи реформа на закона за гражданството, която позволява на хората с \"отлична интеграция\" (които например владеят добре немски език и са допринесли за обществото чрез доброволчество) да получават гражданство по-бързо. Тогава обаче Курц се придържаше към проевропейската позиция на партията си. Когато крайнодясната Партия на свободата поиска гражданите от други страни от ЕС да получават ограничен достъп до социални помощи, той се обяви против. Голяма част от работата на Курц бе свързана с комуникация и работа с пресата. И критиците, и поддръжниците му са съгласни, че Курц притежава отлични комуникационни умения. Щефан Леене, който е заемал няколко високопоставени позиции в австрийското външно министерство до 2011 г., казва: \"Той има чудесно усещане за това как се променя общественото мнение. Отличен комуникатор е, но в действителност не можете да разберете какво мисли\". Курц разчита на сплотен екип, голяма част от който той познава от дните си в младежкия клон на Народната партия, на който става национален ръководител през 2009 г. В книгата си \"Себастиан Курц: новият вундеркинд на Австрия?\" журналистите Нина Хорачек и Барбара Тот описват как Курц е променил някога слабата организация в силна мрежа. Той често канел известни политици и основал успешен алумни клуб. Неговите членове, които са изключително верни на Курц, сега са разпръснати из партията. По-късно Курц, тогава на 27 години, стана най-младият външен министър в света и тази позиция допълнително увеличи популярността му, защото му позволи да стои настрана от споровете за националната политика. На дали обаче Курц щеше да се издигне до канцлер толкова бързо, ако не бяха събитията от 2015 г. От самото начало с първата вълна бежанци, преди общественото настроение в Европа да се промени след атаките в Париж през ноември и сексуалните посегателства на Нова година в Кьолн, Курц се обяви твърдо против коалиционния с партньор, тогавашния канцлер на Австрия Вернер Файман, и Ангела Меркел. Попитан защо не ходи на гарата, за да посреща бежанците, той отговори: \"Това е грешен сигнал към трафикантите, че хората, които са им дали толкова много пари и са прекосили Средиземно море, биват посрещани с усмивки\" от европейски политици. През 2016 г. на конференция във Виена страните от Западните Балкани решиха да затворят границите си. Германия не бе поканена. Хвалбите на Курц за \"Балканския път\" бяха основната му отправна точка по време на предизборната кампания през 2017 г. и помогнаха на партията му да спечели първото място. Коалиционното правителство на Курц е на власт вече половин година и не се отклонява от следвания антиимигрантски курс. \"Той никога не е бил заинтересован от политиката на интеграция\", коментира Муна Дуцдар, член на парламента от опозиционната Социалдемократическа партия и дъщеря на палестински имигранти. \"Това бе само инструмент за спечелване на властта\" и той успя\", допълва тя. Наскоро неговото правителство обяви мащабни мерки срещу политическия ислям, затваряйки няколко джамии. Въпреки сделката за мигрантите, която бе постигната на Европейския съвет в четвъртък и петък, Курц каза в интервю за \"Политико\", че според него дебатът не е приключил. \"Все още има много различи подходи (за миграцията) в ЕС\", коментира канцлерът. \"Австрия не може да гради мостове и ос едновременно\", смята Щефан Леене, имайки предвид неутралната роля на Виена като председател на Съвета на ЕС. \"Ако председателството премине успешно, Курц ще излезе проевропеец. Ако не, той може да стане още по-скептичен\", допълва Леене. (Дневник)", "date": "2018.07.07", "title": "Дневният ред на ЕС  -  в ръцете на 31-годишен вундеркинд на Австрия"}
