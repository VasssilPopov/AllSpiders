{"url": "https://www.faktor.bg/bg/articles/koyto-see-omraza-zhane-nasilie-ili-za-kozhata-na-edin-prezident", "text": "Eдно важно уточнение в началото: разследването във връзка с предполагаемите взривни устройства, изпратени до бившия президент Барак Обама, до неговата външна министърка Хилъри Клинтън, до телевизионния концерн CNN и до редица други високопоставени американци, все още продължава. Така че още е рано да размишляваме какво се крие зад тази серия от предполагаеми терористични атентати, която започна още в понеделник с бомба, изпратена до милиардера и либерал Джордж Сорос. Едно нещо обаче можем вече да кажем със сигурност: политическият климат в САЩ е дълбоко отровен, страната е разделена, а това осигурява плодородна почва за подобен екстремизъм. И в дъното на всичко стои президентът Доналд Тръмп, който е главната движеща сила за безпрецедентното влошаване на политическата атмосфера в САЩ. Тръмп проведе цялата си предизборна кампания и, в крайна сметка, спечели президентските избори, използвайки ужасяващи лични нападки срещу политическите си съперници и срещу медиите, които многократно обяви за враг на народа. Той има отколешен опит в използването на грубиянски език и двусмислени заплахи срещу всекиго, който си позволи да демонстрира несъгласие или да разкритикува неговата политика и възгледи. Нека да припомним, че той призова тълпата да постави Хилъри Клинтън „под ключ\" и дори направи намеци, че тя може да бъде убита. Чудно ли е тогава, че някои заклети негови привърженици могат да изтълкуват думите му като оправдание, ако не и като призив към политически мотивирани насилия? Когато в Шарлътсвил загина човек, който се противопостави на ултрадесните демонстранти, Тръмп известно време се колебаеше дали да осъди десния екстремизъм – и само ден преди това небрежно беше подхвърлил, че е „националист\". На митинги в предизборната си кампания Доналд Тръмп многократно намекваше за насилие срещу противници и медии. На закрита среща с християнски фундаменталисти наскоро той ги предупреди да се готвят за „леви насилия\", ако демократите спечелят междинните избори. Агресивната реторика на Доналд Тръмп произтича от убеждението му, че винаги трябва да се постигне победа, независимо от цената, и че критиката срещу него е неприемлива, а компромисите – недопустими. При един обикновен човек такава нагласа би била просто проблематична, при президента на най-могъщата държава в света обаче тя се превръща в същинска опасност. Всичко това е добре известно. След онази реч при откриването на президентската си кампания през 2015 година, когато обяви мексиканците за „изнасилвачи\", ние сякаш постепенно привикнахме с неговите крайности. И никой вече не се смее на Тръмп. Защото за трите години, откакто излезе на политическата сцена, той превърна Републиканската партия в своя лична бойна машина. В резултат от това и с личния принос на Тръмп разломът в американското общество продължава да се разширява и конфронтацията вече е достигнала до невиждани размери.  И едва ли бихме се учудили, ако някой негов привърженик – или просто някой човек – възприеме реториката и поведението на президента буквално, като призив към политическо насилие срещу противниците му.", "date": "2018.10.25", "title": "Който сее омраза, жъне насилие, или за кожата на един президент"}
{"url": "https://www.faktor.bg/bg/articles/makedonskiyat-prezident-izrigna-gartsiya-shte-ni-pishe-istoriyata", "text": "В рамките реч, изнесена на научна конференция в Охрид, президентът на Република Македония Георге Иванов се изказа за договора за името с Гърция, коментира излъчващият на албански език скопски телевизионен канал \"Алсат-М“. Според Иванов той ще доведе до написването на политически коректна история, в която ще бъдат въведени представи, скроени по волята на Гърция, и които в бъдеще ще бъдат преподавани на децата в училищата и на студентите в университетите \"С Договора от Преспа Вашата академична и образователна дейност ще бъде контролирана от политици, дипломати и бюрократи, които ще цензурират ревностно учебниците, които пишете или от които преподавате“, предупреди Иванов. Пред участниците в конференцията Иванов подчерта, че авторите на текста на споразумението от Преспа демонстрират липса на познания за балканската история. \"Но те правят крачка по-натам, като отричат много универсални ценности. Те отричат преди всичко правото на самоопределение, което означава, че само нацията има право да реши съдбата си, че никой не е упълномощен да се намесва в живота й“, допълни македонският президент.  Телевизията припомня, че договорът за името предвижда създаването на съвместна комисия от експерти по исторически, археологически и образователни въпроси. Тя трябва да съгласува тълкуването на исторически събития, но работата й ще бъде под наблюдението на външните министерства на двете страни.", "date": "2018.10.25", "title": "Македонският президент негодува: Гърция ще ни пише историята, бюрократи ще цензурират учебниците ни"}
{"url": "https://www.faktor.bg/bg/articles/brutalno-ubiystvo-raztarsi-rim", "text": "Нелегални мигранти са изнасили и убили италианска тийнейджърка в Рим, предаде Би Би Си.  Полицията в италианската столица обяви днес, че за зверското престъпление са били арестувани двама граждани на Сенегал, пише Блиц. Мъжете (на 24 и 26 години) са пребивавали в Италия незаконно. Африканците са признали, че са отвлекли 16-годишната Дерези Мариотини, завели я в изоставена къща в район на града, известен като свърталище на наркомани. Там те са я дрогирали, изнасилили я и убили похитеното момиче.  Според британската медия Дерези е живяла при баба си. Преди няколко години нейните родители са се развели. Италианският вътрешен министър Матео Салвини, който е яростен противник на политиката на Европейския съюз за приемане на мигранти, нарече арестуваните мъже червеи.  \"Всички виновни за това зверско деяние ще бъдат наказани с цялата сила на закона\", категоричен бе той.  Кметът на Рим Вирджиния Раги заяви, че ще поиска засилване на полицейското присъствие в града и ще въведе забрана за продажба на алкохол след 21 часа.  Разследващите заявиха, че африканците са само част от извършителите на престъплението, което тресе Вечния град втори ден. Според полицията в изнасилването и убийството са замесени поне още четирима души, като сред тях има и двама италиански граждани.", "date": "2018.10.25", "title": "Брутално убийство разтърси Рим"}
{"url": "https://www.faktor.bg/bg/articles/tramp-srazi-the-new-york-times-ne-vodya-razgovori-ot-nezashtiten-ayfon-podslushvan-ot-kitay-i-rusiya", "text": "Президентът на САЩ Доналд Тръмп опроверга твърденията на в. \"The New York Times\", че използва за общуване с близки и приятели незащитен личен мобилен телефон, пренебрегвайки съветите на американските спецслужби. Той написа това в блога си в Туитър, цитиран от ТАСС. \"Така наречените \"експерти по Тръмп\" от \"The New York Times\" написаха дълга и скучна статия за моите телефонни обаждания, която толкова не съответства на действителността, че нямам време да я поправям. Аз използвам само правителствени телефони и имам само един правителствен мобилен телефон, който рядко използвам. Това е съвършено лъжлива статия\", писа президентът. \"The New York Times\" се позова на настоящи и бивши висши американски представители, според които Тръмп и досега често пренебрегва съветите на американските спецслужби и не ограничава до минимум използването на незащитен от прослушване смартфон (\"айФон\") за връзки с приятели. Според източниците на вестника спецслужбите на САЩ, въз основа на сведения, получени от правителствени източници в други страни, стигнали до извода, че личните разговори на Тръмп по айфона се подслушват от разузнавателните служби на Китай и Русия. И Москва, и Пекин отрекоха да са подслушвали разговорите на Тръмп. Според онлайн изданието \"Политико\" отделът за информационни технологии при Белия дом е снабдил Тръмп с два айфона, единият от които се използва само за пускане на постове в Туитър, а също и за четене на новини. Вторият бил предназначен само за провеждане на разговори. Тръмп обаче постоянно използвал именно първия за връзки със свои приятели и за постове в Туитър. Проблемът бил в това, че специалистите не са оборудвали този телефон със защита срещу потенциално подслушване на държавния глава, отбелязва ТАСС.", "date": "2018.10.25", "title": "Тръмп срази \"The New York Times\": Не водя разговори от незащитен айфон, подслушван от Китай и Русия"}
{"url": "https://www.faktor.bg/bg/articles/borisov-1-11", "text": "Председателят на ГЕРБ и министър-председател на България Бойко Борисов се срещна тази вечер в централата на ГЕРБ с председателя на Фондация „Ханс Зайдел“ проф. Урсула Менле.  В срещата участваха и председателят на ПГ на ГЕРБ и зам.-председател на партията Цветан Цветанов и д-р Волф Круг, директор на Института за европейски и трансатлантически диалог на Фондация „Ханс Зайдел“.  В рамките на разговора бяха обсъдени резултатите от Българското председателство на Съвета на ЕС, както и дългогодишното сътрудничество между ГЕРБ и Фондация „Ханс Зайдел“. Проф. Урсула Менле изтъкна приноса на България и министър-председателя Бойко Борисов за утвърждаването на темата за европейското бъдеще на страните от Западните Балкани в дневния ред на Европа. Проф. Менле подчерта пред българския министър-председател, че когато на Балканите има мир и всички страни изповядват европейските ценности, то това неизменно дава отражение върху сигурността и спокойствието на Европа.  Бойко Борисов и председателят на Фондация „Ханс Зайдел“ споделиха задоволството си от осигурената приемственост на темата Западни Балкани от австрийското председателство и се обединиха около мнението, че европейското бъдеще трябва да остане приоритет и на румънското председателство, което започва на 1 януари 2019 г. Бойко Борисов и проф. Менле дадоха висока оценка на дългогодишното партньорство на Фондация „Ханс Зайдел“ и ГЕРБ. Двамата споделиха надеждата си съвместните инициативи между Фондацията и структурите на ГЕРБ да продължат и в бъдеще да допринасят за информираността на обществото по актуални проблеми и казуси. Председателят на ГЕРБ Бойко Борисов поздрави проф. Менле по случай навършването на 25 години от откриването на представителството на Фондацията в София. Той изтъкна, че „Ханс Зайдел“ е надежден партньор, чиято ангажираност към проблемите на съвременното общество може да бъде давана за пример.", "date": "2018.10.25", "title": "Премиерът Борисов обсъди с Урсула Менле бъдещото сътрудничество с Фондация \"Ханс Зайдел\""}
{"url": "https://www.faktor.bg/bg/articles/novini/svyat/daher-daher-erdogan-shte-prinudi-sauditska-arabiya-da-investira-ogromni-sumi-v-turtsiya", "text": "Има два варианта за бъдещето на саудитския престолонаследник Мохамед бин Салман след убийството на Джамал Хашоги, но и в двата ситуацията няма да се промени кой знае колко. Първият е по-вероятен – ще се окаже „че някакви генерали около Мохамед бин Салман, уж действали отделно, са го извършили“. Това каза за предаването „12+3“ по „Хоризонт“ на БНР председателят на Асоциацията на сирийците в България Дахер Дахер. Той коментира, че Саудитска Арабия „от 75 години е една от най-големите нарушители на човешки права, но нито веднъж САЩ не я е притискала заради това нещо, никога не го е сочила като някакъв факт“: „Говорим за страна, която всяка година обезглавява и пребива с камъни – абсолютно първобитна история – жени за някакви престъпления, които в Запада дори не се считат за такива – прелюбодейство, вещерство...“. Джамал Хашоги, чието истинско име е Хашоджи, е признавал принадлежност към \"Мюсюлманските братя\" и връзките си с \"Ал Кайда\" и ислямистките групи в Сирия, изтъкна Дахер. Бил е и племенник на един от най-големите оръжейни бизнесмени в целия Близък изток, както и първи братовчед на загиналия с принцеса Даяна Доди ал Файед:  „Това не е случайна личност. Въпросът е защо всички сега си отварят устите за него точно. Това се случи в Турция, в която има криза – знаете как падна турската лира. На практика, действащата сила, която притиска Саудитска Арабия, е точно Ердоган. Той има козовете и ги притиска много здраво. Той е движещата сила в тези обвинения“. Една от причините за острите обвинения е съперничеството между Ердоган и Бин Салман кой да бъде лидер в мюсюлманския свят и за пазарите в региона. „Това е може би един начин, първо, да се снеме част от недоволството на американците спрямо Турция – те наложиха много санкции. В Саудитска Арабия, на практика, конците се движат от САЩ в момента и това е един вариант, първо, да се снемат част от санкциите, и втори вариант, да се получат някакви пари – инвестиции от Саудитска Арабия, които всъщност да стабилизират турската лира. И не само това, нека не забравяме, че САЩ притисна Иран страшно много и много европейски компании са свързани с много суровини там…  За мен изцяло икономическите интереси са причина за този шум и този натиск върху Саудитска Арабия и върху Тръмп. Всички сме наясно как ще завърши – ще бъде хвърлена вината върху местни личности или групи, които са извършили убийството без знанието на кралското семейство, което е смешно“. Саудитска Арабия е свикнала да извършва подобни действия, без да получи никакво наказание поради огромното си влияние върху западната икономика, и вероятно това е причината убийството на Хашоги да бъде извършено в дипломатическата мисия на държавата, коментира той. „Интересно е, че Хашоги винаги е подкрепял политиката на Саудитска Арабия и едва последната година започна да критикува кралската фамилия и най-вече Мохамед бин Салман. Освен всичко друго, той започна да говори за права на жените едва в последната половин година“. Най-потърпевша от скандала е Саудитска Арабия, която вероятно ще инвестира „някакви огромни суми в Турция“ и ще се наложи да направи „козметични промени в кралството“. Друг вариант е да бъде сменен престолонаследникът… но с друг подобен на него, което също няма да промени ситуацията.", "date": "2018.10.25", "title": "Дахер Дахер: Ердоган ще принуди Саудитска Арабия да инвестира огромни суми в Турция"}
{"url": "https://www.faktor.bg/bg/articles/kalin-popovski-dali-nyakoi-politicheski-sili-ne-iskat-da-yahnat-protesta-na-maykite", "text": "Пакетът закони за хората с увреждания е вече в парламента. Общественото напрежение обаче не стихва. Майките на деца с увреждания продължават с протестите и днес. \"Това, че майките не приемат извинението на Симеонов и това, че правителството на ГЕРБ и \"Обединени патриоти\" предвиди още при съставянето на бюджета 150 млн. лева в разходната част  за тези нови промени в социалното законодателство, може би трябва да се замислим дали някои политически сили не искат да яхнат протеста\", коментира в \"Денят ON AIR\" депутатът от ОП д-р Калин Поповски. Той посочи, че дори законите да бяха приети по-рано, те налагат актуализация в бюджета, така че промените щяха да се усетят от гражданите едва идната година. По неговите думи ескалацията на напрежението е излишна и не би трябвало вече да е така, след като Валери Симеонов се е извинил, и са отпуснати средства за законите. \"Няма смисъл от това напрежение, трябва да се мисли разумно, реално, и то в ситуация, която тези закони са вече финансирани\", категоричен беше д-р Поповски. Той коментира и предстоящите промени в здравеопазването. Фондът за лечение на деца вече ще бъде ръководен от Здравната каса. \"Предимствата тук са, че ако се надхвърли предвидената сума, ние гласуваме и един резерв. Ако тези пари се изхарчат, може да се използва и да не остане нито едно дете без финансиране на съответното заболяване\", обясни депутатът пред Bulgaria ON AIR. По неговите думи в страната има твърде много болници и трябва да се направят промени. Според него, за да не се закриват общински болници, трябва да се освободят средства от свръххоспитализацията като бройка и да се увеличи пътеката за долекуване в тези здравни заведения.", "date": "2018.10.25", "title": "Калин Поповски: Дали някои политически сили не искат да яхнат протеста на майките ?"}
{"url": "https://www.faktor.bg/bg/articles/novini/balgariya/dps-s-nova-oporna-tochka-patriotite-sa-ozaptili-gerb", "text": "ДПС извади чисто нова опорна точка:„Патриотите” са озаптили ГЕРБ .  „Отговорността за политиката за хората с увреждания трябва да я носи единствено и само министърът, защото още от избирането му за вицепремиер, като отговарящ за демографската и етническата политика, ние казахме, че това е гавра. В случая след всичките тези скандали, които той сам предизвика това беше поредният шамар за майките, а и за всички инвалиди в страната. Казахме, че само по себе си това предложение е скандално и то не бива да бъде осъществявано. Между двете четения на законопроекта трябва да се промени този съвет да бъде оглавяван от министъра, а не от вицепремиера. Не мисля, че има легитимност, още повече, че той се извини под натиска на коалиционния съвет, а преди това заяви, че би било неискрено. Значи вчера той се е извинил неискрено, а преди това, когато е използвал тази фраза по адрес на майките, срам ме е да я кажа, е бил искрен. Ще изглежда брутално той да оглави този съвет по въпросите на инвалидите. И за съжаление това не е шега, а трагедия. Целият този скандал в една нормална държава щеше да продуцира най-малкото оставката на въпросното лице”, обяви Летифов. По отношение на вота на недоверие срещу правителството, който за трети път не мина вчера   зам.-председателят на ПГ на ДПС коментира: „Не виждам да има нужда от регресия в политиката при този хаос, който цари в управлението като цяло. Що се отнася до Марешки, дали една партия е опозиционна или не, си личи от подкрепата за кабинета. Вчера те подкрепиха кабинета и тук вече излизаме от хипотезата, че те са опозиция. Те не са опозиция – гласовете вчера се преброиха – опозиционните партии БСП и ДПС имаха 99 гласа. Всички останали бяха на съуправляващи субекти, така че излизаме от хипотезата, че Марешки е опозиция. По отношение на оставката за премиера – не е важно дали ние сме я поискали или не. Ще ви припомня в началото бе словото, когато ние изразимхме съмнение за тази коалиционност, която няма допирни точки като формула, освен чисто математически. Изразихме тази наша позициия още миналия април, когато се конструираше кабинетът и мнозинството н парламента. Тогава ГЕРБ обявиха, че ще озаптят „Патриотите”. Уви, вчера видяхме, че всъщност премиерът няма полезен ход и по-скоро „Патриотите” са озаптили ГЕРБ. Което е изключително притеснително, защото поведението, цинизмът, обидата, която не бива да си позволява, който и да е политик, но си позволи един вицепремиер, всъщност тегне върху цялата държава и персонално върху ГЕРБ и премиера. И това е очeваден факт. Под озаптяване на ГЕРБ имам предвид, че нямат полезен ход. Това се потвърди и от изказването на другия вицепремиер, който оправда поведението на г-н Симеонов с думите, че видите ли, ако удовлетворят искането на майките, трябвало да падне властта. Разбираме, че това всичко се случва в името на властта. ГЕРБ са заложник на тази, не мога да я нарека политика, на тази шашмалогия”, каза Летифов. Той изключи възможността на този етап ДПС да подкрепи правителство на малцинството без „Патриотите”.", "date": "2018.10.25", "title": "ДПС с нова опорна точка: „Патриотите” са озаптили ГЕРБ"}
{"url": "https://www.faktor.bg/bg/articles/novini/svyat/dzhon-boltan-nasheto-vaorazhenie-e-po-dobro-ot-ruskoto-vav-vsyako-otnoshenie", "text": "Съветникът на президента Тръмп за националната сигурност Джон Болтън заяви в Ереван, че руските продажби на оръжие на Армения и на Азербайджан затрудняват решаването на конфликта между тези две държави за региона Нагорни Карабах, предаде Асошиейтед прес. Продаването на руски оръжия и на двете страни \"очевидно не допринася за решаването на спора заради огромното влияние, което получава Русия и върху двете страни\", каза Болтън, предава БТА. Нагорни Карабах е регион в Азербайджан, който е под контрола на подкрепяни от Армения етнически арменски сили след края на войната от 1994 г. Русия се старае да поддържа приятелски връзки и с двете страни, отбелязва АП. На въпрос дали САЩ биха преразгледали забрана върху продажбата на техни оръжия на Армения и Азербайджан, Болтън отговори, че Вашингтон ще проучи въпроса. \"Ние сме американци. Вярваме в конкуренцията като стимул за по-високо качество. Нашето въоръжение е по-добро от руското във всяко отношение\", каза Болтън.", "date": "2018.10.25", "title": "Джон Болтън: Нашето въоръжение е по-добро от руското във всяко отношение"}
{"url": "https://www.faktor.bg/bg/articles/tramp-sas-speshna-merka-za-natsiyata-prashta-armiyata-na-granitsata-s-meksiko-da-ya-brani-ot-migrantite", "text": "Държавният глава на САЩ Доналд Тръмп събуди американците с ранен „туит“, в който извести, че изпраща военните по границата с Мексико в опит да предотврати незаконните влизания в страната – мярка, която той описа като „спешна“ за нацията, съобщава изданието The Hill, цитирано от \"Фокус\".  „Брандън Джъд от Националния съвет за граничен патрул е прав, когато казва, че демократите вдъхновяват закони, които правят трудно да спрем хората на границата. Това трябва да бъде прекратено, но аз изпращам военните за справяне с тази спешна ситуация. Те ще бъдат спрени“, гласи съобщението на Тръмп в социалната мрежа „Туитър“.  Миналата седмица лидерът на Вашингтон загатна, че ще използва военните, за да спре „кервана“ от мигранти от Централна Америка, броят на които - според съобщенията в медиите - надхвърля 7500 души.  „Трябва много настоятелно да помоля Мексико да спре тази „атака“ – и ако не успея да го направя, ще призова военните на САЩ и ще затворя нашата южна граница!\", написа Тръмп в по-ранен „туит“.  В рамките на митинг в Уисконсин, проведен в сряда (местно време), американският президент увери, че „военните са готови“ да помогнат за гарантиране на сигурността по границата с Мексико.  Посланикът на латиноамериканската страна в САЩ Геронимо Гутиерес заяви в понеделник, че Мексико ще продължи да работи за спиране на нелегалната имиграция в страната и ще сътрудничи с администрацията на Тръмп, за да блокира опита на тези 7500 души са влязат на територията на САЩ.  Към настоящия момент няма официален коментар от Пентагона по темата. Миналата седмица обаче говорител на Министерството на отбраната поясни, че армията не е натоварена със задачата да подкрепи силите, които работят за осигуряване на границата – Националната гвардия на САЩ.", "date": "2018.10.25", "title": "Тръмп със \"спешна\" мярка за нацията - праща армията на границата с Мексико да я брани от мигрантската заплаха"}
{"url": "https://www.faktor.bg/bg/articles/obshtestvo/ulitsata/konen-ezdach-pomete-i-ubi-2-godishno-dete-v-sliven", "text": "2-годишно дете е починало след инцидент с движещ се на кон ездач в района на местността \"Гочева мелница\", съобщиха от пресцентъра на ОД на МВР-Сливен. На 24 октомври, в 11.40 часа, в дежурната част на РУ-Сливен е получен сигнал от ЦСМП-Сливен за починало дете на 2 години. От проведените оперативно-издирвателни действия от служители на участък „Надежда“ се установява, че смъртта на детето е настъпила след инцидент с движещ се на кон ездач в района на местността \"Гочева мелница\" в квартал \"Индустриален\" на град Сливен. След проведените процесуално - следствени действия за деянието е задържан 21-годишният Х.Н. от град Сливен. По случая е образувано досъдебно производство.", "date": "2018.10.25", "title": "Конен ездач помете и уби 2-годишно дете в Сливен"}
{"url": "https://www.faktor.bg/bg/articles/ikonomika/vladislav-goranov-do-sredata-na-noemvri-shte-sme-nayasno-s-kolednite-dobavki-za-pensionerite", "text": "Министърът на финансите Владислав Горанов съобщи пред журналисти, че до средата на ноември ще има яснота за коледните добавки за пенсионерите. \"Работим върху това, правят се изчисления. Вижда се, че от трансферите за Държавното обществено осигуряване е реалистично да се очакват спестяванията, което да даде възможност на правителството в тази посока\", коментира министърът и предположи, че до средата на следващия месец ще има яснота. По думите му, ако се стигне до подобно решение, то трябва да бъде изплатено с пенсиите за декември в началото на месеца. Министърът на финансите Владислав Горанов се срещна с членовете на Координационния съвет на КНСБ и ги запозна с параметрите на проекта за държавен бюджет за 2019 г. Следваме фискалната стратегия още от 2014 г. и през 2020 г. бюджетът ще бъде балансиран и като разчет, каза министър в отговор на въпрос. Нека приемем, че този дефицит, това планирано превишение на разходите над приходите е своеобразен буфер за по-неблагоприятно развитие на икономиката от очакваното. Не виждам нищо драматично. Виждате, че стратегията за управление на дълга показва, че до 2021 г. равнището на дълга спрямо БВП ще намалее, достигайки до около 17 на сто, допълни министърът и каза, че ако следващата година бъдат изпълнени всички набелязани мерки за подобряване на събираемостта, първите допълнителни приходи ще отидат за погасяване на този дефицит. Министърът изброи сред заплахите пред икономиката на страната през следващата година \"нестандартната геополитическа ситуация\" в контекста на набиращата сила търговската война между Европа, САЩ и Китай, заявката за денонсиране на ядреното споразумение между САЩ и Русия, девалвацията на турската лира, повишението на цените на енергоносителите, което създава инфлационен натиск в краткосрочен план. Рисковете са много. Най-малкото заради опита за налагане на мерки за протекционизъм, най-вече от САЩ, и агресивното им провокативно поведение по отношение на останалите държави с развити икономики, каза още министър Горанов.", "date": "2018.10.25", "title": "Владислав Горанов: До средата на ноември ще сме наясно с коледните добавки за пенсионерите"}
{"url": "https://www.faktor.bg/bg/articles/sport/kubrat-pulev-se-skaral-na-brat-si-za-ideyata-da-vliza-v-politikata", "text": "Най-добрият ни боксьор Кубрат Пулев разкри пред БТВ, че е имал спорове с брат си Тервел по отношение на професорското движение на покойния историк Божидар Димитров. \"Казах му: \"брат ми, добре ли си, какво правиш\", разказа Кобрата. Припомняме, че проф. Димитров се похвали, че братя Пулеви влизали в движението му. По-късно стана ясно, че те самите не знаели, а са чували за бъдещата партия само от медиите. Тервел Пулев обаче заяви, че няма нищо против да се срещне с Божидар Димитров в началото на годината.  Кубрат Пулев приза, че брат му е най-близкият човек, на когото може да разчита, въпреки че често се карали. Последният ом спор е бил за обзавеждане на спортната им зала. Кобрата призна, че обикновено той първи отстъпва в братските кавги.  Припомняме, че милиони зрители по целия свят ще наблюдават уникалната боксова вечер на 27 октомври в зала “Арена Армеец“, която ще отвори врати точно в 19.00 ч., а първият гонг ще удари в 19.30 ч. Претендентите Кубрат Пулев и Хюи Фюри ще се изправят един срещу друг за най-тежката корона. Готов съм за този мач. Моят противник също. Нека да видим какво ще се получи. Не съм по заканите, по изхвърлянето. Предпочитам да действам, такъв тип човек съм“, лаконичен и ясен бе Тервел Пулев, който ще се изправи в 12-рундов мач за Европейската титла срещу Леонардо Брузесе. За подготовката си разчита на треньора Михаил Таков.", "date": "2018.10.25", "title": "Кубрат Пулев се скарал на брат си за идеята да влиза в политиката"}
{"url": "https://www.faktor.bg/bg/articles/balgarskiyat-futbolen-sayuz-obmislya-badeshto-satrudnichestvo-s-ban", "text": "Българският футболен съюз (БФС) е обсъдил възможни варианти за сътрудничество с учените в лицето на Българската академия на науките (БАН). Сайтът на централата съобщи, че президентът Борислав Михайлов и неговият заместник Атанас Фурнаджиев са посрещнали представители на БАН в Националната футболна база Бояна, съобщава \"Дневник\". От страна на БАН присъстващите са били академиците Стефан Воденичаров, Васил Гюзелев, Васил Сгурев, Константин Косев, Георги Марков и член-кореспондентът Иван Гранитски. \"Представителите на БАН разгледаха новата база на БФС преди официалната работна среща с ръководството на федерацията. По време на срещата бяха обсъдени възможностите за бъдеща съвместна дейност и инициативи, насочени както към подпомагане дейността на БФС, така и на други спортни мероприятия\", съобщи страницата на футболния съюз. През годината Борислав Михайлов е обсъждал възможно сътрудничество с шефа на английския футбол Грег Кларк, президента на Германския футболен съюз (DFB) Райнард Гриндел, както и с правителството на Катар.", "date": "2018.10.25", "title": "Българският футболен съюз обмисля бъдещо сътрудничество с БАН"}
{"url": "https://www.faktor.bg/bg/articles/snahata-na-gushterov-se-glezi-s-lyubimite-gabi-na-charchil-i-merilin-monro", "text": "Любопитен пост придружи една от последните снимки на Светлана Гущерова в \"Инстаграм\". Откакто се задоми за бизнесмена Християн Гущеров, син на бившия депутат от БСП Добромир Гущеров, плеймейтката от Търговище рязко ограничи светските си изяви и социалната мрежа е единственото място, от което феновете ѝ разбират с какво се занимава.  Милионерската снаха сподели с последователите си, че дължи копринената си кожа на специална емулсия за тяло с масло от шия и бял трюфел. Продуктите с трюфели вече са широко популярни в Холивуд, след като навлязоха и в козметичната индустрия. А специално белият трюфел е бил любимата храна на Мерилин Монро, Уинстън Чърчил и Джон Кенеди. Специалисти по козметика коментират, че приложен в разкрасителни продукти като масла и серуми, белият трюфел на Гущерова оказва комплексно въздействие на кожата. Трюфелотепарията повишавала еластичността на кожата, намалявала дълбочината и количеството на бръчките и опъвала кожата.", "date": "2018.10.25", "title": "Снахата на милионера Гущеров се глези с любимите гъби на Чърчил, Кенеди и Мерилин Монро"}
{"url": "https://www.faktor.bg/bg/articles/filmat-za-dyado-dobri-the-silent-angel-s-premiera-prez-dekemvri", "text": "Дългоочакваният филм за дядо Добри ''The Silent Angel'' ще бъде представен пред българската публика с официална премиера на 18.12.2018 г. в зала 1 на НДК. „Започнахме този проект в края на 2014 г, разказва Неди Джон Крос. Филмът е българо-немска копродукция. Идеята за лентата е на немската продуцентка Уте Еренберг. Сниман е в общо пет държави: България, СAЩ, Германия, Италия и Ватикана. Работата по филма беше наистина продължителна. В самото начало планирахме само кратка версия. Причината, за това първоначално решение, беше базирано на факта, че дядо Добри не обичаше медийната изява и упорито се опитваше да стои извън полезрението на обективите. Не крия, че това ни направи леко несигурни, от гледна точка на това, какъв точно филм ще успеем да пресъздадем. С времето, обаче някак си успяхме да спечелим доверието му и нещата се промениха. В процеса на работата ни по филма, историите около дядо Добри изплуваха една след друга. И повярвайте ми, неговият живот е истинска палитра от житейски събития и истории. Главната, разбира се е любовта и себеотдадеността му към Бог\". Неди Джон Крос споделя , че е във филма е отделил специално място на България. „ Исках да представя родината ни пред лицето на света в добрата ѝ светлина, тази която в повечето случаи остава скрита. Всъщност ние сме велик народ с вековна история. Имаме изключително талантливи и стойностни хора, а за дядо Добри, какво мога да кажа... Той е символ на доброто, милосърдието и смирението. Aз дори не съм чувал за друг такъв човек. Гордост е за всички нас, че този Човек е българин. И благодаря на Бог, че ни даде шанса да създадем филм за него\". Специално място в саундтрака на филма заемат някои от обработките на фолклорни песни на Ку-Ку Бенд. Музиканти от групата ще вземат участие и на премиерата на филма пред българските зрители и така още повече ще подсилят неговите внушения с изпълнения на живо. Филмът няма абсолютно никаква комерсиална насоченост, той има само една единствена цел и тя е да накара хората да се замислят за истинския смисъл на живота. „Ако успеем да накараме поне един човек да го направи, значи сме си свършили работата добре.  А дядо Добри от Байлово, беше истинско чудо тук на земята. Надявам се и вярвам, че в най- скоро време той ще бъде канонизиран светец. Лично за мен, той и приживе беше такъв\", допълва Неди Джон Крос. Билети в продажба от 08.10.2018 г., в билетен център НДК и онлайн", "date": "2018.10.25", "title": "Филмът за дядо Добри ''The Silent Angel'' с премиера през декември"}
{"url": "https://www.faktor.bg/bg/articles/ikonomika/benzinat-v-stara-zagora-po-skap-ot-tozi-v-lyuksemburg", "text": "Цените на горивата у нас полудяха и са на път да отбележат нов рекорд за последните няколко години. Само за месец най-масовият бензин А 95 е поскъпнал средно с 11 стотинки, а дизелът - с 13 стотинки. Сравнението от началото на годината е още по-шокиращо - от януари и бензинът, и дизелът са поскъпнали с над 30 стотинки. Това показва справка в данните за средните цени на горивата в България в платформата Fuelo, пише в. \"Сега\". Прогнози на експерти сочат, че тези цени не са пределни и в идните седмици и месеци може да се вдигнат още. Така скоро може да видим стойности над 2.50 лева за литър. В момента А 95 в България струва средно 2.29 лева, а дизелът върви по 2.41 лв. за литър, което е колкото плащат в Словакия и е по-скъпо от Полша. Но различията в отделните региони на страната са доста сериозни. Ако в някои бензиностанции по морето бензинът може да се намери и по 2.14 лв. за литър, в София и по магистралите той достига 2.47 лева за литър. Подобна е и ситуацията при дизела, чиято цена се движи от 2.21 лв. до 2.46 лв. за литър на някои бензиностанции. И докато преди месеци за цените на горивата важеше правилото, че колкото по-далеч зареждаш от София, толкова по-евтино излиза, то сега това не е така. София е в средата на класацията по скъпотия. В столицата бензинът се търгува средно по 2.35 лева за литър, а дизелът - по 2.38 лева. В момента най-скъпи са горивата в най-бедния район на страната - Северозападния - в областите Враца, Видин и Монтана. Средната цена за литър бензин в Монтана е 2.42 лева, а дизелът върви по 2.47 лева. Най-евтино е в област Хасково, където литър дизел върви по 2.37 лева, бензин А 95 е 2.34 лева, а пропан-бутанът - 1.06 лева. Следват областите Добрич и Пловдив, където е по-скъпо с около стотинка. Големи различия има и в цените на бензиностанции от една и съща верига в отделните региони и дори в зависимост от разположението на обекта - на магистрала, на главен път или в малко населено място. Парадокс е, че бензиностанциите в някои градове в България държат цени, които са доста по-високи от средноевропейските. Така например се оказва, че бензиностанции в Стара Загора бият по цени на горивата в една от най-богатата европейски държави - Люксембург. В града на липите най-масовият бензин А 95 се търгува и по 2.47 лв. за литър, докато средната цена във Великото херцогство е \"едва\" 2.42 лв. за литър. Вижте още новини от България и света  И докато у нас цените са високи, то в съседна Турция например литърът А 95 върви по 1.66 лева, а дизелът се търгува за 1.51 лева. Евтино е и в Македония, където бензинът струва 2.01 лева за литър, а нафтата - 1.56 лева. Значително по-скъпо е в Сърбия, а в Румъния цените са почти същите като у нас - 2.42 лв. за литър А 95 и 2.27 лв. за дизел. Най-скъпи при съседите са горивата в Гърция. Там най-масовият бензин струва 3.50 лева за литър, дизелът върви по 3.07 лева. Традиционно цените в България растат в началото на летния сезон, като после следва лек спад. През тази година тенденцията е обърната.", "date": "2018.10.25", "title": "Бензинът в Стара Загора по-скъп от този в Люксембург"}
{"url": "https://www.faktor.bg/bg/articles/51-ot-uchastvalite-v-natsionalnoto-dopitvane-sa-posochili-che-sa-za-lyatnoto-chasovo-vreme", "text": "51% от участвалите в националното допитване на Министерството на енергетиката са посочили, че са за лятното часово време. Това става ясно от отговор на ведомството на Теменужка Петкова на запитване на в. \"24 часа\".  Националната консултация в рамките на Консултативния център на дирекция „Координация по въпросите на ЕС“ бе проведена в периода 20 септември - 11 октомври 2018 г. В нея са участвали над 17 000 души  с коментари и дори със свободен текст. 96% от участниците са гласували „за“ преустановяването на сезонните промени на часовото време. От тях: -  51% са „за“ за установяване за постоянно на лятно часово време; - 38% са „за“ установяване за постоянно на зимно часово време; - 7% са „за“  да спре местенето на стрелките, но не са уточнили предпочитания към лятно или зимно време.  \"От анализа на отчетените коментари е видно, че не преобладават категорични предпочитания за установяване на постоянно лятно или постоянно зимно часово време. Отчита се лек превес на мненията за установяване на постоянно лятно часово време\", се казва в отговор на министерството до изданието. Информацията с резултатите от проведената консултация ще бъде записана в позицията, необходима за осигуряване на българското участие в дискусиите в работните органи на ниво ЕС, както и за заседания на Съвета на Европейския съюз.", "date": "2018.10.25", "title": "51% от участвалите в националното допитване са посочили, че са за лятното часово време"}
{"url": "https://www.faktor.bg/bg/articles/dalavera-10-godini-yulen-ne-e-plashtal-ekotaksa-za-kontsesiyata-v-pirin", "text": "В продължение на десет години - от 2005 до 2015 г. концесионерът на ски зоната над Банско - \"Юлен\" АД, не е плащал дължими такси по Закона за защитените територии. Това се разбира от решение на Окръжния съд в Благоевград, в който фирмата е осъдена да плати само част от дължимите такси, тъй като останалите са били погасени по давност заради бездействието на държавата, информира \"Капитал\". Решението не е окончателно и може да бъде обжалвано. През април 2015 г. тогавашният екоминистър Ивелина Василева завежда иск срещу концесионера, с който претендира за неизплатено концесионно възнаграждение от 2005 до 2013 г. в размер на 88.7 хил. лв., което заедно с неустойките, ДДС и лихвите е общо 178 хил. лв. Става дума за допълнителни 5% върху концесионната такса, която концесионерът трябва да плати и които отиват в Националния фонд по опазване на околната среда. Делото е заведено от Министерството на околната среда и водите (МОСВ) и Предприятието за управление на дейностите по опазване на околната среда пред Софийския градски съд в началото на април 2015 г. През март 2017 г. съдът стига до заключението, че казусът е подсъден на Окръжния съд в Благоевград, прекратява делото и го изпраща там. През септември 2017 г. Окръжен съд - Благоевград, приема, че екоминистерството не може да е страна в процеса, тъй като не е титуляр на вземането, и прекратява делото по отношение на ведомството. След две заседания - през октомври 2017 и октомври 2018 г., искът на държавата срещу \"Юлен\" е уважен, но само частично. Съдът приема, че дължимата такса има характер на периодично плащане и за нея важи т.нар. кратка давност от три години, което означава, че голяма част от претендираните от държавата суми (от 2005 до 2010 г.) са погасени. В крайна сметка от целия иск срещу концесионера за 178 хил. лв. са уважени 52.9 хил. лв., като държавата трябва да плати на \"Юлен\" и 3 хил. лв. разноски върху отхвърлената част от иска. От съдебното решение се разбира, че от 2010 до 2012 г. държавата е издавала констативни протоколи, че концесионерът не изпълнява задължението си. Тези протоколи били подписвани от \"Юлен\" без възражения. Единственото, което следвало от тези констатации, е, че Предприятието за управление на дейностите по опазване на околната среда е изпратило три напомнителни писма до фирмата, но не е предприело действия да си събере дължимото. През февруари 2018 г. прокуратурата започна проверка за концесията на ски зоната над Банско по сигнал на партия \"Зелените.\" През юни говорителят на главния прокурор Румяна Арнаудова съобщи, че проверката е потвърдила, че \"Юлен\" експлоатира площ, която надвишава с 65.789 ха предоставените ѝ 99.55 ха. Тогава главният прокурор изготви сигнал до премиера Бойко Борисов, с който му предложи две решения - да прекрати договора или да го промени с оглед реално използваната площ. По информация на \"Капитал\" към настоящия момент държавата не е предприела нищо, за да потърси възнаграждение от \"Юлен\" за реално ползваната площ, а подобно на казуса с 5% такса и тези задължения се погасяват по давност с изминаване на времето.", "date": "2018.10.25", "title": "Далавера: 10 години \"Юлен\" не е плащал екотакса за концесията в Пирин"}
{"url": "https://www.faktor.bg/bg/articles/spryagat-sobstvenik-na-telekom-v-balgariya-za-kupuvach-na-chelsi", "text": "Петр Келнер е поредното име, свързано с евентуална покупка на един от най-популярните футболни клубове в света - \"Челси\". Настоящ собственик е Роман Абрамович, който купи лондонските \"сини\" през 2003 г. за 140 милиона лири. Чехът Келнер придоби \"Теленор\" през тази година и е смятан за  най-богатия човек в Централна и Източна Европа със състояние от около 16 млрд. долара, пише dir.bg. Групата му PPF управлява активи за над 35 млрд. евро в индустрии като банкиране, финансови услуги, застраховане, биотехнологии, земеделие и имоти. \"Челси\" не е официално за продан, въпреки че в английските и руските медии информации за такава сделка не спират да се появяват от лятото. Роман Абрамович има проблеми с визата за Великобритания и това дава основание за заглавия по темата от Лондон до Москва. Цената на клуба в момента би била колосална - вероятно близо 1,8 милиарда английски лири, което е около 2,31 милиарда долара. Едно от имената, което е особено често експлоатирано по темата, е на считания за най-богат британец - сър Джим Ратклиф, който е и притежател на сезонен билет на стадион \"Стамфорд Бридж\" за мачовете на Челси.", "date": "2018.10.25", "title": "Спрягат собственик на телеком в България за купувач на \"Челси\""}
{"url": "https://www.faktor.bg/bg/articles/knsb-obyavi-proektobyudzhetat-za-2019-e-nay-dobriyat-dosega", "text": "КНСБ обяви проектобюджетът за 2019 година за най-добрия досега в управлението на Бойко Борисов, чийто сегашен кабинет е третият на ГЕРБ. Ласкавата оценка бе дадена от президента на синдиката Пламен Димитров в четвъртък при представянето пред профсъюза на параметрите на бюджета от финансовия министър Владислав Горанов. Нарастването на разходите в много от перата е значително, като те могат да осигурят добри политики в отделните сектори, направления и най-вече едно прилично нарастване на възнагражденията на около 440 хиляди, които получават заплати от бюджета, каза Пламен Димитров. Той обаче разкритикува правителствата на Борисов, че рамката на бюджетите през всички тези години винаги е била оптимистично занижавана като приходи и с общи усилия преизпълнявана. Според Димитров ще се види същото и за бюджета следващата година. Трите последни бюджета бяха преизпълнени - за 2016 година с близо милиард и половина, за миналата година близо 850 милиона, независимо, че беше заложен дефицит, за тази година се очаква близо 600 милиона да завърши на плюс отново при заложен дефицит. Дефицитът за следващата година от половин процент спрямо БВП, от КНСБ разглеждат като скромен буфер, предвид необходимостта от повече разходи в доста системи, отбеляза Димитров, цитиран от БТА. В плана за следващата година виждаме близо 4.6 млрд лева повече приходи, които ще събере бюджета следващата година спрямо очакваното изпълнение, и това не може да не е добра новина, коментира той. От тези 4,6 милиарда, малко повече от половината са от данъци, като за това има различни оценки - дали събираме данъците по най-справедливия начин, отбеляза Димитров. Оценката на КНСБ винаги е била, че не се събират справедливо - преките данъци в България ще нараснат с около половин милиард за следващата година, като от тяхното разпределение 60 процента ще плащаме ние, а 40 процента - бизнесът, коментира лидерът на КНСБ. Той посочи, че във всички държави на ЕС бизнесът плаща в пъти повече от данъците върху дохода. По думите му това, че ще платим близо 4 милиарда данъци за следващата година, а бизнесът два милиарда и 600 -700 милиона е въпрос, който трябва да стои на вниманието при данъчните политики. За КНСБ ръстът на осигурителните вноски е добра новина - близо един милиард повече се очаква да бъдат събрани от НАП, като по този начин ще бъдат възможни политиките по разходната част. Синдикалният лидер припомни отправените още през юни исканията за вдигане на бюджетните заплати с 1 млрд. лв., което вече е планирано за 2019 г.  Различията в данъчната политика остават - от КНСБ са против плоския данък и смятат, че той трябва да бъде усъвършенстван с въвеждането на необлагаем минимум. Димитров припомни и заложеното увеличение на максималния осигурителен доход от 2600 на 3000 лева, което по думите му не е самоцелна стъпка, която цели да накаже младите IT специалисти, а обратно - на тези 135 хиляди души, които получават доход над 2600 лева, се дават възможности за повече права от цялата осигурителна система. Подигането на тавана на максималния доход, не само прави възможно нарастването на тавана на пенсиите на 1200 лева, но и генерира допълнителни права, каза Димитров. Хората ще плащат с около 50 лева повече вноски, като една пета от тези 50 лева отиват при индивидуалната им пенсионна партида. Вицепремиерът Валери Симеонов твърди, че данъците се увеличават, те не се увеличават - увеличават се вноските и правата на хората, коментира Пламен Димитров. В разходната част на бюджета - в тези повече от 5.8 милиарда лева спрямо очакваното изпълнение за 2018 г., които ще бъдат направени за следващата година, освен заплатите, имаме с около милиард и двеста милиона повече разходи в социалното осигуряване, каза Димитров. Той направи разбивка, че това е половин милиард за пенсии, половин милиард за здраве и около двеста милиона за социални помощи и обезщетения. Това не може да не е добра новина - прави възможно нарастване на средната пенсия с 6.2 процента за следващата година. 41 хиляди ще получат реалните си пенсии, а за нито едни българки работник, който работи в условията на трета категория, няма да има таван, защото в момента най-високата изчислена пенсия е 1100 лева, заяви още синдикалистът. Около 20 хиляди души ще останат с орязани пенсии, предимно категорийни работници в сферата на индустрията, някои в силовите ведомства. Стабилизира се пенсионната система и това трябва да ни радва - за първи път трансферът от републиканския бюджет към ДОО пада под 4 милиарда и това е около една трета от общите разходи за социално осигуряване, каза Димитров. Бюджетът залага прилично нарастване на доходите, но КНСБ ще продължи да настоява за по-високи увеличения 15-20 процента в културата, в домовете, в някои части от здравеопазването, науката, сценичните изкуства и др, посочи още той.", "date": "2018.10.25", "title": "КНСБ обяви: Проектобюджетът за 2019 е най-добрият досега"}
{"url": "https://www.faktor.bg/bg/articles/parvan-simeonov-1-4", "text": "След като не отстрани вицепремиера Валери Симеонов Борисов спечели още политическо време, но загуби част от авторитета си. Защото основно негово предимство в очите на поддръжниците му е, че е... силен. Сега, изглежда, не беше силен; каза \"не мога да му искам оставката\". И подобен проблем със смяната на министри се случва за втори път в рамките само на два месеца. Това заяви за \"Дневник\" политологът и шеф на \"Галъп интернешенъл\" Първан Симеонов.  Поводът за неговия коментар е напрежението, предизвикано от репликата на вицепремиера Валери Симеонов за \"кресливи майки с уж болни деца\",  казаното от премиера Бойко Борисов, че ако му поиска оставката, \"ще се счупи цялата конструкция\", и последвалото заседанието на коалиционните партньори ГЕРБ и \"Обединени патриоти\", което взе решение за оставането на Симеонов. Това на практика показва колко трудно се упражнява властта и сгъстява и бездруго тягостното усещане – на постоянни проблеми, скандали и протести. Не е изключено да успеят така цял мандат, но ми изглежда все по-трудно.  Освен това Борисов загуби и заради факта, че сега Валери Симеонов за изглежда на практика несменяем. Каквото и да стана занапред, ясно е, че Симеонов се оказва онова копче, което не може да се пипа. Нещо като ахилесова пета на управлението. Не знаехме съвсем къде е. Вече знаем. Но какво още печели Борисов: печели, че някак се разтовари от това, колкото можеше. Печели също още едно извинение – както преди Реформаторите бяха виновни, сега Патриотите са виновни. Печели и от това, че запази Симеонов като един от малкото, които не се огъват и носят на имиджов натиск. Борисов избягна това и се нуждае от друг, който да може да казва лоши новини, да контрира едни или други идеи. Бойко Борисов винаги има нужда от идея и контраидея, които да помирява или да разделя и да владее. Като цяло обаче обществото ни не печели от такъв политически език, заключи социологът.", "date": "2018.10.25", "title": "Първан Симеонов: След като остави Симеонов, премиерът спечели време, но загуби част от авторитета си"}
{"url": "https://www.faktor.bg/bg/articles/novini/svyat/new-york-times-kitayskoto-i-ruskoto-razuznavane-podslushvat-tramp", "text": "Когато президентът на САЩ Доналд Тръмп се обажда по телефона на свои приятели, го подслушват китайски шпиони, които се опитват да извлекат полезна информация, пише New York Times, като се позовава на анонимни източници от американските специални служби, предава БНР. Помощниците на президента многократно са го предупреждавали, че мобилните му телефони не са защитени и се подслушват както от китайците, така и от руснаците и настояват той да използва защитените линии на Белия дом. Тръмп обаче отказва да се раздели с личните си телефони. Според службите китайците се опитват, подслушвайки президента, да разберат начина му на мислене и съответно какви аргументи могат да бъдат използвани за да бъде променена някоя негова позиция. В близкото обкръжение на Тръмп попадат шефът на инвестиционната компания Blackstone Group Стивън Шварцман, спонсорирал магистърска програма в Пекинския университет, както и хазартният бос Стив Уин, който също е прокитайски настроен. И двамата се опитват да убедят президента да се откаже от твърдата си търговска политика към Китай. Според New York Times целта на китайското разузнаване е да бъде убеден Тръмп по-често да се среща с китайския президент Си Цзинпин, тъй като в Пекин смятат, че само по този начин може да бъде постигнат пробив в китайско-американските отношения. Изданието смята, че руснаците също подслушват телефоните на Тръмп и се опитват да извлекат полезна информация. Президентът има два телефона, максимално подсигурени от специалните служби и трети личен, който е съвсем обикновен. Тръмп го пазел, понеже там били всичките му контакти. При встъпването си в длъжност Тръмп отказал да предаде телефоните, каквато обикновено е практиката. Предшественикът му Обама например не е ползвал мобилен телефон, а ако се е налагало да се обади някому, ползвал телефон на някои от помощниците. Единият от телефоните Тръмп ползва, за да пише в „Туитър“, а другия – за да говори. Телефонът за „Туитър“ се свързва с интернет само чрез Wi-Fi и това безпокои службите, тъй като тази връзка не е много сигурна. New York Times напомня, че президентът е много немарлив към телефоните си и миналата година забрави телефон в количка за голф. И макар че Тръмп трябва да сменя всеки месец телефоните си, той рядко го прави, допълва изданието. Малко по-късно президентът написа в \"Туитър\", че публикацията е \"скучна и несериозна\" и че има само един мобилен телефон, който използва рядко.", "date": "2018.10.25", "title": "New York Times: Китайското и руското разузнаване подслушват Тръмп"}
{"url": "https://www.faktor.bg/bg/articles/sled-moshtnata-kremalska-propaganda-samo-3-ot-rusnatsite-vyarvat-che-skripal-e-otroven-ot-gru", "text": "Въпреки поредицата от обвинения срещу конкретни руски граждани, изгонването на над 150 руски дипломати, санкции на САЩ и продължаващи медийни разкрития за нападението с нервнопаралитично вещество в Солсбъри през март тази година едва 3% от руснаците допускат, че това наистина може да е дело на собствените им спецслужби. Това показва национално представително социологическо проучване от 18-24 октомври на \"Левада център\", пише \"Дневник\". Данните в него сочат, че според 28% от анкетираните отравянето на Сергей Скрипал и дъщеря му Юлия е извършено от самите британски служби. Други 56% са избрали отговора \"това може да го е направил всеки\". Интервюто на Руслан Боширов и Александър Петров (псевдонимите на посочените като агенти на Гавното управление на Генщаба на руската армия) не е променило с нищо мнението спрямо пролетта. Тогава анкета на ВЦИОМ показа, че 5% приемат, че зад покушението може да стои ГРУ. При това не става дума, че руснаците не знаят за случая - от 46 на 51 процента се е увеличил делът на тези, които са следили внимателно или много са чували за него. Отговорилите, че за пръв път чуват за Скрипал са намалели от 20% на 15%. Денис Волков от \"Левада център\" коментира, че очевидно участниците се стараят да се придържат към официалната линия по скандала. Това се вписва в представата, че \"Западът е против нас\" и че \"само си търсят поводи\", обяснява той. Според него руснаците нямат проблем с признаването, че нападателите може да са от техните служби, но избират безопасното следване на официалната позиция и реакция от типа \"Чувал съм много за това, но цялата история не интересува много хора\".", "date": "2018.10.25", "title": "След мощната кремълска пропаганда, само 3% от руснаците вярват, че Скрипал е отровен от ГРУ"}
{"url": "https://www.faktor.bg/bg/articles/skandalno-mediynata-komisiya-prie-edinodushno-na-vtoro-chetene-zakonoproekta-za-mediite-na-peevski-i-s-ie", "text": "Медийната комисия прие единодушно на второ четене Законопроекта за задължителното депозиране на печатни и други произведения и оповестяване на разпространителите и доставчиците на медийни услуги, внесен от депутатите от ДПС Делян Пеевски, Хамид Хамид, Йордан Цонев и Велислава Кръстева. При гласуването нито един не дръзна да гласува \"против\", само един гласува  \"въздържал се\". Самият факт, че Делян Пеевски е вносител на закон за медиите е достатъчно скандален, за да бъде той отхвърлен единодушно. Етно, че се случва обратното. \"Очаквах го този консенсус, защото, за да се стигне дотук работната група, излъчена от комисията, заедно с представители на Министерство на културата и представители, излъчени от някои медии, свършиха огромна работа. Аз мисля, че се получи един чудесен закон, за който благодаря на основно на работната група и хората, които са ангажирани да доработят текстовете, които сме предложили, както и да отразят забележките, отправени по време на публичното обсъждане. По думите му са били изчистени всички забележки, които бяха отправени от различни съсловни организации, журналисти и собственици на медии. Законът предвижда пълно осветляване на медийната собственост и източници на финансиране. Според приетите текстове всяка година до 30 юни всеки доставчик на медийна услуга депозира в Министерство на културата декларация, която идентифицира действителния собственик и съдържа информация дали той заема публична длъжност. Декларацията се подава чрез попълване на електронен формуляр на интернет страницата на министерството. Министерството има една година срок за изработване на електронния регистър,  а дотогава декларациите се подават в електронен вариант. За целта ще се предвидят и допълнителни средства в бюджета на ведомството. Декларация се подава и до Агенцията по вписванията и подлежи на обявяване в Търговския регистър и в Регистъра на юридическите лица. При наличие на промяна в собствеността тя се декларира в 7-дневен срок. Декларира се и всяко получено финансиране през предходната календарна година. В декларацията се посочва размерът и основанието за финансирането, както и данни за лицето, осигурило средствата, договори с партии, данни за обществени поръчки и получени евросредства, както и донорите. Декларират се и заемите към банки. Когато лицето, което фактически контролира съдържанието на медийната услуга или редакционната политика, е различно от действителния собственик на доставчика на медийна услуга, това обстоятелство се обявява в декларацията. Разпространителите пък до 31 януари трябва да декларират броя на пунктовете си. Когато нарушителят на закона не може да бъде установен, министърът на културата изисква съдействие от органите на МВР и публикува информация за това на сайта на министерството. \"Единствената цел на закона беше да осветли, да информира обществото. Този закон няма за цел да дава разрешения, да лишава, да въвежда разрешителни или санкционни режими, беше насочен към информираност на обществото кой кой е на медийния пазар в България, защото спекулации много\", коментира Хамид. \"Според мен е важна стъпка в борбата с фалшивите новини, защото в голяма част от тях собственикът остава скрит. Така всеки ще знае чия собственост е дадена медия, кой е разпространителят на друга медия, така че мисля, че една добра стъпка и се надявам българският парламент заедно с медиите и обществото да доразвие този закон по-нататък и да се получи по-добра медийна среда\", заключи депутатът от ДПС. Той изтъкна, че ролята на Министерство на културата не е на разследващ орган, а само да засече дали има разминаване между подадената информация до бъдещия електронен регистър към ведомството и Търговския регистър. Ако установи нарушение, съответно глобите са от 10 до 15 хил. лв. Санкцията нараства при повторно нарушение от 20 до 30 хил. лв. Същите са глобите и за неподаване на декларация. Ако не установи разминаване в данните на медията, министерството ще оставя сигнала без движение, обясни Хамид.", "date": "2018.10.25", "title": "Медийната комисия прие единодушно на второ четене законопроекта за медиите на Пеевски"}
{"url": "https://www.faktor.bg/bg/articles/krasimir-valchev-1", "text": "Осигурени са средства за ново увеличение на заплатите на учителите, които бяха обещани в началото на мандата. От 1 януари и най-младия учител ще получава 920 лева, средната брутна заплата ще е 1300 лева.  Това заяви министърът на образованието Красимир Вълчев в \"Лице в лице\" на  bTV Това, което за първи път ще има е, че средната учителска заплата, ще е по-висока от средната\", каза още министърът. Целта на предложената комисията да направи преглед на всички текстове на учебниците, но има текстове, които не са написани по най-добрия начин, необходим е по-широк кръг от специалисти. Това каза министърът на образованието Красимир Вълчев пред bTV по повод внесено питане от четирима депутати от ВМРО в ПГ \"Обединени патриоти\". \"Аз лично не виждам никаква джендър идеология в учебниците. Ако имаше такава бих направил предложени да се промени\", каза той. \"През последните години се подобрява качеството, разнообразието на учебници увеличава риска да се допуснат грешки. Една от целите на новите програми е да имаме всички мнения и компетентности, необходими на човек. Комисията ще прегледа всички учебници\", добави Вълчев.", "date": "2018.10.25", "title": "Красимир Вълчев:От 1 януари и най-младия учител ще получава 920 лева, средната брутна заплата ще е 1300"}
{"url": "https://www.faktor.bg/bg/articles/rumen-petkov-skandalite-v-upravlyavashtata-koalitsiya-bavyat-izbora-na-nov-glaven-sekretar-na-mvr", "text": "Това, което става в държавата е хаос. Така лаконично описа последните скандали в управляващата коалиция лидерът на АБВ и бивш вътрешен министър Румен Петков.  Имаме една серия от безскрупулни деяния, които остават в страни от властта. Цинизмът на Валери Симеонов не може да бъде обяснен на никой нормален човек. Но дори БСП няма чувствителност. Ние в АБВ го казахме – цинизъм е да влачиш възрастни хора по границата, да демонстрираш омраза към една етническа общност и да те легитимират във властта. Реално в парламента няма опозиция, защото БСП сякаш подминава всеки скандал. Социалистите спекулира през цялото време, а това отвращава хората от политиката, аргументира тезата си партийният лидер.  В отговор на въпроса как гледа на конфликта между президента и управляващите и дали Радев прави заявка за създаването на нова партия, Петков обясни, че според него Румен Радев не би трябвало да нарушава законите. По думите му конфликтът е заложен още от началото на неговия мандат, но от този конфликт страда България, обществото и институционализма в страната. Румен Петков обаче е убеден, че не конфликтът между Радев и кабинета, а скандалите в управляващата коалиция бави избирането на нов главен секретар.  Не е нормално да се натовари този важен пост в МВР с толкова политиканстване. От това сериозно губи институцията. МВР страда от това, че няма главен секретар, защото неговите функции не може да бъдат подменяни от министъра. И проблемите в малката коалиция стават проблеми и на голямата коалиция. Грозно е да се гледа на избора на главния секретар за МВР като на политическо назначение. Това е грозно за самата система, посочи Петков и добави: Радев направи грешка като забави освобождаването на Маринов и не вярвам, че сега ще повтори грешката си.", "date": "2018.10.25", "title": "Румен Петков: Скандалите в управляващата коалиция бавят избора на нов главен секретар на МВР"}
{"url": "https://www.faktor.bg/bg/articles/novini/svyat/temenuzhka-petkova-energetikata-zaema-vodeshto-myasto-v-dvustrannite-balgaro-ruski-otnosheniya", "text": "Енергетиката заема водещо място в двустранните българо-руски отношения. Руската федерация е важен партньор на страната ни в енергийната сфера, основен доставчик на нефт, природен газ и ядрено гориво. Това каза министърът на енергетиката Теменужка Петкова при откриването на шестнадесетото заседание на Междуправителствената българо-руска комисия за икономическо и научно-техническо сътрудничество, което се провежда в Москва под съпредседателството на министър Петкова и Денис Мантуров, министър на промишлеността и търговията на Руската федерация. Това съобщиха от Министерството на енергетиката.  В изказването си пред участниците в заседанието министър Петкова отбеляза ползотворния и конструктивен диалог, който съществува между двете страни в областите от взаимен интерес. „Взаимната търговия се увеличава, разчитаме тенденцията да се задълбочи. В тази връзка подкрепяме всички форми на двустранно сътрудничество. Виждаме сериозно поле за сътрудничество при изграждане на инфраструктурни обекти, в частност в областта на енергетиката“, поясни Мантуров.  Дългогодишното сътрудничество в областта на транзита и доставките на природен газ се задълбочава с подписаната през миналата година Пътна карта за развитие на газопреносната инфраструктура на територията на България, акцентира министър Петкова. Тя изрази задоволство и от подписаните между „Булгаргаз“ и „Газпромекспорт“ допълнения към договора за доставка на природен газ, които осигуряват условия за последващо водене на разговори.  Енергийният министър отбеляза и постигнатите заедно с руската страна отлични резултати в процеса по удължаване живота на двата блока на АЕЦ „Козлодуй“. “Както е известно, в резултат на ползотворния и конструктивен диалог с руските ни партньори, пети блок получи нов десетгодишен лиценз през миналата година. За шести блок това предстои”, допълни тя. Българската страна информира за предстоящата процедура за избор на стратегически инвеститор за АЕЦ „Белене“ и изрази очакванията си за ползотворно сътрудничество с Росатом като конструктор и производител на оборудването за проекта.  По време на заседанието българската страна запозна партньорите си и с междинните резултати от предпроектното проучване за газоразпределителния център „Балкан“. България разглежда руския природен газ като един от източниците за захранване на хъба. Отбелязано бе продължаването на реализацията на заложените в подписаната през 2017 г. пътна карта за развитие на газопреносната инфраструктура на българска територия.  В рамките на заседанието бяха разгледани и други въпроси от различни области на двустранното икономическо сътрудничество – взаимната търговия, туризма, селското стопанство, информационните технологии, корабостроенето, транспорта и други. В областта на туризма бе подписана Програма за съвместни действия между Министерството на туризма на Република България и Федералната агенция за туризъм на Руската федерация.", "date": "2018.10.25", "title": "Теменужка Петкова:  Енергетиката e с водещо място в българо-руските отношения"}
{"url": "https://www.faktor.bg/bg/articles/novini/balgariya/ivo-hristov-bsp-nyama-nishto-obshto-sas-sotsializma-a-e-edin-ot-osnovnite-stalbove-na-oligarhiyata", "text": "Скандално интервю с настоящия депутат от БСП Иво Христов е хит във фейсбук. Всъщност става дума за разговор с него, правен през съвсем недалечната 2014 година и публикуван във фалиралия по-късно вестник „Преса”. В цялото интервю Иво Христов е изключително критичен към столетницата и съществуването й, като изрично подчертава, че не става дума за смяната на даден лидер, а за системни проблеми в партия, тоест – тя е неспасяема. Социологът е категоричен, че „голяма част от хората инстинктивно усещат, че БСП е социалистическа по форма партия, която по съдържание няма нищо общо със социализма”. Според него хората ясно разбират, че БСП е един от основните стълбове на олигархията и една от основните причини за провала на България в годините на така наречения преход. Откровенията на Христов са изключително любопитни и актуални, защото след тежките присъди срещу БСП, днес той е неин депутат. Не можем да допуснем, че за по-малко от три години столетницата се е променила и преобразила, та е станала привелкателна за младия професор. Напротив днес тя се командва точно от бизнес крилото свързано с олигархията – Нинова е син приватизатор, а Добрев собственик на централи за добив на електричество, хотели и т.н. Другото обяснение е, че професорът по социология е просто кариерист и затова се е прилепил до червените. Но тази политическа акробатика е разбираема, след като депутатът определи 80% от хората като дебили.  В Националния съвет на БСП, който Нинова обезличи продължават да се питат – как Иво Христов от близък до сините и част от екипа на седесарския правен министър Светослав Лучников се промъкна в парламента с червената ракета носител? Казусът с мястото на Иво Христов в БСП тепърва ще придобива актуалност сред червената опозиция на Корнелия Нинова, защото никой „вътрешен” човек до сега не си е позволявал да обвинява столетницата за провала на целия преход.", "date": "2018.10.25", "title": "Иво Христов: БСП няма нищо общо със социализма, а е един от основните стълбове на олигархията"}
{"url": "https://www.faktor.bg/bg/articles/svetiyat-sinod-vliza-v-rolyata-na-arbitar-po-noviya-zakon-za-veroizpovedaniyata", "text": "Новият Закон за вероизповеданията няма да бъде гласуван на второ четене от народните представители, ако той не бъде одобрен от Светия синод на Българската православна църква.  В края на миналата седмица двата законопроекта – този на ВМРО и на ГЕРБ, БСП и ДПС, бяха обединени в един и разпрелени за обсъждане в Комисията по вероизповеданията и правата на човека. Председателят й Красимир Велчев съобщи пред Епицентър.бг, че ще сформира работна група с представители на основните вероизповедания у нас, които трябва да се опитат да постигнат консенсус по най-спорните текстове в законопроекта за вероизповеданията.  „Нашата позиция е известна – ако Светият синод на Българската православна църква не се съгласи с текстовете в обединения проект, ние няма да го подкрепим. Това означава, че нормативният документ няма да влезе за гласуване на второ четене в пленарна зала. Това е позицията на премиера и лидер на ГЕРБ Бойко Борисов, и моята“, категоричен бе Красимир Велчев.  Той изрази и личното си мнение, че вероизповеденията у нас трябва да се пререгистрират. Велчев посочи, че в началото на годината те са били 124, а в момента са около 180.  В началото на октомври Светият синод на БПЦ излезе с отстра декларация, в която разкритикува предлаганите промени в Закона за вероизповеданията (ЗВ). Според православната църква, те са противоречиви и чрез тях не се постига целения резултат, нуждаят се от сериозно преосмисляне. Светият Синод заявява, че идеите, развити във внесените законопроекти, не са обсъждани предварително със Синода. \"Законопроекти, които засягат фундамента на вероизповеданията в България и отношенията с държавата по необходимост следва да бъдат предложени за широка обществена дискусия или най-малко с вероизповеданията, преди внасянето им в Народното събрание\", се казва в становището, публикувано днес на сайта на Синода. 1. Религиозните общности и институции са отделени от държавата. Според Конституционния съд на РБ недопустима е държавна намеса и държавно администриране на вътрешноорганизационния живот на религиозните общности и институции, както и в тяхното обществено проявление.  Действащият Закон за вероизповеданията /ЗВ/ е един демократичен закон в съответствие с международните стандарти на универсалните и регионални международни договори - Международния пакт за граждански и политически права МПГПП и Европейската конвенция за правата на човека и основните свободи /ЕКПЧ/ - безспорно признато и от Конституционния съд на РБ.  Промяната на Закона за вероизповеданията в тази му част – гарантирането свободата и вътрешно управление на вероизповеданията – носи сериозен риск за нарушаване на основни демократични принципи, като при това и добрите мотиви за законодателни промени, ще се компрометират от само себе си.  2. Борбата с тероризма или други престъпления, насочени срещу конституционния и законов ред в държавите, са в предметния обхват на други специални закони. Българското законодателство дава всеобхватна законова защита и съответни мерки и правомощия на специализираните органи – ДАНС, разузнаване, прокуратура, МВР и съд по специалните закони за борба с тероризма, без с това да се променя демократичната законова основа за вероизповеданията, чиито верски убеждения и богослужебна практика изключват такива явления в своята дейност.  3. Светият Синод е категорично против да се дава определение, в който и да е закон на понятието \"религиозен радикализъм\".  В дефинирането на такова понятие е водеща позицията на конфесиите и научните достижения на вътрешното право на съответното вероизповедание, които очевидно не могат да си позволят да работят с еклектика и да достигнат до единно нормативно понятие за \"религиозен радикализъм\" за целите на международното и респективно на съответното национално право.  Ако държавата иска да санкционира радикалната ислямистка пропаганда, то това трябва да стане с подходящите средства за защита на националната сигурност, без да се засяга правото на свободно изразяване на религиозно мнение или популяризиране на религия. В този смисъл БПЦ подчертава своята изконна толерантност към всички вероизповедни общности в България, различни от православната.  4. Увеличаване на контролните правомощия на дирекция \"Вероизповедания\" в Министерския съвет, чрез което се цели контрол на даренията и финансите на вероизповеданията, е грубо нарушение и намеса на държавата чрез изпълнителната власт във вътрешния живот на религиозните институции и противоречи на Конституцията. По смисъла на предлаганите промени обаче религиозните институции биват поставени в състояние на свръхзависимост от натоварения със свръхфункции и свръхпълномощия административен орган - Дирекция \"Вероизповедания\".  По наше мнение това е доста силова намеса на държавата във вътрешния живот на вероизповеданията. Това би създало предпоставки за вземане на субективни и непрозрачни решения.  5. Категорично е възражението срещу деклариране на банковите сметки на религиозните институции пред Сметната палата. Съдържанието на тази норма е грубо погазване на Конституцията и груба намеса в отделените от държавата религиозни институции. Това не се е случвало спрямо Църквата и другите вероизповедания дори и във времето на тоталитарния режим в България.  6. Сега действащият модел в чл. 28 от ЗВ е адекватният нормотворчески подход и законодателна техника, а именно - разпределението на държавната субсидия за регистрираните вероизповедания да се извършва с годишния закон за държавния бюджет.  В случай, че се налага промяна в някои от специалните закони, то същата следва да се извърши в съответните закони, а не да се променя ЗВ като се предвижда намеса на контролните финансови органи във вътрешно организационния живот на вероизповеданията чрез проверка на техните финансови отчети, което означава контрол върху имуществото, формиращо се основно чрез дарения и завещания. Този законов подход е в нарушение на Конституцията и трайната практика на Конституционния съд.  Администрирането и контролът на счетоводството на вероизповеданията и проверка на техните дарения представлява държавно администриране на техния автономен живот, тъй като от своето основаване до днес Църквата формира своето имущество главно чрез дарения. Това са пожертвования на хората към нея и имената на много от тях остават неизвестни дори за църковните служители.  7. Църквите и вероизповеданията не се водят от принципа на националните държави и гражданство. Някои вероизповедания биха изчезнали, ако не се финансират от централните им ведомства. При БПЦ-БП този проблем не съществува, което не означава, че Българската православна църква не следва да апелира за запазване на религиозния мир в страната и ненамеса в делата и на останалите изповедания.  8. Св. Синод категорично възразява държавен административен орган да събира информация за религиозните убеждения на отделни граждани чрез задължаване на вероизповеданията да декларират имената на своите дарители.  В Православната църква даряването е част от религиозния живот на вярващия и се регламентира от учението и вътрешното (канонично) право на Църквата, и не може да бъде предмет на регламентиране и контрол от страна на държавата. Даренията в Църквата са дълбоко личен акт.  9. Опитът от почти двайсетгодишния политически инспириран разкол в Българската православна църква доказва, че всяка намеса на държавата във вътрешните дела на Църквата води до тежки последствия както за Църквата, така и за самата държава. Историческият опит показва също така, че винаги, когато държавата се е опитвала да упражни контрол върху дейността на Църквата или да моделира вътрешно-църковния живот по своите светски критерии, това е завършвало с неуспех. Православната църква е институция с двухилядолетна история, основана от Самия Господ Иисус Христос. Редували са се периоди на гонения от страна на държавата с периоди на мирно съвместно съществуване.  \"Историята доказва, че демократичните отношения между държавата и Църквата при взаимно уважение и при гарантиране правата на самоуправление на Църквата са гарант за националната сигурност в България. Такива отношения бяха успешно установени и гарантирани чрез действащия Закон за вероизповеданията. БПЦ-БП е доказала, че представлява основен фактор на стабилността и националната сигурност в България, както и вековна опора за българския народ, дори в периодите когато държава не е имало.  Изхождайки от всичко това, смятаме, че предлаганите промени в ЗВ, са противоречиви и чрез тях не се постига целения резултат, нуждаят се от сериозно преосмисляне, включително и тяхната необходимост, за да не поставят под съмнение установеното добро сътрудничество на демократична основа между държава и Църква\", заключават от Синода. В сряда академици изпратиха отворено писмо до премиера и лидер на ГЕРБ Бойко Борисов, в което се настоява да не допускат намеса на държавата в църквата.", "date": "2018.10.25", "title": "Светият синод влиза в ролята на \"арбитър\" по новия Закон за вероизповеданията"}
{"url": "https://www.faktor.bg/bg/articles/novini/balgariya/andrey-raychev", "text": "\"Има опасност да се каже: \"Парламентарната демокрация ни пречи\".  България може да стане жертва на нещо, което смятам за най-голямата опасност за нея, ако това се каже. Да кажат: \"Искаме президентска република\"\", заяви социологът Андрей Райчев в студиото на “Още от деня“ на БНТ.  Ужасно се опитвам да не видя това в думите на президента, призна той. \"Нова България съществува от 130-140 години, не мога да ги сметна сега. За тия 140 години винаги се е случвало едно и също: една система, замислена като демократична, се е свличала до еднолична власт. Това се е случвало много пъти. При Батенберг-той отменя конституцията , на петнадесетата година от властта си Фердинанд взима цялата власт. Борис Трети от 1934-та е управлявал на ръка. При Тодор Живков да не говорим, там по дефиниция си беше ръчно управление на един човек.   Едноличната власт в България винаги е била най-лесната форма да управляваш България, но е завършвала с катастрофа, затова приказките, че системата е сбъркана, са неправилни, допълни Райчев. Общественото желание за смяна на системата идва от от неприемане на корупционната система, усещане, че зад европейските правила се крие обогатяване на определени хора, допълни той.  Ще се учудя, ако скандалът с Валери Симеонов има продължение. До скоро Европредседателството пазеше правителството при подобни скандали. Така социологът  коментира скандалът около репликата на вицепремиера Сименоов към майките на деца с увреждания и последвалото му извинение. Райчев изрази съмнение скорошните скандали да са организирани от опозицията.", "date": "2018.10.25", "title": "А.Райчев: България може да стане жертва на исканията за президентска република"}
{"url": "https://www.faktor.bg/bg/articles/i-ispanski-operator-s-meratsi-kam-kontsesiyata-na-letishte-sofiya", "text": "Испанският летищен оператор \"Аена\" е влязъл в партньорство с австралийската инвестиционна компания \"Фърст Стейт\" (First State), за да участват в конкурса за концесия на летище София, съобщава сайтът dnevnik.bg в четвъртък, цитирайки испанското издание \"Експансион\". Испанското държавно дружество \"Аена\" се е завърнало отново към стратегията си да расте с проекти извън страната, посочва изданието. Според него в конкурса за софийското летище има голяма конкуренция. Като потенциални кандидати са посочени германският оператор \"Фрапорт\", който вече оперира летищата във Варна и Бургас, френският \"Ей Ди Пи\" (ADP) и британският \"Манчестър Еърпорт Груп\". (Manchester Airport Group). Към момента единствено операторът на летището в Манчестър и на лондонското \"Станстед\" официално е обявил плановете си да подаде оферта. Испанската компания \"Аена\" оперира 47 летища и 2 хеликоптерни площадки в Испания, като държи контролния пакет и в лондонското \"Лутън\", става ясно от сайта на оператора. Директно или индиректно той участва в управлението на 27 други летища по света. Компанията е основана през 1990 г. Фондът \"Фърст Стейт Инвестмънтс\" (First State Investments) е създаден през 1988 г. Има 11 офиса в Азия, Австралия, Европа и Северна Америка и управлява активи за над 157 млрд. долара. От 2000 г. е част от австралийската \"Комънуелт Банк\" (Commonwealth Bank of Australia). Ключови активи в авиацията за фонда са австралийските летища в Аделаида и Бризбейн. По информация на \"Капитал\" интерес към концесията имат още летище \"Цюрих\" с фонда \"Меридиам\" (Meridiam(, индийската \"Джи Ем Ар Груп\" (GMR Group) и летище \"Сеул\".", "date": "2018.10.25", "title": "И испански оператор с мераци към концесията на летище \"София\""}
{"url": "https://www.faktor.bg/bg/articles/obshtestvo/zakon-i-red/zatvor-za-nelegalno-proizvodstvo-na-alkohol-i-tsigari-i-za-krazhba-na-kola", "text": "Кражбата на кола занапред ще се наказва със затвор от 1 до 10 години, решиха депутатите. Подготовката за кражба на автомобил ще се наказва като самостоятелно престъпление. Кабинетът предложи поправки в Наказателния кодекс, които днес се гласуват на първо четене в НС. С измененията отпада възможността за налагане на алтернативното наказание \"глоба\" в случаите на противозаконно проникване в чужда кола. Парламентът прие и промените в НК, внесени от депутатите от ГЕРБ и Обединени патриоти за нелегалното производство на алкохол и цигари. С 1 до 10 г. затвор и глоба от 20 до 100 хил. лева ще бъде наказван всеки, който произвежда или държи с цел разпространение алкохол, алкохолни напитки или тютюневи изделия без лиценз. Притежанието на техника за т.нар. нелегални цигарени фабрики също ще се смята за престъпление. До момента НК преследваше само продажбата на нелегално произведени цигари и алкохол, но не и производството им.", "date": "2018.10.25", "title": "Затвор за нелегално производство на алкохол и цигари и за кражба на кола"}
{"url": "https://www.faktor.bg/bg/articles/obshtestvo/gerb-poiska-do-5-g-zatvor-za-domashno-nasilie", "text": "До 5 години лишаване от свобода за системен психически тормоз и преследване в условията на домашно насилие. Това предвиждат промени в Наказателния кодекс, внесени от депутати от ГЕРБ. Сред вносителите е и председателят на НС Цвета Караянчева. \"Днес ние сме длъжни да изразим ясни послания към обществото. Към жертвите, които страдат мълчаливо, към безразличните свидетели. И не на последно място, към изродите сред нас. Отдавна загубих илюзията, че подобни престъпления могат да бъдат спрени с говорене, с Фейсбук постове, с разни инициативи. Време е законодателят да говори. Време е държавата да извади сопата\", заяви тя. Наказанията за престъпления, извършени от близки роднини – настоящи и бивши съпрузи, живеещи на семейни начала, братя, бащи, са по-тежки от тези за лица извън близкия семеен кръг. Тормозът извън семейството ще се наказва със затвор до 1 година или пробация. Освен за физическо посегателство, лишаване от свобода се предвижда и за деяния като преследване, включително нежелано посещаване на работното място или други места за контакт и отдих на жертвата, заплашително поведение с цел всяване на страх или принуда за сключване на брак, информира БНР. Законопроектът е публикуван на сайта на НС.", "date": "2018.10.25", "title": "ГЕРБ поиска до 5 г. затвор за домашно насилие"}
{"url": "https://www.faktor.bg/bg/articles/obshtestvo/zakon-i-red/prokuraturata-proveryava-remonta-na-ul-graf-ignatiev-v-sofiya", "text": "Прокуратурата е започнала проверка на ремонта на столичната улица „Граф Игнатиев”. От организацията \"Спаси София\" подадоха сигнал към разследващите и европейската служба за борба с измамите ОЛАФ за злоупотреби. Държавното обвинение е поискало цялата документация по ремонта на ключовата улица, за да направи проверка дали действително може да става дума за нарушаване на Закона за обществените поръчки. Фирмата, която поставя материала, също прави своя проверка за качественото изпълнение на  проекта на улицата. Ремонтът се прави от фирма „Джи Пи Груп”. Същата трябваше да ремонтира и емблематичното трамвайно трасе на линия №5, но се отказа. Затова сега Столична община е решила да назначи проверки и на този проект.  Общото между двете трамвайните трасета на трамвай №5 и това по ул. „Граф Игнатиев\" е проектантът инж. Румен Борисов. Резултатите от проверките трябва да станат ясни скоро, уверяват от Столична община. „Извършват се проверки от страна на прокуратурата, вътрешния одит на общината, така че съвсем навреме е сега да погледнат дали има някакъв проблем. Ако има, съответно да се отстрани преди да сме обявили обществената поръчка. В момента се извършват проверките на вътрешния одит на ул. „Граф Игнатиев”. Започна проверка и на прокуратурата, така че това е най-добрият начин да установим дали има някакъв проблем, или не”, каза столичният кмет Йорданка Фандъкова.", "date": "2018.10.25", "title": "Прокуратурата проверява ремонта на ул. \"Граф Игнатиев\" в София"}
{"url": "https://www.faktor.bg/bg/articles/obshtestvo/zakon-i-red/sadebnata-vlast-shte-poluchi-sas-100-mln-lv-po-malko-ot-poiskanoto", "text": "Висшият съдебен съвет ще заседава извънредно в понеделник по повод парите за съдебната власт през следващата година. Това обяви във Варна министърът на правосъдието Цецка Цачева. В проектобюджета се предвижда сериозно орязване на средствата за дрехи на съдебните служители. Според промените, те ще получават до 450 лв. за дрехи вместо до две заплати, както е в момента. Общата сума в проектобюджета е със 100 млн. лева по-малко от поисканото от Висшия съдебен съвет. Същевременно обаче се предвиждат над 17 милиона лева повече за възнаграждения в Главна дирекция \"Охрана\" и Главна дирекция \"Изтърпяване на наказанията\". Уважено е и искането за повече щатни бройки в двете дирекции, които на няколко пъти се вдигаха на протест. „Разбира се, те не са толкова, колкото аз съм поискала, съгласно предложенията и на административното ръководство и на синдикалните организации. Но все пак в рамките на една 3-годишна перспектива мисля, че по този начин ще решим проблема и с човешкия фактор”, коментира Цецка Цачева.", "date": "2018.10.25", "title": "Съдебната власт ще получи със 100 млн. лв. по-малко от поисканото"}
{"url": "https://www.faktor.bg/bg/articles/spored-promenite-v-npk-prokurorite-mogat-da-pazyat-v-tayna-arestite-do-48-chasa", "text": "Прокуратура ще има право да пази в тайна арести в рамките на първите 48 часа от задържането, ако прецени, че разгласяването на информацията може да попречи на разследването. Това е записано в новите промени в Наказателно-процесуалния кодекс, предложени от Министерски съвет и приети на първо четене в Народното събрание. Досега НПК задължаваше полицията да уведоми незабавно семейството на обвиняемия и/или неговия работодател, когато съответното лице е задържано под стража. Информирането на работодателя за ареста може да се \"спести\", ако самият обвиняем не желае това да се знае. В проектозакона се заличават досегашните условия, като се въвежда нов текст: \"За задържането под стража по искане на обвиняемия незабавно се уведомява поне едно посочено от него лице\". Прокуратурата обаче ще има право да \"отложи\" с 48 часа уведомяването по отношение на конкретно лице, ако е \"налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице, или за да се предотврати ситуация, при която наказателното производство може да бъде сериозно възпрепятствано\". Прокурорът по досъдебното производство ще трябва да посочи мотиви за постановлението си, като то подлежи на обжалване от обвиняемия или от неговия защитник. Съдът ще бъде длъжен да разгледа незабавно жалбата в закрито заседание. Определението му е окончателно и не подлежи на преразглеждане.  Хипотезата за временната тайна на ареста е добавена и в частта на НПК, която засяга правата на непълнолетните арестанти - но вместо 48 ч., тя е намалена до 24 ч. В тези случаи обаче задължително ще се информира Държавната агенция за закрила на детето, независимо дали има прокурорско постановление. При всички случаи обвиняемият ще има право да му бъде предоставена \"обща информация, улесняваща неговия избор на защитник\". В проекта се посочва, че той ще има право свободно да осъществява връзка със защитника си, да се среща насаме с него, да получава съвети и друга правна помощ, включително преди започване и по време на провеждане на разпита, и на всяко друго процесуално действие с участието на обвиняемия. Правото на достъп до адвокат в наказателното производство е част от задълженията на България към ЕС по директива от 2013 г. До момента това право на обвиняемия не е било изрично записано в НПК.", "date": "2018.10.25", "title": "Промени в НПК разрешават на прокурори и полицаи да пазят в тайна арестите до 48 часа"}
{"url": "https://www.faktor.bg/bg/articles/sadat-na-es-postanovi-ime-na-balgarski-grad-mozhe-da-bade-registrirano-kato-marka-na-mineralna-voda", "text": "Име на български град може да бъде регистрирано като марка на Европейския съюз за минерална вода. Това реши Общият съд на ЕС по дело, заведено от „Девин“ АД, съобщава lex.bg. През януари 2011 г. фирмата получава регистрация на словната марка на ЕС „Devin“ за безалкохолни напитки от Службата на Европейския съюз за интелектуална собственост (EUIPO). Три години по-късно Хасковската търговско-промишлена палата подава до EUIPO искане за обявяване на недействителност на оспорваната марка. С решение от 2 декември 2016 г. Службата на ЕС за интелектуална собственост констатира, че град Девин е познат на широката общественост в България и на значителна част от потребителите в съседните Гърция и Румъния, известен е като балнеологичен курорт, както и че името се свързва с минералната вода „Девин“. Вследствие на това EUIPO обявява оспорваната марка за изцяло недействителна. Дружеството сезира Общия съд на Европейския съюз, който днес отменя решението EUIPO. В мотивите си Общият съд на ЕС отбелязва, че макар българският потребител да свързва думата „Девин“ с града, изглежда неправдоподобно марката „Девин“ да не е придобила в България поне нормален отличителен характер. Що се отнася до средния гръцки и румънски потребител, Общият съд констатира, че наличието на „туристически профил в интернет“ само по себе си не е достатъчно, за да се докаже, че съответните потребители в чужбина познават даден малък град. Според съда, незначителна част от гражданите на ЕС познават Девин като град. Фактът, че град Девин има „мащабна туристическа инфраструктура“, не дава основание да се направи извод, че такъв потребител би могъл да познава града извън границите или да направи пряка връзка с него. Затова и съдът приема, че средният потребител на минерална вода и напитки в ЕС няма тясна специализация по география или по туризъм и няма как да се направи извод, че той възприема думата „девин“ като географско място в България. На следващо място в решението се казва, че признаването на марката не е пречка за използването на името на града за реклама като туристическа дестинация. „Следователно в настоящия случай името на град Девин остава на свободно разположение на третите лица не само за описателно използване, като рекламата на туризма в този град, но и като отличителен знак в случай на „основателна причина“ и на липса на вероятност от объркване“, посочват от съда. В подкрепа на тези изводи, в решението е припомнена регистрацията и на други марки с географско наименование, каквито са „Vittel“ и „Evian“, като е спазен балансът между правата на притежателите и интересите на третите лица.", "date": "2018.10.25", "title": "Съдът на ЕС постанови: Името на град Девин може да бъде регистрирано като марка на минерална вода"}
{"url": "https://www.faktor.bg/bg/articles/zakovaha-sluzhitel-v-plovdivskiya-zatvor-da-prodava-narkotitsi", "text": "Служител на затвора в Пловдив е задържан с наркотици. Той е хванат заедно с още един мъж в рамките на специализирана полицейска операция, проведена от служители от отдел \"Криминална полиция\". В хода на действията, в момент на купуване на наркотични вещества, е установен и задържан 33-годишен мъж. При обиска у него са открити 5 розови хапчета екстази и найлоново пликче, съдържащо бяло прахообразно вещество, дало характерната реакция на амфетамин при направения полеви наркотест. Изяснено е, че мъжът е служител на затвора в Пловдив, съобщават от ОДМВР-Пловдив. В рамките на процесуално-следствените действия на адрес, ползван от него, криминалистите намерили още 47.93 грама амфетамин, 30 таблетки екстази, везна със следи от амфетамин и марихуана. По случая било образувано досъдебно производство, а материалите - докладвани на Окръжната прокуратура. При продължилите оперативни действия полицаите установили и съпричастен към случая 26-годишен мъж от Пазарджик. При вида на униформените, той опитал да избяга с колата си, но след кратко преследване бил задържан. В рамките на предприетото претърсване в имота, ползван от него, били открити и иззети електронна везна, чук със следи от амфетамин и марихуана по него. По случая също е образувано досъдебно производство и материалите са докладвани на Окръжната прокуратура. Работата по изясняване на случая продължава под надзора на Окръжната прокуратура в Пловдив.", "date": "2018.10.25", "title": "Заковаха служител в Пловдивския затвор да търгува с наркотици"}
{"url": "https://www.faktor.bg/bg/articles/stryaskashti-danni-750-000-dushi-u-nas-nyamat-nito-edin-zab", "text": "750 000 души у нас нямат нито един зъб и това, което им се дава като възможност от страна на здравната каса, е \"една троха от това, което те трябва да получат\". Това обяви пред \"Дарик\" проф. Христо Кисов, председател на Българската академия по естетична стоматология.  Той изтъкна и основните проблеми пред пациентите с увреждания в областта на лицето. Един от тях, според Кисов, е липсата на осигурено лицево-челюстно протезиране на хората, придобили увреждания в областта на лицето. \"Има една огромна категория от пациенти в България, те са 750 000 приблизително, това са пациентите с пълно обеззъбяване, нямат нито един зъб и техните проблеми не са решени задоволително. Това, което е дадено от Здравната каса, от бюджета, е една троха от това, което те би трябвало да получават, защото годишно държавата по старите изчисления от пакета за стоматологична и дентална помощ, държавата годишно по старите разценки икономисва всяка година 42 млн. лева\", обясни проф. Кисов. \"Не намирам за справедливо, въпреки че като президент на Българската академия по естетична стоматология преди доста години ние изпратихме писма до всички парламентарни групи и депутати за решаването на този проблем, та не намирам за справедливо да бъдат лекувани пациенти във възрастта от 65 до 70 години, не намирам за справедливо също ако пациентът има само една цяла протеза, но не е ходил на зъболекар, той да бъде лишен от правото да му бъде направена такава протеза, така че считам, че в областта на здравеопазването изтичат средства в много други специалности за неизпълнени, неизвървени клинични пътеки\", посочи още той.  \"И отново нашата професия остава в периферията, а тя трябва да служи на обществото. Ще си позволя да кажа, че в нормалните държави, а ние имаме претенциите да сме в една от тях, човек, който няма зъби във видимата област, се възприема като човек, който е излязъл гол на улицата\", допълни проф. Кисов.", "date": "2018.10.25", "title": "Стряскащи данни: 750 000 души у нас нямат нито един зъб"}
{"url": "https://www.faktor.bg/bg/articles/klyuchov-svidetel-s-amneziya-obarna-deloto-ivancheva", "text": "Ключов свидетел с амнезия по делото срещу Десислава Иванчева. Настоящият кмет на район “Младост” арх. Румен Русев обяви днес в съдебна зала, че не си спомня Иванчева да му е оказвала натиск и да е казвала, че ще предложи преписките за строителство на инвеститори само, ако правят градинки в района, съобщи Нова ТВ.  Русев обяви още, че не си спомня в срещи със строителния предприемач Александър Ваклин да му е казвал, че ако му предвижи преписката ще си загуби работата. Ваклин е основен свидетел по делото срещу бившия кмет на район \"Младост\" Десислава Иванчева, заместничката й Биляна Петрова и Петко Дюлгеров. Иванчева и Петрова са обвинени за получаване на подкуп в с особено големи размери от Ваклин, за да му предвижат преписка за строеж. На предходното заседание Ваклин заяви, че се е срещал с Русев, който тогава е заместник-кмет в района, и му е казал, че не може да му предвижи преписката, защото ще си загуби работата.  Русев обяви още, че в общината е заварил 1200 забавени по различни причини преписки.  Следващата седмица ще стане ясно дали Десислава Иванчева и Биляна Петрова ще си отидат у дома. Спецсъдът постанови промяна в мерките им за неотклонение, тъй като вече са разпитани свидетелите, на които те биха могли да повлияят, ако са извън ареста.  Иванчева и Петрова бяха арестувани показно през април с белязани пари. Те са обвинени в искане на подкуп от строителен предприемач, за да му предвижат преписката за строеж.  „Очакваме отмяна на определението, след като го протестираме. Това е принципна конструкция, че след като веднъж е имало такова съмнение, то не отпада само защото са разпитани част от тези свидетели” , каза прокурорът Илиян Рангелов.  „Това е оправданието да искат задържането под стража да продължи. Аз не знам някакво удоволствие ли изпитват, когато обвиняемия е задържан. В последните години нашите прокурори свикнаха да задържат обвиняемите и да разчитат на това задържане за някакъв успешен край на делото. Задържането на практика се превръща в притискане на обвиняемия да се признае за виновен”, каза адвокатът Емануил Йорданов.", "date": "2018.10.25", "title": "Ключов свидетел с амнезия може да обърне делото \"Иванчева\""}
{"url": "https://www.faktor.bg/bg/articles/politika/hlyab-i-pasti/shte-yade-li-hamid-hamid-kus-kus-s-korneliya-ninova-v-moskva-moskva", "text": "Има един зам. председател в ДПС на име Хамид Хамид, който напоследък се държи една идея по самоуверено от саудитския престолонаследник, ама само една. Принцът си има сериозни ядове около убийството на журналиста Джамал Кашоги, който се оказа и топ-разузнавач, а пред нашия човек грее само светлото бъдеще. Поне той така си мисли.  Говоря за политика, не за разузнавача, ако и той не се окаже две в едно, разбира се.       Принц Мохамед бин Салман бин Абдул Азиз Ал Сауд се защитава, а  Хамид е в атака. Не „Атака“ на Волен Сидеров, много ясно, въпреки че нищо не пречи да се окажат по-близки, отколкото можем да си представим.  И Сараите да не са точно тези, за които се сещате.   Около принца се разхвърча перушина, нашият принц  Както навярно знаете, това име носи красива птица от сем. Фазанови, известна със своето пищно оперение, украшение на всеки уважаващ себе си Сарай, включително родния Сарай №1. Но реве като 5 бойни слона, когато изпита някаква мъка, през лятото се уверих в това.   Името й се  използва и като метафора, което го прави много подходящо в нашия случай. Пауните понякога губят представа за декоративната си функция,    искат да станат принцове, а после и крале. Но да оставим животинското царство засега.    Чуйте само два от „Алтернативата на ГЕРБ е програмата на ДПС за ускорено развитие на България. … Не е ли факт, че от ДПС зависи кой ще управлява България?“ Или вече до болка познатото на няколко поколения изречение: „ДПС е незаобиколим фактор в българската политика от много години …“  Заклинание, което сякаш от десетилетия повтаря някакъв неуморим ходжа, да кажем, проповядвайки от балкончето си в московска джамия. Тя е най-голямата джамия в Европа, както си е редно.  Коронното изказване на г-н Хамид безспорно беше следното: „Някъде четох нещо много вярно - от такива като Валери Симеонов се раждат такива като Северин Красимиров“. Аз пък вярвам, че това може и сам да го измисли. Целият този букет от мъдрости зам.-председателят на ДПС Хамид Хамид изсипа в предаването \"Още от деня\" по БНТ, както писахме, но това съвсем не беше всичко.             Бях чувал, че завършилият задочно право в Бургаския свободен университет (БСУ) Хамид е избраник и престолонаследник за   Делян Пеевски и Йордан Цонев. Дори се твърди, че чрез него опитват да изолират  почетния председател на движението Ахмед Доган и не толкова почетния Мустафа Карадайъ.  Според едни добре информирани колеги той е „новото острие на КОЙ, което трябва да атакува в организацията кръга на Доган, а в парламента Бойко Борисов и кабинета.“  А избирателите на ДПС изпадали направо в бяс от имената  Хамид, Цонев, Пеевски, твърдят те. Апропо, чакаме точно от една година специалната конференция на тема „Делян Пеевски“, която Мустафа Карадайъ обеща на медиите, но никога не свика. Една идея, която може да идва само от Сокола. И пак той трябва да е бил натиснат, за да не се случи. Което поражда един закономерен въпрос Доган мълчи като сфинкс. Само на някоя Нова година или рожден ден му се развързва езика и започва да говори за когнитивния дисонанс, властта и още нещо. Един наистина важен въпрос от философска гледна точка, а и от практическа.  Да припомним, че сфинксът е онова митично чудовище от елинската митология, което задавало на всеки преминаващ въпроса: „Кое е това същество, което сутрин върви на четири крака, денем на два, а вечер на три?“. Явно този въпрос искрено вълнува Пеевски и Цонев, та са се заели да му отговорят, поне в ДПС-аспектите му. И да се явят като бодрата смяна с финансовите ресурси.        Навремето колегата Цветан Гимишев измисли култовото изречение „Кадир Кадир яде кус-кус в Баден-Баден и слуша „Дюран Дюран“. Сега се питам „Кани ли се Хамид-Хамид да яде кус-кус с Корнелия Нинова в Москва, на Москва-река, да речем“. Или поне водка с черен хайвер. И колко ще ни излезе сметката на всички нас.", "date": "2018.10.25", "title": "Ще яде ли Хамид Хамид кус-кус с Корнелия Нинова в Москва-Москва?"}
{"url": "https://www.faktor.bg/bg/articles/evgeniy-daynov-prorokuva-dps-e-edinstvenata-partiya-na-balgarskiya-nebosklon-koyato-seriozno-pokachva-podkrepata-na-izbiratelite", "text": "„Събитията от последните дни показаха, че Бойко Борисов очевидно истински не иска да зависи от „Воля“ и от ДПС в парламента. Очевидно е разбрал, че те ще му искат неща, които той не е склонен да даде. И иска да продължи да управлява с така наречените Обединени патриоти, защото е очевидно в състояние да им дава нещата, които те искат“. Това казва  политологът Евгений Дайнов в интервю за обзора на деня на Радио „Фокус“ „Това е България“. Едно интервю, в което има много силно думи и малко аргументи.  „Само че ние виждаме, че вече имаме официални политически становища вътре в така наречените Обединени патриоти – това са документи, това са официални работи, не са клюки: парламентаристите на Валери Симеонов снеха доверието си от Волен Сидеров, докато цялата партия „Атака“ сне доверието си от Валери Симеонов. В една нормална политическа ситуация тази конфигурация не би могла да продължи да функционира, защото всеки е снел доверието от всеки друг. Само че вече България не се управлява по политически начин, а по гангстерски, бандитски, шайкаджийски, вие го кажете. И най-интересното би било, ако след тези политически заявки, все пак продължат заедно, а е очевидно, че има достатъчно интереси, които да ги държат заедно, въпреки декларираната нетърпимост един към друг в малката коалиция“, казва Дайнов. Той твърди:  „ В момента ДПС е единствената партия на българския небосклон, която сериозно покачва подкрепата сред своите избиратели. ДПС е единствената партия, която е готова за избори, която знае, че ще се представи по-добре от миналия път и следователно знае, че шансовете й да е в реалната власт са много по-реални, отколкото бяха преди 2 години. Затова тръгват към избори. Те са в много добра кондиция и хората искат избори“.", "date": "2018.10.25", "title": "Евгений Дайнов пророкува:  ДПС е единствената партия на небосклона, която сериозно покачва подкрепата си"}
{"url": "https://www.faktor.bg/bg/articles/osvobodiha-valeri-simeonov-kato-predsedatel-na-saveta-za-hora-s-uvrezhdaniya", "text": "С решение на правителството вицепремиерът Валери Симеонов се освобождава като председател на Националния съвет за сътрудничество по етническите и интеграционните въпроси към Министерски съвет, съобщават от пресслужбата на кабинета. Председателството на Съвета се поема от вицепремиера Томислав Дончев. Правителственото решение, предложено от министър-председателя Бойко Борисов, е прието неприсъствено. Националният съвет подпомага кабинета в разработването и провеждането на държавната политика по етническите и интеграционните въпроси. Също така съдейства за сътрудничеството, осъществява координацията и провежда обществени консултации между държавните органи и юридическите лица с нестопанска цел на български граждани, принадлежащи към етнически малцинства, и други юридически лица с нестопанска цел, регистрирани по Закона за юридическите лица с нестопанска цел, които работят в областта на междуетническите отношения, защитата на правата на човека. Осъществява и текущ мониторинг по отношение на Националната стратегия на Република България за интегриране на ромите (2012 – 2020) и на други програмни документи на държавни органи в областта на междуетническите отношения и защитата на правата на български граждани, принадлежащи към етнически малцинства.", "date": "2018.10.25", "title": "Правителството освободи Валери Симеонов като председател на  Националния съвет за хора с увреждания"}
{"url": "https://www.faktor.bg/bg/articles/novini/svyat/poroshenko-nagradata-saharov-na-oleg-sentsov-shte-uskori-negovoto-osvobozhdavane", "text": "Решението на Брюксел да даде наградата \"Сахаров\" за свобода на мисълта на украинския политически затворник Олег Сенцов, президент на Украйна определи като навременния и насърчителен сигнал за подкрепа и съпричастност.  \"Решението на Европейския парламент наградата на името на Андрей Сахаров да бъде дадена на украинския филмов режисьор Олег Сенцов, затворник в Руската федерация, ще ускори освобождаването му\". Това написа във Facebook украинският президент Петро Порошенко.  Според него днес Европейският парламент изпраща \"много навременен и насърчителен сигнал за подкрепа в един много драматичен момент от живота на украинския патриот. Това е признание и висока оценка на смелостта и издръжливостта на Олег\", отбелязва Порошенко.  Президентът нарича Сенцов \"пример за безкомпромисна борбеност и лоялност към убежденията, които той проявява въпреки \"нечовешките репресии, изтезанията на режима в Кремъл и цинизма на руските длъжностни лица\".  \"Сигурен съм, че това решение на Европейския парламент ще приближи момента на освобождаването на Олег Сентсов\", завършва поста си във Фейсбук държавният глава на Украйна.", "date": "2018.10.25", "title": "Порошенко: Наградата \"Сахаров\" на Олег Сенцов ще ускори неговото освобождаване"}
{"url": "https://www.faktor.bg/bg/articles/rusiya-nabedi-sasht-che-tehni-samoleti-sa-atakuvali-neyni-voenni-bazi-v-siriya", "text": "Русия обвини днес Съединените щати, че са водили нападение с безпилотни летателни апарати (дронове) срещу нейни военни бази в Сирия през януари. Екипаж на американски разузнавателен самолет \"Посейдон-8\" е насочвал действията на дронове, които сирийската опозиция за първи път използва масирано в бойни действия срещу руските бази в Хмеймим и Тартус на 6 януари т.г., смята руското министерство на отбраната, цитирано от ТАСС. \"Тринадесет дрона летяха в единен боен ред, управлявани от общо командване. В това време американски разузнавателен самолет \"Посейдон-8\" сновеше в акваторията на Средиземно море в продължение на осем часа\", каза руският заместник-министър на отбраната генерал-полковник Александър Фомин на международна среща по сигурността в Пекин. Безпилотните машини се натъкнали на руската система за радиоелектронно заглушаване и тогава преминали на ръчно управление, каза той. \"Ръчното управление се осъществява не от някакъв селянин, а от нормален, снабден със съвременна техника \"Посейдон-8\". Той пое ръчното управление\", каза Фомин. По думите му от разузнавателния самолет през спътник на дроновете са били предавани сигнали за пролуките в радиоелектронния щит над базите. Техните сили са отразили успешно нападението. Фомин пледира терористите да не бъдат снабдявани с високотехнологично оборудване. Руските военни са успели да свалят седем от дроновете, а над останалите шест - да установят управление чрез средства за радиоелектронна борба при атаката срещу руската военновъздушна база Хмеймим и военноморската в Тартус по данни на руското министерство на отбраната. То отбеляза, че такова оборудване би могло да бъде доставено само от високоразвита държава.", "date": "2018.10.25", "title": "Русия набеди САЩ за атаки срещу нейни военни бази в Сирия"}
{"url": "https://www.faktor.bg/bg/articles/sarkozi-zagubi-delo-svarzano-s-aferata-bitmalion", "text": "Бившият френски президент Никола Саркози загуби дело на апелативна инстанция във връзка с аферата \"Бигмалион\", предаде Ройтерс, цитиран от \"Дарик\". Саркози обжалва решение на първоинстанциоен съд, по силата на което трябва да бъде изпратен на съд по обвинение в незаконно финансиране на кампанията му за президентските избори през 2012 г. Апелативен съд обаче отхвърли неговата жалба. Адвокатът на Саркози каза, че ще обжалва новото решение пред най-висшата съдебна инстанция във Франция. Твърди се, че предизборната кампания на бившия френски президент е струвала много повече от допустимия таван от 22,5 милиона евро и че неговата партия се е опитала да прикрие това с помощта на приятелски настроената пиар компания \"Бигмалион\". Според обвинението 61-годишният Саркози е знаел за изготвянето на счетоводство с невярно съдържание от \"Бигмалион\". На изборите през 2012 г. тогавашният френски президент консерватор бе победен от социалиста Франсоа Оланд, припомня Ройтерс. Агенцията отбелязва още, че ако започне процес срещу Саркози, той ще е вторият френски президент, изправен пред съд. През 2011 г. консерваторът Жак Ширак получи условна присъда за злоупотреба с държавни средства.", "date": "2018.10.25", "title": "Саркози загуби дело за корупция, свързано с аферата \"Битмалион\""}
{"url": "https://www.faktor.bg/bg/articles/novini/svyat/ochakva-se-razhdaneto-na-parlamentarna-grupa-na-deputatite-izklyucheni-ot-vmro-dpmne", "text": "По отношение на възможността за нова парламентарна група, съставена от осемте депутати от опозицията, които подкрепиха конституционните промени, председателят на парламента в Скопие Талат Джафери заяви, че правилата го позволяват, но все още не е получил уведомление от изключените от ВМРО-ДПМНЕ народни представители, предава македонската електронна медия A1 On. „Те имат това право съгласно Правилника за дейността на Събранието, като се има предвид, че са се отцепили от коалицията и решението на партията да ги изключи. Според правилата те могат да се самоорганизират, имайки предвид, че са повече от пет. Но от формален аспект трябва индивидуално и официално да се произнесат за техния статут - че не са част от коалицията, и след това с нов акт да ме уведомят, за да могат да сформират депутатка група“, поясни Джафери.  Седмината депутати, изключени от ВМРО-ДПМНЕ обявиха, че до края на седмицата ще кажат дали ще действат като независими или ще сформират нова парламентарна група. Засега те отхвърлят възможността да се присъединят към друга парламентарна група. Не е известно дали към Емилия Александрова, Нола Исмаиловска-Старова, Елизабета Канческа-Милевска, Кръстьо Мукоски, Сашо Василевски, Любен Арнаудов и Зечир Рамчилович, които бяха изключени от ВМРО-ДПМНЕ, ще се присъедини и депутатът Владанка Авирович от СПМ, която подкрепи конституционните промени, за разлика от нейните колеги, които гласуваха „против“ конституционните промени.", "date": "2018.10.25", "title": "Очакват раждането на парламентарна група на депутатите, изключени от ВМРО-ДПМНЕ"}
{"url": "https://www.faktor.bg/bg/articles/ep-se-obyavi-sreshtu-neofashistkite-i-neonatsiski-grupi-v-es", "text": "Европейският парламент е обезпокоен от нарастващото приемане на фашизма, расизма и ксенофобията и призовава държавите-членки на ЕС да забранят неофашистките и неонацистките групи. Евродепутатите приемат, че липсата на сериозни действия срещу тези групи дава възможност за настоящата надигаща се ксенофобия в Европа. В текст приет от депутатите се споменава атаката, в която загинаха 77 души в Норвегия през 2011 г., убийството на депутата от Великобритания Джо Кокс през 2016 г. и скорошна атака на фашистки отряди в Италия срещу евродепутата Елеонора Форенза. Споменават се и няколко инцидента, включващи фашисти в Полша, Гърция, Италия, Германия, Франция, Испания, Латвия и скандинавските страни. Депутатите твърдят, че безнаказаността, с която се ползват крайнодесни организации в някои държави-членки, е една от причините за възникването на насилие, засягащо обществото като цяло и е насочено към определени малцинства като чернокожи европейци/африканци, евреи, мюсюлмани, роми, граждани на държави извън ЕС, транссексуални -ЛГБТИ лица и хора с увреждания. Те предлагат създаване на звена за борба с омразата в полицията, за да се гарантира, че тези престъпления ще бъдат разследвани и преследвани. Те също така призовават националните власти да \"забранят ефективно неофашистките и неонацистките групи и всяка друга фондация или асоциация, която се възхищава и прославя нацизма и фашизма\". Необходими са и мерки за противодействие на разпространението на расизма, фашизма и ксенофобията чрез интернет в сътрудничество със социални медийни платформи. Резолюцията приета от европарламента изисква държавите-членки и националните спортни федерации, по-специално футболните клубове, да противодействат на расизма, фашизма и ксенофобията на стадионите и спортната култура чрез осъждане и наказване на отговорните лица и чрез насърчаване на положителни образователни дейности, насочени към млади фенове, училища и организации на гражданското общество. Депутатите подчертават значението на образованието, повишаването на осведомеността на младите хора за историята и призовават за ясно отхвърляне на фашистките престъпления от миналото. Те подчертават, че истината за Холокоста не трябва да се обезсмисля.", "date": "2018.10.25", "title": "ЕП се обяви срещу неофашистките и неонацистки групи в ЕС, иска забраната им"}
{"url": "https://www.faktor.bg/bg/articles/novini/balgariya/rumen-radev-shte-prieme-rakovodstvoto-na-bsp", "text": "На 26 октомври, петък, от 12.00 часа президентът Румен Радев ще приеме на „Дондуков“ 2 представители на ръководството на Българската социалистическа партия (БСП). Това съобщиха от прессекретариата на държавния глава. Срещата се провежда по инициативата на БСП за представяне на проекта „Визия за България“, съобщават от там , но не благоволяват да кажат нищо повече за \"историческата среща\".", "date": "2018.10.25", "title": "Румен Радев приема ръководството на БСП"}
{"url": "https://www.faktor.bg/bg/articles/netanyahu-obvini-evropeyski-prezident-v-zagovor-sreshtu-nego", "text": "Премиерът на Израел Бенямин Нетаняху обвини президента на еврейската държава и бивш министър в заговор за свалянето му, съобщава АФП. Зная, че бивш министър от \"Ликуд\" е провеждал разговори с коалицията и е подготвял заговор срещу мен да се извоюва голяма победа на следващите избори и аз да не съм премиер, оплака се той на среща на дясната партия \"Ликуд\" на 69-годишния си рожден ден, посочва news.bg. Нетаняху добави, че в схемата е замесен и президентът Реувен Ривлин, който ще използва пълномощията си да посочи алтернативен кандидат от \"Ликуд\" за лидер на правителството след изборите. Въпреки че премиерът не посочи името на въпросния министър, Гидеон Саар, бивш министър и водещ съперник на Нетаняху в \"Ликуд\", отхвърли обвиненията, докато Ривлин ги определи като \"параноя\" от страна на премиера. Парламентарните избори ще се проведат през ноември 2019 г., но има вероятност да се организират предсрочни избори в случай, че възникне криза във водената от \"Ликуд\" коалиция. \"Ако Нетаняху реши да не свиква избори, не е защото президентът Ривлин или бившият министър от \"Ликуд\" Саар ще му създадат проблем, а по-скоро, за да избегне повдигане на обвинения срещу него в период на избори, което може да доведе до загуба\", коментира вестник \"Аарец\". Нетаняху, който твърди, че е невинен по няколко корупционни случая, не е задължен да се оттегли от премиерския пост, ако срещу него официално бъдат повдигнати обвинения. Междувременно израелският премиер заяви на събитие в Тел Авив, цитиран от \"Таймс оф Израел\", че арабските държави са \"жадни\" за Израел и искат нормализиране на връзките. Не говоря теоретично. Редица съседни държави в момента протягат ръка към Израел и нормализират отношенията си с Израел. Това е стъпка към мир, изтъкна той.", "date": "2018.10.25", "title": "Нетаняху в стрес, обвини европейски лидер в заговор за свалянето му"}
{"url": "https://www.faktor.bg/bg/articles/novini/balgariya/karakachanov-izgonil-savetnika-zasechen-ot-dans-v-nereglamentirani-vrazki-s-rusnatsi", "text": "Скандалният съветник Христо Томов от политическия кабинет на министър Каракачанов е освободен още преди три седмици от Министерството на отбраната. Това научи Faktor.bg от свои източници. Томов бе уличен от Държавната агенция за национална сигурност в нерегламентирани срещи с представители на руския военно-промишлен комплекс и то точно в периода, когато ведомството подготвяше три обществени поръчки, свързани с ремонт на авиационна техника. Заради нерегламентираните контакти ДАНС отне достъпа до класифицирана информация на Томов. Той обжалва решението в съда, през този период допускат му е бил ограничен, но  ВАС потвърди категорично санкцията на ДАНС. Томов е провел няколко тайни срещи с руснаци, свързани с военното им разузнаване. Поради тази причина военен прокурор е претърсвал кабинета му в МО, но все още не е ясно дали ще му бъде повдигнато обвинение. Според служители, докато работел в МО Томов се държал изключително арогантно и надменно с колегите си, спекулирал с името на министъра и демонстрирал недосегаемост. Във военното министерство той е работил и по времето на правителствата на Любен Беров и Жан Виденов, отговарял е за военно-промишления комплекс. Преди време Христо Томов развивал строителен бизнес в Гърция но фалирал, а банките го преследвали като длъжник. Поради тази причина не бил назначен на трудов договор в МО, а се водел консултант на граждански договор към политическия кабинет на министъра.", "date": "2018.10.25", "title": "Каракачанов изгонил съветника, засечен от ДАНС в нерегламентирани връзки с руснаци"}
{"url": "https://www.faktor.bg/bg/articles/obshtestvo/ulitsata/severin-ostava-v-aresta-do-nachaloto-na-protsesa", "text": "Няма внесена жалба срещу мярката \"задържане под стража\" на Северин Красимиров, обвинен в убийството на телевизионната водеща Виктория Маринова от Русе в Апелативния съд във Велико Търново, съобщиха от пресцентъра на институцията. След като беше екстрадиран от Германия, на Красимиров бяха повдигнати две обвинения - за изнасилване и за убийство по особено мъчителен начин и с особена жестокост на 30-годишната жена. На 19 октомври младежът бе оставен за постоянно в ареста по решение на Окръжния съд в Русе. Тогава пред журналистите Северин заяви, че е виновен и ще си понесе наказанието. Законовият срок за обжалване и протест на решението за мярката \"задържане под стража\" пред апелативната инстанция е изтекъл в сряда. Жалба от никоя от страните не е внесена, уточниха от Апелативния съд във Велико Търново. Предстои насрочване на делото за тежкото престъпление в Окръжния съд в Русе. Дотогава Северин ще остане в килията.", "date": "2018.10.25", "title": "Северин остава в ареста до началото на процеса"}
{"url": "https://www.faktor.bg/bg/articles/obshtestvo/zakon-i-red/tezhka-katastrofa-zatrudnyava-dvizhenieto-na-pat-e-79-kray-vratsa", "text": "Тежка верижна катастрофа между два тира и бетоновоз затруднява движението на главен път Е-79 край Враца. Пострадали са двама от шофьорите, които са откарани във Врачанската болница. Единият от камионите се е обърнал на пътното платно. Обходният маршрут е през Враца – Краводер до разклона за Бели Извор – Власатица – Лиляче. Причините за тежкия пътен инцидент се изясняват. Участъкът, в който е станала катастрофата, се използва като основно трасе заради ремонт на главния път Е-79 край село Краводер.", "date": "2018.10.25", "title": "Тежка катастрофа затруднява движението на път Е-79 край Враца"}
{"url": "https://www.faktor.bg/bg/articles/obshtestvo/ulitsata/treti-chovek-izchezna-samo-za-mesets-v-rodopite", "text": "62-годишен мъж от девинското село Борино е обявен за издирване. Джамал Юсмен Мустафа е в неизвестност от 22-ри октомври, съобщи Радио Пловдив. По данни на близките му, мъжът е напуснал дома си около 11:30 часа и последно е видян да се движи в посока към местността „Сокулук\", землище на Борино. Веднага са организирани издирвателни мероприятия, в които участват служители на полицията в Девин, на граничната полиция в Смолян, горското стопанство в селото и доброволци. Въпреки това обаче, досега човекът не е открит. От Областната дирекция на МВР в Смолян призовават всички, които го забележат или имат информация за неговото местонахождение да подадат сигнал в най-близкото поделение на МВР или на тел.112. В рамките на месец това е трети изчезнал възрастен човек, а от лятото четвърти в Смолянско. Все още не са открити издирваните трима мъже от доспатското село Бръщен, банското Дрянка и маданското Средногорци, въпреки усилията на полиция, горски стражари и доброволци.", "date": "2018.10.25", "title": "Трети човек изчезна само за месец в Родопите"}
{"url": "https://www.faktor.bg/bg/articles/obshtestvo/zakon-i-red/tsacheva-v-noviya-byudzhet-za-sadebnata-vlast-otpuskame-17-3-mln-lv-poveche-za-zatvorite-i-glavna-direktsiya-ohrana", "text": "\"В новия бюджет за съдебната власт на затворите и Главна дирекция „Охрана“ у нас са предвидени 17.3 млн. лева повече средства за възнаграждения\". Това каза във Варна министърът на правосъдието Цецка Цачева, предаде „Фокус“. Според министър Цачева във всяка една система при добра оптимизация могат да се намерят резерви. Бюджетът предстои да бъде обсъден в понеделник на извънредно заседание на Висшия съдебен съвет в столицата. „Вчера разписах дневния ред за извънредното заседание. Това е една процедура, след като той бе обявен на страницата на Министерството на финансите. Всяка една администрация е представила своето становище. Сроковете бяха по-кратки. В действителност в бюджета се предлагат промени в текст от Закона за съдебната власт. Това е предложение, което на този етап събужда дебати и до мен има изпратени становища от страна на съдебните служители, но какво ще се случи ще разберете в понеделник“, коментира още Цецка Цачева. „Онова, което за мен е приятно да споделя, е прегледът, който направих на проектозакона, може би ние сме единствената система, на която е уважено искането за отпускане на повече щатни бройки за нуждите на двете главни дирекции. Разбира се те не са толкова, колкото аз съм поискала, но в тригодишна перспектива по този начин ще решим проблема и с човешкия фактор“, коментира пред журналисти във Варна, правосъдният министър.", "date": "2018.10.25", "title": "Цачева: В новия бюджет за съдебната власт отпускаме 17.3 млн. лв. повече за затворите и Главна дирекция \"Охрана\""}
{"url": "https://www.faktor.bg/bg/articles/obshtestvo/dps-se-gotvi-da-spane-valeri-simeonov-ot-shefskoto-myasto-na-saveta-za-hora-s-uvrezhdaniya", "text": "ДПС се готви да препъне Валери Симеонов от бъдещия пост шеф на Националния съвет за хора с увреждания, който му отрежда приетият вчера на първо четене в социалната комисия законопроект. Това обяви шефът на комисията и депутат от движението д-р Хасан Адемов в Народното събрание. ДПС ще подготви и ще внесе промени между първо и второ четене, такива, че отново начело на съвета да бъде социалният министър, обясни Адемов. Още вчера след заседанието на социалната комисия Адемов коментира, че въпросният текст е дело на изпълнителната власт, а не на депутатите, а отношението на ДПС към Валери Симеонов е пределно ясно. Това е скандално, добави и днес мнението си депутатът от движението. По време на обсъждането и гласуването на закона за хората с увреждания стана ясно, че ресорният вицепремиер трябва да координира политиката по темата между отделните министерства. В коментар социалният министър призна, че законът се прави занапред , а не специално за сегашния вицепремиер.", "date": "2018.10.25", "title": "ДПС се готви да спъне Валери Симеонов от шефското място на съвета за хора с увреждания"}
{"url": "https://www.faktor.bg/bg/articles/izpratiha-bomba-i-na-robart-de-niro", "text": "Нюйоркската полиция разследва подозрителен пакет, който е пристигнал в четвъртък в дома на американския актьор Робърт Де Ниро в района на Трайбека. За това съобщи в четвъртък телевизионния канал компания Ен Би Си, цитирайки източник от полицията. Според органите на реда пакетът съдържа взривно устройство, подобно на това, което вчера беше изпратено до видни политици от Демократическата партия. В сряда американските Сикрет Сървис съобщиха, че техни служители са заловили подозрителни пакети с потенциални взривни устройства, адресирани до бившия президент Барак Обама и бившия държавен секретар Хилъри Клинтън, припомня Канал 3. Робърт Де Ниро е известен поддръжник на Демократическата партия на САЩ и върл противник и критик на президента Доналд Тръмп. През лятото той дори си позволи да се изцепи два пъти \"Fuck Trump!\" при връчването на наградите \"Тони\", което вдигна на крака цялата зала, аплодирала мощно актьора.", "date": "2018.10.25", "title": "Изпратиха бомба и на Робърт Де Ниро"}
{"url": "https://www.faktor.bg/bg/articles/novini/balgariya/do-sredata-na-noemvri-reshavat-za-koledni-nadbavki-za-pensionerite", "text": "Министърът на финансите Владислав Горанов съобщи пред журналисти, че до средата на ноември ще има яснота за коледните добавки за пенсионерите. \"Работим върху това, правят се изчисления. Вижда се, че от трансферите за Държавното обществено осигуряване е реалистично да се очакват спестяванията, което да даде възможност на правителството в тази посока\", каза министърът. \"Следваме фискалната стратегия още от 2014 г. и през 2020 г. бюджетът ще бъде балансиран и като разчет, каза министър в отговор на въпрос. Нека приемем, че този дефицит, това планирано превишение на разходите над приходите е своеобразен буфер за по-неблагоприятно развитие на икономиката от очакваното. Не виждам нищо драматично. Виждате, че стратегията за управление на дълга показва, че до 2021 г. равнището на дълга спрямо БВП ще намалее, достигайки до около 17 на сто, допълни министърът и каза, че ако следващата година бъдат изпълнени всички набелязани мерки за подобряване на събираемостта, първите допълнителни приходи ще отидат за погасяване на този дефицит\", коментира министърът. Той изброи сред заплахите пред икономиката на страната през следващата година \"нестандартната геополитическа ситуация\" в контекста на набиращата сила търговската война между Европа, САЩ и Китай, заявката за денонсиране на ядреното споразумение между САЩ и Русия, девалвацията на турската лира, повишението на цените на енергоносителите, което създава инфлационен натиск в краткосрочен план.  \"Рисковете са много. Най-малкото заради опита за налагане на мерки за протекционизъм, най-вече от САЩ, и агресивното им провокативно поведение по отношение на останалите държави с развити икономики\", каза още министър Горанов.", "date": "2018.10.25", "title": "До средата на ноември решават за коледни надбавки за пенсионерите"}
{"url": "https://www.faktor.bg/bg/articles/novini/balgariya/atlantitsi-ruskoto-orazheyno-lobi-s-golyam-shlem-probutvat-remont-na-su-25-na-osem-pati-po-visoka-tsena", "text": "Докато царува \"радиомълчанието\" около избора на новия боен самолет, в дълбока радиосянка с бързи темпове тече подготовка на нов договор за ремонт на старите съветски щурмови самолети СУ-25. Този път сумата може да достигне 310 милиона лева! Осем пъти повече от първоначално обявеното. Докато \"радиомълчанието\" по новите самолети е погълнало целия ни слух сега, под обсега на радарите на вниманието ни остана подготвяната сделка за ремонт на СУ-25.  Атлантическият съвет на България няма да остави тези въпроси да се решават на тъмно! Това, което става около ремонта на самолетите СУ-25 е много тревожно!  Има все по-голяма опасност предвидените за тази година в държавния бюджет пари за нова техника да бъдат изядени от ремонти на съветската. Парите за нови самолети вероятно ударно ще бъдат пренасочени към ремонта на старите руски машини. Вече беше сключена сделка за ремонт на изтребителите МиГ-29 за близо 100 млн.лв. с ДДС. Ако и сделката за СУ-25 бъде сключена, тогава проруското оръжейно лоби у нас през 2018 г. ще има истински \"Голям шлем\"! За сметка на това обаче и тази година ще си остане  Ясно е, че сделки за нови кораби и бойни бронирани машини за Сухопътни войски до края на годината няма да има. Шансовете за сключване на сделка за нови самолети до края на 2018 г. вече необратимо клонят към нулата. Същевременно все по-голяма става вероятността от бързо сключване на сделка за ремонта на СУ-25.  Нека не се заблуждаваме, че е избрана фирма от военнопромишления комплекс на Беларус. Това на практика е руският военнопромишлен комплекс, от който е силно зависим братският \"беларуски\". Проруското лоби днес ни разиграва старата изпитана тактика на \"доброто и лошото ченге\" - да не бъде Русия, на която са наложени санкции, а по-малкият брат - Беларус. Останаха ли у нас наивници, които да повярвят на тази хибридна комбинация? Докато \"радиото мълчи\", \"лудите се налудуват\", \"умните се намъдруват\" и мъглата на тайнствеността се е спуснала в очакване на решението на експертите за новия самолет и на политико-експертната група след това, проруското оръжейно лоби тихомълком, \"тайно и полека\" подготвя новия си финансов удар.  Сделка за нови самолети може и да няма, но нов договор за стотици милиони за руска техника най-вероятно ще има. Затова отново бием камбаната за тревога!", "date": "2018.10.25", "title": "Атлантици: Руското оръжейно лоби с „Голям шлем” – пробутват ремонт на СУ-25 на осем пъти по-висока цена"}
{"url": "https://www.faktor.bg/bg/articles/rosen-plevneliev-1", "text": "Национален лекционен тур на бившия президент Росен Плевнелиев (2012-2017) и Американския университет в България започва следващия понеделник.  Той ше премине през Варна, Бургас, Пловдив, Стара Загора, Русе, Велико Търново, Плевен, Видин и София на тема \"Професиите на бъдещето\". Основен лектор на събитията е Росен Плевнелиев, който е посланик на АУБ.  Стъпвайки на личния си и професионален път, той ще представи ключовите фактори за изграждането на успешна кариера, ще очертае търсените качества и умения, както и типа модерно образование, което може да ги развива. \"В свят, който прави огромни крачки в сферата на технологиите като например развитието на изкуствения интелект, а в същото време е изправен пред глобални проблеми, засягащи околната среда и трансформацията на обществата по света, университетите са призвани да отговорят на нарастващата потребност от нови лидери – с ново мислене и кръг от умения, които са глобално релевантни. \"Американският университет в България е място, където тази тенденция е превърната в приоритет\", категоричен е Росен Плевнелиев. Националната обиколка е традиционна за университета, а събитията преминават при жив интерес от страна на бъдещи кандидат-студенти, техните родители и учители в контекста на нарастващата значимост на кариерния избор. Сходни събития се провеждат и в други страни на региона – Албания, Сърбия и Македония.", "date": "2018.10.25", "title": "Росен Плевнелиев обикаля България с лекции за професиите на бъдещето"}
{"url": "https://www.faktor.bg/bg/articles/novini/svyat/golyam-pozhar-v-sitoniya-silnite-vetrove-zatrudnyavat-gaseneto", "text": "Голям горски пожар избухна на Ситония - средния ръкав на Халкидическия полуостров в Гърция тази сутрин. Огънят е пламнал близо до Платаница, изпепелявайки покрита с борова гора площ. Потушаването на стихията е затруднено от силните ветрове. На място вече има 35 пожарникари с 16 превозни средства, както и доброволци, които непрекъснато се увеличават. Към района летят четири хеликоптера, които ще се включат в борбата с огнената стихия, пише „Труд“. Провинциалният път за Ситония е затворен от кръстовището на Вурвуру до кръстовището на Сикия. Огънят наближава и първите къщи на курортното селище Сарти. В района е прекъснато електрозахранването, не работят и мобилните телефони. Желателно е българските туристи и българи живеещи в района да се изтеглят навреме, като при нужда да се свържат с българското консулство в Солун.", "date": "2018.10.25", "title": "Голям пожар в Ситония, силните ветрове затрудняват гасенето"}
{"url": "https://www.faktor.bg/bg/articles/tsvetan-tsvetanov-borisov-shte-vzeme-nay-pravilnoto-reshenie-za-resorite-na-vitsepremierite", "text": "\"Единственият човек, който може да прави разпределение на вицепремиерите и ресорите им, това е министър председателят Бойко Борисов. Аз съм убеден, че той се ръководи единствено и само от стабилността на държавата. Това напрежение, което се стоварва върху министър-председателя е несправедливо\", заяви лидерът на ПГ на ГЕРБ Цветан Цветанов във връзка с това, че Валери Симеонов ще оглави съвета за хората с увреждания. По думите му порграмата на премиера е много натоварена. Мисля, че той ще направи правилното решение, за да имаме повече спокойствие. Всяко едно управление е отговорност, каза Цветанов. Отнасям се с голамо уважение и респект към майките и към децата с увреждания. Ще подкрепим законодателството, което е внесено от Министерския съвет, за да намалим напрежението и да участваме в един конструктивен диалог, допълни той.", "date": "2018.10.25", "title": "Цветан Цветанов: Борисов ще вземе най-правилното решение за ресорите на вицепремиерите"}
{"url": "https://www.faktor.bg/bg/articles/novini/balgariya/v-kardzhaliysko-nad-40-sela-bez-tok-zaradi-burniya-vyatar", "text": "Бурен вятър с пориви от 100 километра в час остави без ток над 40 села в област Кърджали, съобщава БНР. В полунощ стихията се разразила най-страшно. Тя продължила близо 2 часа. Най-засегнати са общините Ардино, Крумовград и Черноочене. Повредите се очаква да бъдат отстранени до края на деня от аварийните екипи на дружеството. Засега няма данни за нанесени щети и пострадали хора от бурния вятър.", "date": "2018.10.25", "title": "В Кърджалийско: Над 40 села без ток заради бурния вятър"}
{"url": "https://www.faktor.bg/bg/articles/novini/svyat/migranti-atakuvat-harvatskata-granitsa-ima-raneni", "text": "На границата между Босна и Херцеговина и Хърватия се стигна до сблъсъци между полиция и мигранти.  Има 3 ранени, единият от които босненски граничар, съобщава македонската телевизия Сител.  Според местни медии в района на Бихач през последните няколко месеца са пристигнали близо 10 хиляди души - предимно от Близкия изток и Северна Африка. Крайната им цел е държава от ЕС. С викове \"отворете границите\" няколко стотин души атакуваха ГКПП Малевац между Босна и Херцеговина и Хърватия. Групата успя да пробие полицейския кордон за кратко. Стигна се до сблъсъци. Наложи се служителите на реда да използват палки, за да върнат мигрантите.  Подсилена е охраната на Малевац. В босненския град Бихач на жп гарата е блокиран и влак, в който се оказало че пътуват предимно мигранти. Близо 100-те души са били извозени с автобуси до мигрантски център до столицата Сараево.  Местната полиция периодично съобщава за извършвани от бежанците нарушения. Мерките за сигурност в Бихач са засилени.  А мигрантите обясняват, че са се насочили към граничната зона, за да обърнат внимание, че границите остават затворени за хора, които бягат от военни конфликти и бедност.", "date": "2018.10.25", "title": "Мигранти атакуват хърватската граница, има ранени"}
{"url": "https://www.faktor.bg/bg/articles/ninova-buta-ploskiya-danak-iska-progresiven-varhu-dohodite-na-fizicheskite-litsa", "text": "Корнелия Нинова предложи за пореден път в парламента плоският данък върху доходите на физическите лица да бъде заменен с прогресивен. Изказването ѝ бе по време на представянето на алтернативата на левицата в данъчната политика.  „Предлагаме и въвеждане на данък „капитал“, тоест върху дивидента. Не 5%, които са по-малко от плащаното от работещите, а също прогресивна скала върху дивидентите“, заяви тя. „По прогресивна скала над 2,240 млн. работещи ще плащат същия данък. Данъците няма да им се увеличават. 47 хил. души ще плащат по-висок данък заради по-високите си доходи“, обясни Корнелия Нинова. „През данъка помагаме да останат повече пари у хората и за солидарно общество, в което тези 47 хил. да плащат по-висок данък“, посочи тя.  „Като първа стъпка за семейното подоходно облагане предлагаме работещи семейства с деца, които дължат данък върху заплатите си, от него да им се приспадат по 50 лева за всяко дете“, посочи лидерът на БСП и допълни, че опозицията ще предложи и 9% данък ДДС на лекарствата и 5% за хляба. „Другата седмица продължаваме със Закона за бюджета на държавното обществено осигуряване, където внасяме предложението си за осигуровки, пенсии“, обяви Корнелия Нинова. „Ще продължим със Закона за бюджета на НЗОК и за големия бюджет. Там ще видите алтернативата ни в цялост“, каза още тя., плоският данък.  Faktor.bg припомня, че плоският данък беше гласуван и въведен именно от социалистите по времето на тройната коалиция, когато премиер беше Сергей Станишев. След като вече социалистите не са на власт обаче, те започнаха да критикуват собственото си решение. По времето на кабинета \"Орешарски\" левицата получи шанс да промени закона, но така и до промени в закона не се стигна.", "date": "2018.10.25", "title": "Нинова бута плоския данък, иска прогресивен върху доходите на физическите лица"}
{"url": "https://www.faktor.bg/bg/articles/the-new-york-times-amerikanskite-kiber-pazachi-postaviha-pod-nablyudenie-ruskata-fabrika-za-trolove-dni-predi-izborite", "text": "Киберкомандването на американските въоръжени сили стартира превантивна операция за защита на ноемврийските избори срещу руската намеса, съобщава The New York Times, цитирайки информирани източници.  Кибер-пазачите са се свързали с руснаците, заподозрени в разпространение на дезинформацията, предупреждавайки ги, че са обект на постоянен мониторинг и биха могли да  бъдат обект на санкции или официални обвинения. Засега обаче към тях не са отправяни директни захлахи, допълва изданието. Сред абонатите на американските кибер-пазачите са ботове от \"фабриката за тролеи\" и вероятно служители на руското разузнаване. Източниците на The New York Times не уточняват колко руснаци са били предупредени и по какъв начин американските военни се свързват с тях.  На 16 февруари американското министерство на правосъдието  повдигна обвинения за намеса в президентските избори през 2016 г. на 13 руски граждани и три компании. Сред обвинените са Евгений Пригожин, Михаил Бистров, Михаил Бурчик, Александър Крилов, Анна Богачев, Сергей Полозов,  Мария Бовди, Роберт Бовда, Джейхун Насими оглу Асланов, Вадим Подкопаев, Ирина Каверзина, Глеб Василченко, Владимир Венков. В списъка фигурират още Агенцията за изследване на Интернет (\"Troll Factory\"), Concord Management and Consulting и Concord Catering. Всички те са заподозрени в извършване на  конспиративна дейност, с цел да заблуждават и манипулират Съединените щати .  Според Министерството на правосъдието руски агенти купуват пространство в сървъри, намиращи се в САЩ и регистрират акаунти във Facebook, Twitter и Instagram , използвайки откраднати или фалшиви американски документи, както и фиктивни банкови сметки. На 19 октомври обвинение е повдигнато срещу Елена Хюйянова , която американските власти смятат за счетоводител на \"фабриката за тролове“.", "date": "2018.10.25", "title": "The New York Times: US кибер-пазачи поставиха под наблюдение руската „фабрика за тролове“ дни преди изборите"}
{"url": "https://www.faktor.bg/bg/articles/mazh-izgubil-semeystvoto-si-vav-fatalniya-polet-mh370-samoletat-e-svalen-frantsiya-krie-istinata", "text": "Мъж, изгубил съпругата си и двете си деца при трагедията с полет MH370, твърди, че Франция крие информация относно мистериозното изчезване на машината. Жислан Уатерло (Ghyslain Wattrelos) е изгубил жена си Лорънс и двете си деца - Адриан и Амбър, когато машината на \"Малайзия Еърлайнс\" с номер на полета MH370 изчезна от радарите на 8 март 2014 година с 239 души на борда, пише \"Дайли Стар\".  Тези дни Уатерло разкри, че е научил от екипа на френската жандармерия за въздушен транспорт (GTA), който разследва изчезването на самолета, че те са открили \"несъответствия\" в доклада относно трагедията на властите на Малайзия. По думите му, експертите разследват, дали навигационните данни на изчезналия самолет може да са били хакнати, за да се дегизира маршрута му преди той да се разбие в океана.    Той казва още, че му е било съобщено за няколко \"любопитни пътници\", които изисквали допълнително разследване, включително малайзийски експерт по аеронафтика, който е седял точно под оборудването за сателитна комуникация.   Сега, господин Уатерло, който вярва, че самолетът е бил свален, твърди, че френското правителство крие информация относно трагедията. Съкрушеният баща е писал до френския президент Еманюел Макрон с искането да му бъде предоставена допълнителна информация. \"Писах му относно информацията, която Франция е получила по време на разследването. Австралийците преди няколко месеца разпространиха френска снимка, докато Франция твърди, че не разполага с нищо. Преди четири години Франция е изпратила много сателитни снимки на разследващите от Малайзия и Австралия, на които са се виждали останки. Въпреки това, когато се видях с Франсоа Оланд, той ми каза, е Франция не разполага с информация\", казва той.   \"Очевидно е, че Франция крие информация и не ни казва нещо. Седмица след катастрофата Бюрото за разследване и анализи е съставило доклад. Никога не сме го виждали. Никаква информация не сме получили. Френските съдии не са получили нищо от френска страна\", каза още той.  Мащабното международно издирване на самолета придоби нов импулс миналия месец, след като британец заяви, че е намерил самолета благодарение на Google Maps. Твърденията му доведоха до нов развой на събитията, когато друг търсач на истината заяви, че е намерил снимки от мястото на катастрофата в джунглата в Камбоджа - само на около 16 километра от мястото, за което се смяташе първоначално, че машината се е разбила.  Сензационните разкрития бяха определени като огромен напредък при разбулването на една от най-големите авиационни мистерии за всички времена.   Френските разследващи сега искат отново да анализират суровите данни, събрани от Боинга и ФБР, след като откриха \"несъответствия\" в доклада на Малайзия относно трагедията, обнародван през юли.  Те също са идентифицирали \"трета страна\", която може да разполага с полезна информация и може да направи софтуер, който да хакне оборудването за сателитна комуникация на самолета.  Антената за сателитни комуникации на самолета си комуникира със серия сателити на Инмарсат и данните от нея са използвани за определянето на маршрута на MH370 педи да изчезне.   В случай, че данните от сателитната навигация са наистина хакнати, данните може да са били манипулирани или изтрити и самолетът може да се е разбил доста далеч от мястото на неговото издирване.  Уатерло твърди, че останалите \"интересни\" пътници са били иранец, който помолил неговия приятели във Фейсбук да се молят за него дни преди полета, двама украинци и американец с \"атипични профили\".   Според една от популярните версии за трагедията, капитанът на екипажа Захари Шах е планирал и извършил масово убийство поради лични проблеми.  (източник: БЛИЦ)", "date": "2018.10.25", "title": "Мъж, изгубил семейството си във фаталния полет MH370: Самолетът е свален, Франция крие истината!"}
{"url": "https://www.faktor.bg/bg/articles/novini/balgariya/gerb-gotovi-da-promenyat-zakona-zaradi-valeri-simeonov", "text": "От ГЕРБ също са склонни да променят току-що приетия закон за хората с увреждания, така че Валери Симеонов да не бъде шеф на Националния съвет за интеграция на хората с увреждания. Между първо и второ четене проектозаконът ще претърпи промени, ще обсъдим това предложение и текста и няма драма - след консултации и обсъждане този текст може да претърпи промени, коментира Светлана Ангелова от социалната комисия. Този текст е обсъждан в работните групи, в националния съвет за хората с увреждания, в тристранката - въобще досега не е ставало въпрос на нито едно заседание, че е спорен текст, учуди се зам.-шефката на социалната комисия.  След вчерашната ситуация е ясно, че има напрежение и след консултации текстът може на претърпи промяна. Но не може да посочи какъв вариант ще бъде избран, не се ангажира тя с конкретика. Няма драма, целта е да се намали това напрежение , успокои тя. Преди това и от ДПС обявиха, че готвят промени, които да променят скандалната ситуация, каквато е в момента.", "date": "2018.10.25", "title": "ГЕРБ готови да променят закона заради Валери Симеонов"}
{"url": "https://www.faktor.bg/bg/articles/novini/balgariya/sapyori-unishtozhiha-namerenata-v-tsentara-na-sofiya-bomba", "text": "Специализирани екипи от състава на Сухопътните войски и Военновъздушните сили транспортираха днес авиобомбата от времето на Втората световна война, открита при изкопни работи за новото метро на бул. „Евлоги и Христо Георгиеви“, съобщиха от Министерството на отбраната. \"При спазване на всички мерки за безопасност специализираните екипи, с ръководител полковник Йордан Йорданов – началник на сектор „Инженерни войски“ от командването на Сухопътните войски, в 11:10 ч. взривиха авиобомбата на полигон Сливница. При взривяването е използван 2,5 кг. тротил. След първичния взрив е последвал вторичен – от самата авиобомба\", посочиха от военното ведомство. Заради опасната находка вчера движението в района беше блокирано. Боеприпасът е останал от бомбардировките през 1943-1944 г. и беше силно корозирал.", "date": "2018.10.25", "title": "Сапьори унищожиха намерената в центъра на София бомба"}
{"url": "https://www.faktor.bg/bg/articles/yavor-notev-vchera-imashe-sreshta-na-obedinenite-patrioti", "text": "\"Моята информация, че е имало среща само между лидерите в малката коалиция. Така беше организирана и така се е провела в късния следобед вчера\". Това каза пред журналисти зам.-председателят на парламента и член на „Атака“ Явор Нотев.  „Официално съобщение и резултат от тази среща все още на мен не са ми известни“, обясни той. По повод текста в законопроекта за хората с увреждания, според който ресорният вицепремиер оглавява Националния съвет за интеграция, който в момента е Валери Симеонов, Явор Нотев коментира: „Въпросът е дискусионен, нека да изчакаме решението“.  Попитан подходящ ли е Валери Симеонов да оглавява съвета, той посочи: „Това е въпрос и на лична преценка. Бих казал, че в определената ситуация подобно предложение съдържа известна провокация към общественото настроение“. „Не ми се струва удачно да се приема такъв риск, както от вносителите, така и от поддръжниците, а може би и като избор на вицепремиера Симеонов. Това е мое мнение“, каза още Явор Нотев.", "date": "2018.10.25", "title": "Явор Нотев: Лидерите на \"Обединените патриоти\" направиха извънредна среща"}
{"url": "https://www.faktor.bg/bg/articles/novini/svyat/shokat-ot-pensionnata-reforma-srina-doverieto-kam-putin-do-66", "text": "Одобрението за дейността на руския президент Владимир Путин в страната е спаднало на 66 процента - до четиригодишен минимум, информира \"Комерсант\", като цитира данни от проучване на социологическия център \"Левада\". 33% от запитаните не одобряват работата на държавния глава, а 1 процент нямат мнение. Това е най-ниският показател от 2013 г., когато положително мнение за дейността на Путин имаха 64 на сто от хората в Русия. Същевременно сегашният му рейтинг е с 22 процента по-нисък от одобрението за президента през 2014 г., когато Крим бе присъединен към федерацията, напомня вестникът анексията на украинския полуостров от Москва. Рейтингът на Путин \"се стабилизира след продължителен спад\", защото се е изчерпал \"ефектът на възмущението от пенсионната реформа\" в Русия, вдигнала с 5 години възрастта за пенсия, смята политологът Владимир Слатинов. Според експерта обаче рейтингът на президента вече не е \"тефлонов\", сиреч напълно имунизиран срещу всякакви негативи\". \"Значи спадът може да продължи, ако се случат поредните шокови за населението (на Русия) събития или решения\", прогнозира той. Владимир Путин впрочем остава ръководителят с най-голям процент одобрение сред жителите на Русия. Най-нисък рейтинг има премиерът Дмитрий Медведев - 34 на сто; 64 процента от гражданите не одобряват дейността му. Участниците в анкети обаче са доволни от дейността на губернаторите - одобрението за тях през октомври е 58 на сто срещу 40 на сто неодобрение. \"Пълномощията им са малко, те могат да бъдат свалени всеки момент, пари няма, а те самите са по-близо (до хората), отколкото федералните власти, и затова са винаги на показ\", обяснява експертът Слатинов. Държавната дума обаче не може да се похвали с доверие сред хората в Русия - одобряват я само 36 на сто срещу 62 процента неодобрение. По данни на центъра \"Левада\" подкрепата за руския парламент в страната не е надхвърляла 50 на сто от 2015 г. насам, добавя \"Комерсант\".", "date": "2018.10.25", "title": "Шокът от пенсионната реформа срина доверието в Путин до 66%"}
{"url": "https://www.faktor.bg/bg/articles/balgariya-se-vklyuchva-v-nay-mashtabnoto-uchenie-na-nato-sled-studenata-voyna", "text": "Северноатлантическият пакт започва днес най-голямото си военно учение от края на Студената война. Норвегия е формален домакин на маневрите с кодовото име \"Трайдънт джънкчър 2018\" (\"Единен тризъбец 2018\"), в които ще участват 50 хиляди военни, подкрепени от 10 хиляди бойни и спомагателни машини, 250 вертолети и самолети, и 60 кораба. Във военните игри участва и американски самолетоносач. Учението ще продължи до 7 ноември. Ще се отиграват различни операции по суша, въздух и море от Финландия и Балтийско море на изток до Исландия на запад. Като наблюдатели ще присъстват представители на Русия и Беларус. Освен бойци от НАТО, участие в учението ще взимат Швеция и Финландия. България изпраща 41 военни. Ще участваме с част от декларираните си формирования за NRF - 2019: група за контрол на придвижването, взвод за радиационно и химическо разузнаване, взвод за обезвреждане на невзривени бойни припаси и група за гражданско-военно сътрудничество. Двата взвода - за радиационно и химическо разузнаване от състава на 38-и батальон за ядрена, химична и биологична защита и екология - Мусачево и за обезвреждане на невзривени бойни припаси от 55-и инженерен полк - Белене, както и групата за гражданско-военно сътрудничество от 78-ми батальон за осигуряване - София от Сухопътните войски (СВ) ще участват в учението в състава на канадска многонационална бригада в района на Фремо Лиер, Норвегия. В \"Трайдънт джънкчър 2018\" ще участват и двама офицери от командването на СВ и щаба на СКС съответно като старши национален представител и в структурата на националния поддържащ елемент. Целта на учението е да покаже, че силите на НАТО са готови за действия и маневри в Европа срещу вражеско нападение. И макар врагът да не е официално идентифициран - мястото и мащаба на учението насочват ясно в една посока. Напрежението между Русия и НАТО, които делят граница с Норвегия, е високо от години. \"Наясно сме, че евентуално напрежение не би започнало в Арктика, но ако възникне някъде другаде, то със сигурност ще стигне и до тук\", каза министърът на външните работи на Норвегия Ине Мари Ериксен Сьорейде. Съюзниците изрично посочиха, че \"Единен тризъбец\" не цели изостряне на противопоставянето с Москва. Основният район на учението е на повече от 1000 км от руската граница, а военновъздушните операции на 500 километра. Учението ще изпита и уменията на съюзниците да прехвърлят техника през европейските граници, както би се наложило да направят при отговор на истинска заплаха. \"Страните от Северноатлантическия съюз не разглеждат възможността да разгърнат нови ядрени ракети в Европа в отговор на увеличаването на ракетния потенциал на Русия\", каза вчера Столтенберг пред журналисти. Той припомни мнението на \"всички държави от НАТО\", че Русия нарушава Договора за ликвидиране на ракетите със среден и малък обсег (РСМО) и заяви, че споразумението вече не е ефективно с оглед новите ракетни разработки на Москва.", "date": "2018.10.25", "title": "България се включва в най-мащабното учение на НАТО след Студената война"}
{"url": "https://www.faktor.bg/bg/articles/novini/balgariya/tsvetanov-na-konferentsiyata-trafik-na-hora-i-kiberprestapleniya-nay-vazhnoto-e-da-pazim-detsata-si-v-internet", "text": "„По темата сигурност Великобритания остава ключов партньор в борбата срещу престъпността, трафика на хора, който е също част от тази организирана престъпност. В лицето на Великобритания\". Това заяви председателят на ПГ на ГЕРБ и председател на Комисията по вътрешна сигурност и обществен ред Цветан Цветанов пред участниците в конференцията „Трафик на хора и киберпрестъпления\" по повод Европейския ден за борба с трафика на хора. Винаги има още какво да се направи по отношение на киберпрестъпността и в борбата срещу този тип престъпления. Всички институции трябва да си свършат своята работа. Искам да подчертая, че тук основна роля играе Министерството на вътрешните работи и в частност Главна дирекция „Борба с организираната престъпност''. Координацията с нашите европейски партньори също е от значение. Трябва да се осъществява координация в превантивната дейност\", каза още Цветанов. Трябва да помогнем на онези, които вече са станали жертви. Най-важното към този момент е да пазим децата си в интернет. В това отношение Министерството на образованието може да бъде един сериозен партньор, тъй като всяко едно дете може да бъде потенциална жертва и ние сме длъжни да го предпазим. Ето защо ще продължим с информационна кампания, за да предотвратим в попадането на невинни хора в такива мрежи'', обясни Цветанов. Убеден съм, че средствата, които се генерират в това престъпление, нарастват с всяка изминала година, защото миграционните процеси допринасят много за този трафик. Ето защо са необходими механизми за противодействие. В тази връзка искам да изкажа своите благодарности и към медиите, които вярвам ще допринесат за тази информационна кампания'', завърши Цветан Цветанов.", "date": "2018.10.25", "title": "Цветанов: В лицето на Великобритания ЕС си гарантира сигурност"}
{"url": "https://www.faktor.bg/bg/articles/turtsiya-tarsi-koy-da-strelya-s-novite-y-ruski-raketi", "text": "Турция започва да набира военен персонал за обслужване на зенитно-ракетните комплекси С-400, като в началото на следващата година разчетите ще бъдат изпратени на обучение в Русия. Това заяви военният министър на южната ни съседка Хулуси Акар, цитиран от ТАСС. Разгръщането на ракетните системи ще започне през октомври 2019 г. Акар не посочи конкретни райони, в които ще бъдат разположени зенитно-ракетните комплекси. През последните дни обаче Турция втвърди тона по адрес на Гърция (където се укриват военни, избягали след неуспешния опит за преврат) и Кипър (който разработва свои нефтени и газови находища в морето). Акар каза още, че смята за неуместно безпокойството на САЩ и НАТО относно купуването на комплексите С-400, при създаването на които не е предвиждана възможност за оперативна съвместимост със западните системи. Министърът обаче подчерта, че няма да се допуснат проблеми.  „Купуването на С-400 от Турция не е въпрос на избор, а необходимост”, подчерта министърът на отбраната. Той припомни, че Анкара вече е искала САЩ и Европа да й продадат комплекси за противовъздушна отбрана, но досега чака отговор. „Сега ние не сме страна, която само купува, ние сме държава, която купува, придобива знания, получава възможност да произвежда. Съответните условия са посочени в споразуменията за придобиването на С-400, поради което ние купуваме тези системи”, съобщи Акар.", "date": "2018.10.25", "title": "Турция търси кой да стреля с новите й руски ракети"}
{"url": "https://www.faktor.bg/bg/articles/parlamentat-reshi-mitnicharite-da-zadarzhat-targovtsi-na-stoki-bez-banderol", "text": "Народното събрание криминализира нелегалното производство на акцизни стоки, като прие на първо четене промени в Наказателния кодекс. С гласуваните изменения се въвежда и регистационен режим за машините за производство на цигари и алкохол.  Митничарите вече ще могат да задържат лицата, които продават стоки без бандерол или пренасят незаконно стоки през границата. Граничните власти ще могат да задържат лица в случай, че те дължат ДДС от внос и акцизи и съществува реална опасност да се укрият или да извършат престъпление. С промените се предвижда възможност за отнемане в полза на държавата на пряка и непряка облага, придобита чрез престъпна дейност, ако не подлежи на връщане или възстановяване. Привличането на лице като обвиняем за престъпление по Закона за противодействия на корупцията и за отнемане на незаконно придобитото имущество е посочено като основание за започване на проверка. Когато са събрани достатъчно данни, че имуществото е незаконно придобито, антикорупционният орган (КПКОНПИ) внася в съда искане за обезпечение на бъдещ иск за отнемане на имуществото. Конфискуваното имущество ще се управлява именно от КПКОНПИ.", "date": "2018.10.25", "title": "Парламентът реши митничарите да задържат търговци на стоки без бандерол"}
{"url": "https://www.faktor.bg/bg/articles/novini/svyat/belgiya-i-velikobritaniya-na-praga-na-diplomaticheski-skandal-zaradi-shpionazh", "text": "Белгия и Великобритания са на прага на дипломатически скандал заради отказа на британските служби да съдействат в разследване за проникването в белгийския държавен телеком Белгаком (Проксимюс), съобщават местни медии. Изводът е залегнал в поверителен доклад на белгийската прокуратура, разгледан от Националния съвет по сигурността. Досега прокуратурата е установила, че през 2013 г. в мрежите на телекома е било извършено проникване от страна на британското електронно разузнаване GCHQ. Белгийската прокуратура е на мнение, че подобен отказ за сътрудничество е необичаен между две държави от ЕС. Въпреки усилията си, прокуратурата не успяла да достигне до точните извършители на престъплението заради доброто им прикритие. През септември белгийски медии съобщиха, че британците са успели да отклонят сигнала между мобилните телефони, присъединили се към клетки на Белгаком. Отбелязва се, че за целта британците са заразили с вируси компютрите на ръководители на дружеството, както и на служители по поддръжката и сигурността. Заразяването било извършено чрез съобщения от платформата LinkedIn. В началото на годината говорител на министерството на външните работи на Белгия осъди политиката на Агенцията за национална сигурност (АНС) на САЩ за електронно проследяване, която работи в тясно сътрудничество с британските си колеги. Поводът тогава бе установеното следене на служител на белгийското външно министерство, специалист в поддръжката на информационни системи. Осъждаме тази практика на шпионаж и подслушване, особено между съюзници, заяви тогава говорителят и предупреди, че ще бъдат предприети съответните мерки. В последните години неколкократно бе съобщено за проникване в електронни системи, използвани от администрацията на министър-председателя, министерствата на външните работи и на отбраната на Белгия. В някои от информации се намекваше, че намесата е на АНС.", "date": "2018.10.25", "title": "Белгия и Великобритания на прага на дипломатически скандал заради шпионаж"}
{"url": "https://www.faktor.bg/bg/articles/novini/svyat/direktorat-na-tsru-e-chula-zapisa-ot-ubiystvoto-na-hashogi", "text": "Директорът на ЦРУ Джина Хаспел е чула аудио запис на разпита на саудитския журналист Джамал Хашоги. Това се е случило по време на визитата ѝ в Турция, съобщава „Вашингтон пост”, цитиран от Нова телевизия. Хаспел, който бе на посещение в Турция в понеделник, е чула аудио запис по време на визитата си, твърдят от изданието, като се позовават на източници запознати със срещите ѝ. Според турските власти записът е „убедителен” и може да окаже още по-силен натиск над САЩ да потърсят отговорност от Саудитска Арабия за смъртта на Хашоги.", "date": "2018.10.25", "title": "Директорът на ЦРУ е чула записа от убийството на Хашоги"}
{"url": "https://www.faktor.bg/bg/articles/novini/balgariya/obshtinata-atakuva-oshte-edin-proekt-na-inzhenera-koyto-se-otkaza-ot-relsite-na-grafa", "text": "\"Ревизира се проектът за ново трамвайно трасе по ключовия столичен бул. „Цар Борис Трети”, като е възможно той да бъде преработен\", стана ясно от думите на главния архитект на София Здравко Здравков пред БТВ. Автор е инж. Румен Борисов, който публично се отказа от работата си по ремонта на ул. „Граф Игнатиев” с мотива, че фирмата изпълнител използва изолационен материал, различен от първоначално заявения и който всъщност ще усилва трептенията от трамваите по околните сгради. „Спаси София” сезираха прокуратурата и европейските институции, тъй като конкурент на „Джи Пи Груп” е бил отстранен от обществената поръчка именно заради заявена още в първоначалната документация употреба на този по-евтин материал. Арх. Здравков днес на няколко пъти отклони въпроса дали има нарушение на Закона за обществените поръчки, като подчерта, че проверките са започнали, но промяната в проекта на „Граф Игнатиев” е заради грешки на инж. Борисов, автор на една трета от трамвайните трасета в София, на втората и третата линии на метрото, както и на отклонения на първия диаметър. По думите на главния архитект експертен съвет, в който влиза шефът на метрото проф. Стоян Братоев, е открил сериозни проблеми и е излязъл с конкретни забележки към проектанта, свързани с „цялата безопасност на трасето”. „Проектантът отказва да оправи забележките, не знам защо се прави в момента на ощипана мома”, коментира арх. Здравков и допълни, че инж. Борисов се е отказал от проекта с декларация, „с която е наплюл Столична община”. Сега подобна е ситуацията с релсите по „Цар Борис Трети”, където се движи една от най-натоварените трамвайни линии в София - №5, която поне в обозримо бъдеще няма алтернатива за десетки хиляди граждани. Според главния архитект инж. Борисов или ще преработи проекта си, или ще „постъпи по сходен начин”. Така и не стана ясно дали общината и нейните дружества ще проверяват по някакъв начин вече реализираните проекти на инж. Румен Борисов при положение, че за една недовършена и една незапочната отсечка възложителите твърдят, че има проблеми с безопасността и цялостната възможност да се реализират както е планирано. Кой сега проектира релсите на „Графа”? Арх. Здравко Здравков беше категоричен, че фирма „Трансгео” има нужния опит, придобит… при проектирането на железопътни участъци: „Проектирането на релсов път е специфично и проектантите по жп транспорта са едни от най-добрите”.", "date": "2018.10.25", "title": "Общината атакува още един проект на инженера, който се отказа от релсите на „Графа”"}
{"url": "https://www.faktor.bg/bg/articles/novini/balgariya/izpolzvat-maykite-v-mezhdupartiyni-i-zadkulisni-sblasatsi", "text": "Не зная кой направлява протеста на майките, но те трябва да си дават сметка, че продължават да им дават лоши съвети. Насочването на протеста срещу сградата на НФСБ е поредната червена лампичка, че някои ги използва в междупартийни и задкулисни сблъсъци. Адрес на протеста е Министерски съвет и Парламента - там където се решават проблемите.  Подкрепата на рокерите, предвид историята, на политическите им ангажименти също не предизвиква безспорни овации. Тази всеядност в подкрепата не може да не предизвиква въпроси.  Аз отидох и ги подкрепих без да им казвам какво да правят или срещу чия партийна сграда да си изливат гнева, а заради битката срещу Системата - главната, основната, единствената. А това не го виждам или все по-малко. Оставката на Симеонов е важна само в контекста на промяна на Системата. Извън това е безмислена, защото става фейк - като помага на едни части от Системата - Сидеров и Доган да се бият срещу други части от Системата - Симеонов. Отсъствието на искания и критики за други оставки, издава опити за влияние и насочване на протеста. Тези дни започват пренията в Парламента по бюджета и по законите, които ги засягат. А тези теми изостанаха от дневния ред на битката. Оставката на Симеонов повтарям е важна само в контекста на цялостната битка срещу Системата и за промяна на законите в тяхна полза.", "date": "2018.10.25", "title": "Използват майките в междупартийни и задкулисни сблъсъци"}
{"url": "https://www.faktor.bg/bg/articles/novini/balgariya/bliznacheta-se-rodiha-v-lineyka-blagodarenie-na-feldsher-ot-strazhitsa", "text": "Фелдшер от Спешния център на Стражица е изродил тази нощ близначета в линейка. Родилката не е знаела, че има многоплодна бременност и въпреки това един български спешен медик се справи извън болница с нелеката задача да даде живот на две деца, съобщиха на страницата си във „Фейсбук” от Националната асоциация на работещите в спешната медицинска помощ. В поста се уточнява, че това е четвъртото израждане на фелдшера от Стражица за тази година.", "date": "2018.10.25", "title": "Близначета се родиха в линейка благодарение на фелдшер от Стражица"}
{"url": "https://www.faktor.bg/bg/articles/novini/balgariya/karakachanov-podpisal-s-belaruski-kozhoderi-remontirat-samoletite-ni-8-pati-po-skapo", "text": "Беларуският ОАО 558-и Авиационен ремонтен завод може да ремонтира 14 щурмови бомбардировача Су-25 от българските ВВС. По неясни причини, това е единственият участник, който е допуснат до финала на процедурата по пряко договаряне за 10 едноместни Су-25К и 4 двуместни Су-25УБК и е определен за изпълнител на обществената поръчка със заповед на министъра на отбраната и вицепремиер Красимир Каракачанов, пише \"Дневник\". Прогнозната стойност на поръчката е 41 млн. лв. (без ДДС) за срок 4 години според решението за откриване на процедурата за обществена поръчка от 17 август 2018 г., без да се посочва за колко точно самолета става дума. Броят им е определен в Изискванията на възложителя към това решение. Но в същия документ е посочено, че \"като опция (...) и при приет с решение на Министерския съвет проект за инвестиционен разход възложителят има право да сключва конкретни договори към рамковото споразумение в рамките на неговия срок на действие с обща стойност 82.5 млн. лева (без ДДС)\". Допълва се, че за тази цел към рамковото споразумение ще бъде сключено допълнително споразумение. Макар да се говори само за \"опция\", в същите Изисквания изрично са определени и по колко милиона лева - между 16.8 и 30 - ще се превеждат на изпълнителя във всяка от годините до 2022 г. до общата спомената сума от 82.5 млн. лв. Още същия ден зам.-министърът на отбраната Анатолий Величков кани на процедура за договаряне беларуския завод и московската Обединена авиостроителна корпорация за сума 82.51 млн. лв. Същата сума остава записана като прогнозна и в решение от 23 октомври 2018 г. на министър Каракачанов за избор на изпълнител и покана за преговори за сключване на договор. Ценовото предложение на 558-и Авиационен ремонтен завод е за 132 484 980 евро (без ДДС) според доклада на комисията по търга в Министерството на отбраната. Това са близо 260 млн. лв. без ДДС, или почти 311 млн. лв с ДДС. \"Предложената цена надвишава прогнозата стойност на поръчката, като това обстоятелство не е основание за отстраняване на участника\", пише в решението, подписано от Каракачанов.", "date": "2018.10.25", "title": "Ремонтират българските Су-25 8 пъти по-скъпо"}
{"url": "https://www.faktor.bg/bg/articles/novini/svyat/ogromen-pozhar-v-italianskite-alpi", "text": "Огромен пожар гори в Италианските Алпи. Пламъците са избухнали в сряда след обяд в близост до градчето Агордо, провинция Венето. Фронтът на огъня се е разгърнал много бързо заради силния вятър. Именно заради него гасенето с хеликоптери е почти невъзможно. Засега няма информация за пострадали. Известно е, че близо до пожара има къщи под заплаха. Ясна е причината за пожара. Вятърът в района е съборил дърво върху електропровод и така гората е пламнала.", "date": "2018.10.25", "title": "Огромен пожар в Италианските Алпи"}
{"url": "https://www.faktor.bg/bg/articles/novini/balgariya/knsb-za-byudzhet-2019-imame-ramka-koyato-dava-vazmozhnosti-za-poveche-razhodi", "text": "\"Има редица въпроси, които трябва да бъдат сложени на масата - нашата оценка е, че имаме достатъчно добър бюджет, много рядко даваме позитивни оценки на фискалната политика. Като цяло бюджетът предвижда около 4.5 млн. лв. повече да бъдат събрани от приходи. Имаме рамка, която дава възможности за повече разходи\", заяви пред БНТ президентът на КНСБ Пламен Димитров.  Според Димитров още през юни месец КНСБ са заявили своите искания - около 1.5 млрд. лв. повече за заплати. Заложени са 900 млн. лв., което се приближава до исканията на хората. \"Това споразумение, което подписахме преди седмица с премиера и финансовия министър за това как тези 10% да бъдат разпределени, е изключително важно. Там ясно се казва, че в агенциите, които са на терен, тези, които събират приходите на държавата - НАП и митниците, в тези агенции трябва да бъде осигурено увеличение на заплатите над средното. Ние там очакваме повече от 10%, за сметка на други части от администрацията, където трябва да бъде преразпределено\", добави той. Президентът на КНСБ каза, че очаква около 12-13% средно увеличение в тези агенции. Пламен Димитров каза, че синдикатите не са доволни от заложеното в бюджета, според което майчинството за втората година остава на нивото от плащанията за 2017 г. и 2016 г. - 380 лв. Също и обезщетенията за безработица, които не се променят. \"В осигурителната система ние виждаме резерви, макар да се дават доста повече средства - над 500 млн. лв., за пенсии през следващата година и да се предвижда едно увеличение на пенсиите средно над 6%, там имаме редица критики\", коментира той. Според Димитров има около 1 млрд. лв. несъбрани вноски от сивата икономика. Усилията в тази насока са много важни, призова той.", "date": "2018.10.25", "title": "КНСБ за бюджет 2019: Имаме рамка, която дава възможности за повече разходи"}
{"url": "https://www.faktor.bg/bg/articles/novini/svyat/elizabt-ii-progovori-za-brekzit-velikobritaniya-ochakva-novo-partnyorstvo-s-evropa", "text": "Великобритания очаква ново партньорство с Европа след Брекзит. Това заяви британската кралица Елизабет II на прием в Бъкингамския дворец, предаде Би Би Си. Кралицата даде гала вечеря в чест на визитата на краля на Холандия Вилем-Александър и съпругата му кралица Максима. Пред гостите си Елизабет II произнесе реч, в която отбеляза специалните отношения между Великобритания и Холандия и изрази увереност, че те няма да бъдат повлияни от излизането на страната й от Европейския съюз.", "date": "2018.10.25", "title": "Елизабет II проговори за \"Брекзит\": Великобритания очаква ново партньорство с Европа"}
{"url": "https://www.faktor.bg/bg/articles/novini/balgariya/s-sofiyanski-ne-se-pritesnyavam-ot-politicheska-kriza-a-ot-ikonomicheska", "text": "\"Не се притеснявам от политическа криза. Да, има напрежение, има източници на напрежение, като например кризата с КТБ, историята с ЧЕЗ, постоянната смяна на здравни министри. Но усилията трябва да са насочени към икономическата среда. Дано се окажа лош пророк, но според мен предстои икономическа криза у нас. Цените постоянно растат, а перспектива за бурно икономическо развитие не виждам. Проблемите на хората трябва да са постоянен ангажимент на правителството\", заяви пред БНТ бившият премиер Стефан Софиянски. \"Новият бюджет е скучен. А трябва да бъде агресивен. Трябва по-голяма динамика и затова той трябва да е така ориентиран. Не бива да се плашим от дефицита. Трябва икономиката да почувства една сигурност и потребност на развитие\", смята бившият премиер. \"Струва ми се, че сборът в голямата и в малката коалиция е направен много механично. Нямам чувството, че са обединени в някаква обща идея. Структурата на управлението също не я разбирам. Кажете ми, Валери Симеонов за какво точно отговаря? Би трябвало да отговаря за нещо конкретно. Просто се губи структурата на Министерския съвет\", коментира Софиянски.", "date": "2018.10.25", "title": "С. Софиянски: Не се притеснявам от политическа криза, а от икономическа"}
{"url": "https://www.faktor.bg/bg/articles/novini/svyat/erdogan-naredi-da-se-uvelichi-broyat-na-zhenite-kandidatki-za-izborite-prez-2019-g", "text": "Турският президент Реджеп Тайип Ердоган заяви, че иска жените да заемат много по-активна роля в политиката, съобщават турски вестници. В информация, озаглавена \"По един заместник-кмет жена за всяка община\", в. \"Тюркие\" съобщава, че на заседание, в което са участвали главно жени членки на управляващата Партията на справедливостта и развитието (ПСР) преди няколко дни, президентът е обявил, че жените трябва да заемат много по-активно място в турската политика, предава БТА. След заседанието президентът е дал нареждане да бъде увеличен броят на жените кандидатки за предстоящите местни избори през март 2019 г. През ноември ще започне процесът за внасяне на кандидатури за предстоящите местни избори. Планира се както и при предишните избори таксите за внасяне на кандидатури за жените да бъдат по-ниски, отколкото таксите за кандидатите мъже. Предвижда се също така да се дава предимство на жените при избиране на кандидати на ПСР от различни общини и окръзи. Предложенията на Ердоган предвиждат да се увеличи броят на жените общински съветници и във всяка община да има поне по една жена, която да е заместник-кмет. Президентът планира да се увеличи и броят на жените, които участват в управлението на големите градове в Турция, пише в. \"Тюркие\". Същевременно основната опозиционна Народнорепубликанска партия (НРП) предвижда да издигне повече млади кандидати на предстоящите местни избори, пишат местни вестници, свързани с НРП.  В. \"Тюркие\" информира, че работещите майки на малки деца (на възраст между 2 и 5 години) имат право на месечни помощи в размер на 400 лири. Помощите са предвидени главно за майки, чиито деца посещават ясли и детски градини.", "date": "2018.10.25", "title": "Ердоган нареди да се увеличи броят на жените кандидатки за изборите през 2019 г."}
{"url": "https://www.faktor.bg/bg/articles/novini/balgariya/radan-kanev-dps-stoi-zad-siderov-iska-da-go-izbuta-po-napred-ot-simeonov-i-karakachanov", "text": "ДПС се прави в позицията на неофициален и незаменим партньор. Волен Сидеров е ДПС и това всички го знаят. Сега от партията на Ахмед Доган искат да го избутат напред в коалицията на патриотите. ДПС управлява зад гърба на \"Обединените патриоти\".  Това заяви пред БТВ бившият председател на ДСБ Радан Кънев. \"Валери Симеонов говори по този начин към майките, защото патриотите се състезават по вулгарен популизъм. БСП, с всичките си адски косури, поне запазиха добрия тон на говорене. Всички в парламента се надпреварват кой да е най-големият хулиган и лъжеконсерватор. Дай Боже да не може да наречем действията на Корнелия Нинова \"поход към властта\". Състезанието в България не е по сериозните теми, които вълнуват света, а за да се обере парсата от скъпия природен газ, който Кремъл ни продава. Ние много добре знаем, че Волен Сидеров и Валери Симеонов са патриоти менте, като Марин лью Пен и Виктор Орбан. Проблемът при Обединените патриоти е същият, както в Реформаторския блок - избирателите бяха подведени, защото им обещахме единство, а липсваше единна структура. Това и нас, и тях ни направи слаби коалиционни партньори\", каза още Кънев.", "date": "2018.10.25", "title": "Радан Кънев: ДПС стои зад Сидеров, иска да го избута по-напред от Симеонов и Каракачанов"}
{"url": "https://www.faktor.bg/bg/articles/novini/balgariya/ministrite-vladislav-goranov-i-biser-petkov-predstavyat-byudzhet-2019-pred-knsb", "text": "Министрите на финансите и на социалната политика Владислав Горанов и Бисер Петков ще представят проекта за нов държавен бюджет за 2019 г. пред КНСБ. Параметрите на бюджета бяха обявени от министерството на финансите в началото на тази седмица. Заложено е увеличение на всички заплати в бюджетния сектор средно с 10% от 1 януари. За учителите предвиденото увеличение е с 20 на сто.  От началото на следващата година се вдига и минималната работна заплата от сегашните 510 на 560 лева. Таванът на пенсиите също нараства, но от юли и ще достигне 1200 лева. Бюджетът е със заложен дефицит от 0,5%, което означава повече разходи за сметка на приходите.  И за тази година Министерството на финансите беше заложило дефицит, но се очаква фискът да завърши на излишък.", "date": "2018.10.25", "title": "Министрите Владислав Горанов и Бисер Петков представят Бюджет 2019 пред КНСБ"}
{"url": "https://www.faktor.bg/bg/articles/novini/balgariya/antoaneta-hristova", "text": "\"Валери Симеонов и коалицията не са излезли от сложната ситуация. За пръв път видях вчера Красимир Каракачанов. Без думи той каза, че е приел, че в бъдеще \"Обединените патриоти\" ще се разпаднат\". Това заяви пред BGon Air политическият психолог Антоанета Христова. Политологът Антоний Тодоров прогнозира, че Бойко Борисов няма да си позволи да подаде за трети път оставка на кабинета, тъй като според него щяло да бъде рисковано за ГЕРБ.  \"Историята на младата коалиция е много трудна. Тя е съставена от проевропейския Симеонов, проруския Сидеров и пробалканския Каракачанов. Валери Симеонов беше елементът, който най-лесно се сдъвка от Европа, те видяха цивилизованост в патриотизма. Неговото оттегляне ще е загуба най-малкото на самочувствие, тъй като Симеонов е помогнал за това, да има правителство. Какво ще следва, зависи от характера на натиска. Ако майките решат, че законопроектите, които другата седмица ще се гласуват, ситуацията може да се успокои. Няма политически натиск. Играчите в парламента, включително и БСП, нямат интерес от предсрочни избори\", коментира анализаторката.  \"От голямо значение какво ще се случи с нововъзникналите партии. Поне от едно или две места ще се появят подобни субекти. От тяхното тичане на место ще се появят нови конфигурации. След Нова година може да има пренареждане на играчите\", каза още Христова.", "date": "2018.10.25", "title": "Антоанета Христова: Ако за майките промените в закона са важни, ще оставят Валери Симеонов"}
{"url": "https://www.faktor.bg/bg/articles/novini/balgariya/balgariya-e-na-predposledno-myasto-v-sveta-po-doverie-vav-vaksiniraneto", "text": "България е на предпоследно място в света по доверие във ваксинирането, сочат данни от ново проучване на Европейската комисия. От него става ясно, че само 66,3% от българите приемат, че ваксините са безопасни, а 72,7 на сто споделят, че са и ефикасни срещу заболяванията. Само 27,6 % приемат, че те са сигурни и безопасни, а 38,7 процента не са сигурни, но са склонни да споделят това виждане. 13 на сто от запитаните въобще ги отричат, а 14 на сто нямат мнение по въпроса. Независимо от недоверието на българите към ваксините, те са в по-голяма степен оптимисти по отношение на тях, отколкото други нации. От запитаните 34% ги приемат напълно, а 38,7 на сто - с известни уговорки. Като цяло за България това прави 78,4 процента. За разлика от нашата страна доверието към тях в Полша е 75,9%, а в Словакия – 85,5 процента. Оказва се, че в държавите, където лекарите изразяват позитивно отношение към ваксините, положително отношение изразяват и техните пациенти. В България повечето от личните лекари заявяват, че не препоръчват на пациентите си да си слагат противогрипна ваксина. У нас срещу сезонната зараза се имунизират под 3 процента.", "date": "2018.10.25", "title": "България е на предпоследно място в света по доверие във ваксинирането"}
{"url": "https://www.faktor.bg/bg/articles/novini/svyat/makron-izgoni-zhurnalistite-ot-eliseyskiya-dvorets", "text": "Канцеларията на френския президент потвърди, че залата за журналисти ще бъде преместена извън Елисейския дворец, въпреки протестите от медиите, че това ще ги затрудни в отразяването на дейността на президенството, предаде Асошиейтед прес.  Пресклубът в двореца съществува повече от 40 години. Скоро след встъпването му в длъжност миналата година сътрудници на Макрон обявиха, че той ще я премести извън сградата, припомня Ройтерс. Новият медиен център ще бъде завършен до края на годината и ще предостави подобрени работни условия за повече журналисти, съобщи президентската канцелария късно снощи, въпреки че асоциацията на акредитираните към президентството журналисти бяха призовали Макрон да промени решението си.  Новата зала ще осигури места за 35 журналисти вместо сегашните 16. Старото помещение в сградата ще бъде преустроено в заседателна зала за екипа на президентството.  Запитан по-рано тази година за плана, Макрон заяви пред журналисти, че преместването е част от по-широки усилия за преустройство на двореца, наложено от натиска за съкращаване на разходите и нуждата на президентския екип от нова заседателна зала. Според журналистите обаче преместването на залата извън двореца ще ощети един символ на прозрачността и отчетността, в полза на предпочитаната Макрон комуникационна стратегия да използва Туитър и Фейсбук, за да заобикаля медиите.Те се оплакват, че новият медиен център ще ограничи достъпа им до правителствените служители, отбелязва Ройтерс.  Прозорците на сегашното помещение гледат към централния двор на двореца, което позволява на журналистите да виждат посетителите, които влизат или излизат. Макар че според президентската канцелария преместването ще осигури на повече журналисти по-модерна и сигурна работна среда, правителствени източници признават пред Ройтерс, че главната цел е да се предотврати лесният достъп до съветници и служители, които могат да издадат неофициална информация.", "date": "2018.10.25", "title": "Макрон изгони журналистите от Елисейския дворец"}
{"url": "https://www.faktor.bg/bg/articles/novini/svyat/koy-izprashta-samodelni-vzrivni-ustroystva-na-amerikanski-polititsi", "text": "Федералните разследващи се опитват да проследят подозрителна пратка, адресирана до бившия вицепрезидент на САЩ Джо Байдън, предаде Ройтерс, цитирана от БТА. Пакетът, първоначално изпратен на стария адрес на бившия вицепрезидент в щата Делауер, впоследствие е бил върнат на подателя. Тогава това не предизвикало подозрения, но сега властите се заинтересували от пратката, понеже виждат възможно сходство със случаите на изпратени пакети със самоделни взривни устройства до влиятелни демократи. По данни на ФБР досега са открити пакети, адресирани до финансиста Джордж Сорос, бившия президент Барак Обама, бившия държавен секретар Хилари Клинтън, бившия директор на ЦРУ Джон Бренан, бившия министър на правосъдието Ерик Холдър. Пакетът, доставен в редакцията на CNN в сградата на Тайм Уорнър в Манхатън, е бил адресиран до Бренан, който често се явява като коментатор по телевизията. Всички пратки са доставени между 22 и 24 октомври. Представител на правоохранителните органи заяви, че взривните устройства в пратките били натъпкани прах и парчета стъкло. Те били направени от тръба от ПВЦ, дълга около 15 см, облепена с черно тиксо. Всяко устройство имало малка батерия, подобна на тези за часовници. В туит вчера вечерта ФБР потвърди, че в поща в Лос Анджелис са прехванати още два подозрителни пакета, адресирани до члена на Камарата на представителите Максин Уотърс, които са подобни на вид на другите пет.", "date": "2018.10.25", "title": "Кой изпраща самоделни взривни устройства на американски политици?"}
{"url": "https://www.faktor.bg/bg/articles/novini/balgariya/tsvetan-tsvetanov-shte-uchastva-v-konferentsiya-trafik-na-hora-i-kiber-prestapleniya-vrazki-protivodeystvie-i-preventsiya", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов ще участва в конференцията „Трафик на хора и кибер престъпления: връзки, противодействие и превенция“. Това съобщиха от пресцентъра на ПП ГЕРБ. Форумът, който се провежда по повод Европейския ден за борба с трафика на хора, ще бъде открит в 9.30 часа в зала „Мусала“ на хотел „Хилтън“ в София. Организатори на събитието са Сдружение „Граждани за европейско развитие на България“ и Фондация „Ханс Зайдел“. В конференцията ще участват председателят на Сдружение „Граждани за европейско развитие на България“ и кмет на София Йорданка Фандъкова, председателят на Фондация „Ханс Зайдел“ проф. Урсула Менле, министърът на вътрешните работи Младен Маринов, началникът на отдел „Киберпрестъпност“ – ГДБОП Явор Колев, секретарят на Националната комисия за борба с трафика на хора Камелия Димитрова, Надя Кожухарова от фондация Асоциация Анимус, експертът и консултант по линия на противодействието на трафика на хора Антоанета Василева и др. Участие във форума ще вземе и българският еврокомисар по цифровата икономика и общество Мария Габриел. Специални обръщения към участниците в събитието ще имат и Н.Пр. Ема Хопкинс, посланик на Великобритания в България и д-р Хелмут Палдер, бивш ръководен съветник в Баварското министерство на правосъдието.", "date": "2018.10.25", "title": "Цветан Цветанов ще участва в конференция „Трафик на хора и кибер престъпления: връзки, противодействие и превенция“"}
{"url": "https://www.faktor.bg/bg/articles/novini/svyat/ep-nelegalnite-migranti-shte-badat-vrashtani-i-chrez-shengenskata-informatsionna-sistema", "text": "Нелегалните мигранти ще бъдат идентифицирани и връщани и чрез Шенгенската информационна система. Мярката беше одобрена от Европейския парламент. В системата ще бъдат подавани сигнали за криминално проявени лица. Ако има нелегални мигранти, те ще бъдат идентифицирани и връщани в родината им. Промените ще дадат право на Европол да получи достъп до всички сигнали, а европейската гранична служба Фронтекс – до предупрежденията, свързани с нейните задачи. Очаква се новите мерки да помогнат в борбата с тероризма и в случаите с отвлечени деца.", "date": "2018.10.25", "title": "ЕП: Нелегалните мигранти ще бъдат връщани и чрез Шенгенската информационна система"}
{"url": "https://www.faktor.bg/bg/articles/novini/balgariya/ostava-v-sila-bedstvenoto-polozhenie-v-cherven-bryag", "text": "Остава в сила бедственото положение в Червен бряг. Причината е авариралият мост над река Искър, който се наложи да бъде затворен за превозни средства. Училищата и детските градини на територията на цялата Община Червен бряг остават затворени.  В общината е в сила частично бедствено положение, докато бъде намерено решение как съоръжението да бъде укрепено. В момента мостът може да се използва единствено от пешеходци, а от Община Червен бряг обмислят транспортни схеми за децата и учениците, както и за медицинските случаи, за да не се налага хората да пътуват по 90 километра в двете посоки.", "date": "2018.10.25", "title": "Остава в сила бедственото положение в Червен бряг"}
{"url": "https://www.faktor.bg/bg/articles/novini/balgariya/dps-maha-patriotite-ot-kabineta-s-natisk-nad-enp-i-boykot-na-kvoruma-v-parlamenta", "text": "\"Не заплашваме ГЕРБ. Поискали сме оставката на Валери Симеонов още преди да бъде съставено правителството. Заради \"Обединените патриоти\" се официализира езикът на омразата. Те са отровната пластмаса в правителство. ДПС има законови механизми, с които може да бъде чуто\", заяви Хамид Хамид от ДПС пред БТВ.  Той заплаши, че партията му може да бойкотира кворума в парламента. Хамид дори намекна, че с колегите му ще се оплачат на АЛДЕ, които управляват в ЕП с ЕНП. От там пък можело да говорят с Бойко Борисов да махне патриотите, защото били вредни за управлението.  \"Ахмед Доган искаше да каже, че докато няма промяна в модела и в програмата за управление, няма смисъл от избори. Ккава програма има това управление - да бута майки с деца, да нарича жените плодовити кучки и да размахва пръст на журналисти в студията? По време на вотовете смисъл имат дебатите\", коментира Хамид.  \"Думите на Ваелнтин Касабов, че Волен Сидеров ходел при Доган са измислици. Хората от \"Обединените патриоти\" са болни. Някой си опитва да си реди пасианс, ние сме казали нашата позиция\", каза още депутатът на Доган.", "date": "2018.10.25", "title": "ДПС маха патриотите от кабинета с натиск над ЕНП и бойкот на кворума в парламента"}
{"url": "https://www.faktor.bg/bg/articles/novini/svyat/melaniya-izvadi-donald-tramp-ot-konfuzna-situatsiya-toy-blagodari-y-s-tseluvki", "text": "Американският президент Доналд Тръмп обяви своя нов указ, засягащ борбата с разпространението на опиати в страната, но в края на своето изявление забрави да го подпише.  \"Благодаря ви, едно голямо благодаря на всички ви“, завърши своята реч държавният глава, след което се обърна и тръгна към изхода, без дори да погледне стоящата отдясно маса с текста на указа. От конфузната ситуация го извади първата лейди Мелания, към която се беше запътил. Той веднага се спря и се обърна, седна на масата и подписа указа. Церемонията се предаваше от Белия дом. Това не е първият случай, когато Тръмп забравя да постави подписа си под важен документ. През октомври и април миналата година той пак забрави да подпише указите, засягащи медицинското застраховане и търговията. Той и Мелания се целунаха пред всички, след което си тръгнаха, хванати за ръка", "date": "2018.10.25", "title": "Мелания извади Доналд Тръмп от конфузна ситуация, той й благодари с целувки"}
{"url": "https://www.faktor.bg/bg/articles/novini/balgariya/shte-bade-predimno-slanchevo-no-vetrovito", "text": "Днес ще бъде предимно слънчево. Ще продължи да духа силен северозападен вятър, който вечерта ще отслабне.  Максималните температури ще са между 10° и 15°. Атмосферното налягане е малко по-ниско от средното за месеца - още малко се повиши. Над Черноморието ще бъде слънчево. Ще духа силен северозападен вятър. Максимални температури на въздуха: 12-14°. Температурата на морската вода е 16-17°. Вълнението на морето ще е 2-3 бала. Над планините ще бъде слънчево, но ветровито. Вятърът ще е от север-северозапад – силен, по върховете и бурен. Максималната температура на височина 1200 метра ще е около 6°, на 2000 метра – около минус 1°.", "date": "2018.10.25", "title": "Ще бъде предимно слънчево, но ветровито"}
