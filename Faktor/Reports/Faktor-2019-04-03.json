{"url": "https://www.faktor.bg/bg/articles/novini/svyat/opozitsiyata-v-gartsiya-kritikuva-tsipras-za-poseshtenieto-mu-v-makedoniya", "text": "Посланикът на САЩ в Гърция Джефри Паят и бившият гръцки външен министър Никос Кодзиас коментираха вчерашното посещение на Алексис Ципрас в своите профили в Twitter. „Исторически ден в Скопие преди 70-годишнината на НАТО. Заедно по-силни“, написа американският посланик. „Горд съм с втората част от споразумението, която предвижда сътрудничеството, което те започнаха. Когато го изложих в първия проект на споразумението, чух забележки и от двете страни. Но накрая всички бяха убедени. Сега живеем в началото на пътуването към изпълнението. Щастлив“, написа Никос Кодзиас. Въпреки като цяло положителните реакции в гръцките медии, опозиционните партии в Гърция негативно коментираха посещението на Ципрас в Северна Македония,  съобщи Нова телевизия. „Вредният Договор от Преспа вече е оценен в гърците. Това не може да бъде променено от каквото и да е комуникационно усилие за разкрасяването му от г-н Ципрас. Това ще бъде разбрано само след 54 дни, на изборите на 26 май или по-рано, ако те обявят национални избори“, казаха от Нова демокрация. Отговарящият за външната политика на най-голямата опозиционна партия в Гърция Йоргос Кумуцакос, обвърза визитата на Ципрас с гръцкото вето от Букурещ през 2008 г. „ Откога договор, който отстъпва езика и идентичността, е патриотичен? Известно е, че г-н Ципрас изкривява значението на думите, но днес преувеличава“, каза Павлос Христидис, говорител на Движението за промяна. Комунистическата партия на Гърция излезе с негативен коментар, докато партията Река положително оцени визитата и подписаните споразумения.", "date": "2019.04.03", "title": "Опозицията в Гърция критикува Ципрас за посещението му в Македония"}
{"url": "https://www.faktor.bg/bg/articles/novini/balgariya/simeonov-obiden-na-borisov-ne-si-govorim-ot-godina-iskam-ostavkata-na-angelkova-i-zakon-za-shuma", "text": "„Румен Радев нагази в калта в провеждане на други политически сили кампании. Държавният глава работи за БСП и за промяна, която не е по устав. Острите му мероприятия трябва да са върху доказани факти. За каква корупция свиква КСНС, след като няма доказателства? Оставям на неговата съвест да действа по този начин. Изказването на външния министър на Турция, подписката на ДОСТ за етническо  малцинство не са ли важни теми за националната сигурност? Президентът в случая се явява като морален съдник, като патриарх или ходжа“. Това каза пред БНТ председателят на НФСБ Валери Симеонов.   „С Бойко Борисов не говорим от доста време, около година, защото няма коалиционни съвети. Искам смяна на министъра на туризма от една година, но не получавам съгласие от коалиционните си партньори. Законът за шума също отлежава доста време в парламента. С ВМРО и с „Атака“ работя. Двете партии имат три министерства, докато НФСБ дефакто не участва във властта“, каза още Симеонов, който уточни, че остава в управлението поради липса на друга алтернатива.  „Каракачанов използва медиите, за да убеждава, че трите партии трябва да се явяваме заедно. В същото време ВМРО си води самостоятелна кампания. Красимир Каракачанов ни поставя условие да бъде издигнат за евродепутат Ангел Джамбазки. Т.е., всички да копаем, а да жъне само един“, коментира Симеонов.", "date": "2019.04.03", "title": "Симеонов обиден на Борисов: Не си говорим, искам оставката на Ангелкова и закон за шума"}
{"url": "https://www.faktor.bg/bg/articles/novini/balgariya/v-mareshki-prezidentat-povdiga-temata-za-koruptsiyata-predizborno-v-polza-na-bsp", "text": "Лидерът на партия \"Воля\" Веселин Марешки коментира пред БНТ, че настоящите евродепутати не защитават интереса на българския народ.  Според него, управляващата коалиция в България има нужда от ремонт. Във връзка със свикването на Консултативния съвет за национална сигурност на 8 април на тема корупция от президента Румен Радев, Марешки каза: \"Със сигурност има нужда да се разгледа въпроса за корупция в България. Никой няма съмнение за това\", но проблемът със свикването на КСНС от президента според него е, че се отваря темата предизборно в полза на БСП, партията, която го е издигнала. Лидерът на \"Воля\" коментира и представителите на \"Обединени патриоти\", който според него опорочили думата \"патриоти\". \"Ние имаме други приоритети - бедност, демографска криза, образование, здравеоопазване, вътрешна сигурност и след това вече армията. Даже културата и спорта са по-важни според мен\", допълни той.", "date": "2019.04.03", "title": "В. Марешки: Президентът повдига темата за корупцията предизборно в полза на БСП"}
{"url": "https://www.faktor.bg/bg/articles/yens-stoltenberg-ne-tarsya-nova-studena-voyna-s-rusiya", "text": "Генералният секретар на НАТО Йенс Столтенберг заяви, че алиансът не търси нова „Студена война\" с Русия на нейната 70-годишнина, но призова за по-големи усилия за възпиране, предава AFP. „Ние не искаме нова надпревара във въоръжаването. Не искаме нова Студена война. Но не трябва да бъдем наивни“, заяви Столтенберг в обръщение към Конгреса на САЩ по време на тържествата на НАТО във Вашингтон. Страните членки на НАТО са били принудени да удължат мандата на настоящия генерален секретар, за да попречат на президента на САЩ Доналд Тръмп да наложи своя избор, пише британският вестник \"Таймс\". През миналата седмица Алиансът потвърди 60-годишния Йенс Столтенберг на поста генерален секретар на НАТО до 2022 г. - второ удължаване на мандата му. Столтенберг беше избран през 2014 г. Повечето лидери на НАТО в 70-годишната история на организацията служат не повече от 5 г.", "date": "2019.04.03", "title": "Йенс Столтенберг: НАТО не търси нова Студена война с Русия"}
{"url": "https://www.faktor.bg/bg/articles/novini/svyat/merkel-obeshta-da-se-bori-do-posledno-za-izbyagvaneto-na-brekzit-bez-sporazumenie", "text": "Германската канцлерка Ангела Меркел обеща да се бори до последно за избягването на хаотично напускане на Великобритания от Европейския съюз, особено за да запази мира в британската провинция Северна Ирландия, предаде Франс прес. \"Винаги съм го казвала, ще се боря до последния час на деня на Брекзита, за да постигнем подредено напускане\" на Великобритания от ЕС, заяви Меркел пред медиите преди посещението си в Дъблин утре. Ирландците се се притесняват от последствията от евентуално възстановяване на границата между Ирландия и британската провинция Северна Ирландия в случай на твърд Брекзит.", "date": "2019.04.03", "title": "Меркел обеща да се бори до последно за избягването на Брекзит без споразумение"}
{"url": "https://www.faktor.bg/bg/articles/novini/svyat/sadat-pusna-kyoveshi-da-patuva-izvan-rumaniya", "text": "Бившата ръководителка на румънската антикорупционна агенция Лаура Кодруца Кьовеши съобщи днес, че Върховният касационен съд е приел обжалването й и е отменил всички мерки за неотклонение, които й бяха наложени в рамките на дело, образувано срещу нея от Отдела за разследване на престъпленията в съдебната система, съобщава Аджерпрес. \"Прие се контестацията, която формулирах, и се разпореди да бъде премахната мярката съдебен контрол\", заяви Кьовеши пред журналисти след съдебнотоо заседание. Тя посочи, че са отменени всички наложени й мерки в рамките на съдебния контрол. \"Сега мога да напускам страната, отменен е съдебният контрол, отменени са всички мерки\", посочи тя. Освен да напуска страната, Кьовеши имаше и забрана да говори пред медиите за делото, по което е разследвана. Също така й беше забранено да упражнява дейност като прокурор в рамките на Главната прокуратура, напомня Аджерпрес. Решението на Върховния касационен съд е окончателно.  Същевременно съдийската секция в рамките на Висшия съвет на магистратурата заяви днес, че има натиск от страна на европейски официални представители върху съдията, който разглежда обжалването на Лаура Кодруца Кьовеши срещу наложения й съдебен контрол. В писмо, публикувано на сайта на Висшия съвет на магистратурата, се посочва, че \"съгласно компетенциите, определени от договорите на ЕС, независимостта на правосъдието се гарантира съгласно конституционните механизми на страните членки, а в посочения случай се създава нелегитимен натиск върху съдиите и съдебните институции в Румъния\". В текста се отбелязва, че изявленията и действията на европейски лидери като Манфред Вебер, Ги Верхофстат и Антонио Таяни са в състояние да окажат натиск върху националния съдия, натоварен да реши случая - \"намеса, водеща до подкопаване на независимостта на правосъдието\". Кьовеши, която в момента е кандидат за главен прокурор на ЕС, е разследвана от Отдела за разследване на престъпленията в съдебната система по обвинения в злоупотреба със служебно положение, получаване на подкуп и лъжесвидетелстване.  Делото касае екстрадирането от Индонезия в Румъния на бившия директор на рухналата финансова пирамида Николае Попа през 2011 г. и е по сигнал на бившия депутат от управляващата Социалдемократическа партия Себастиан Гица, който избяга в Сърбия, след като срещу него бяха заведени няколко дела за корупция. Редица европейски официални представители изразиха подкрепата си към Кьовеши и призоваха тя да бъде оставена свободно да участва в избора на европейски главен прокурор.", "date": "2019.04.03", "title": "Съдът пусна Кьовеши да пътува извън Румъния"}
{"url": "https://www.faktor.bg/bg/articles/kovachev-dumite-na-ninova-za-istanbulskata-konventsiya-pokazvat-nepoznavane-na-protsedurite-v-es", "text": "\"Изказванията на Нинова, че при подписване на Истанбулската конвенция от целия Европейски съюз (ЕС) има риск за валидност на ратификацията за България, показват непознаване на процедурите в ЕС\". Това заяви в свое изявление Андрей Ковачев, евродепутат от ЕНП/ГЕРБ, съобщиха от пресцентъра на ГЕРБ. \"Изказванията на г-жа Нинова, че има някакъв риск за ратификация и валидност на тази ратификация за България показват непознаване на процедурите в Европейския съюз. Няма как Съдът на Европейския съюз да реши Съветът да приеме или да наложи такова решение, когато една страна-членка - в този случай България, е заявила, че има конституционен проблем с това и няма как да ратифицира Истанбулската конвенция. Затова всяка предизборна кампания по тази тема е абсолютно неуместна и - обратно - показва точно това незнание на европейските правила. При всички положения групата на ГЕРБ ще гласува срещу искането на ЕП да иска становище по темата. Няма как да се случи това - Съдът да наложи на ЕС да ратифицира Истанбулската конвенция от името на Европейския съюз и това е недопустимо\", коментира той. Той отбеляза, че утре Европейският парламент (ЕП) ще гласува едно искане до Съда на Европейския съюз (ЕС) в Люксембург за тълкуване на възможността целия ЕС да ратифицира Конвенцията за защита от домашно насилие, по-известна като Истанбулската конвенция, за което социалистите през цялото време натискат в ЕП да бъде ратифицирано от всички страни-членки на ЕС. \"И тук виждаме отново огромното противоречие между партията, която номинално е член на партията на Партията на европейските социалисти (ПЕС), тук под това предложение за решение са двама социалисти, Клод Моралес, и председателката на комисията по жените в Европейския парламент, и разликата на тяхната партия в България, която е на обратното мнение. Ние ще гласуваме против това искане, защото в България има решение на Конституционния съд и е логично българските представители в ЕП да гласуваме против искането\", посочи Андрей Ковачев. Той допълни, че въпреки всичко остава големият въпрос защо винаги европейските социалисти натискат за ратификацията, а българският член на ПЕС е не само срещу това, но и ни учи на християнски морал. \"Много обичам, когато бивши атеисти, празнуващи 9-ти септември, сега се правят на много християнски моралисти и сочат някого с пръст. Първо да видят в техните очи какво има и после да се обръщат към другите. Аз много съжалявам, че в България не можа да се състои нормален дебат и по тази тема, но вече имаме решение, което е категорично на Конституционния съд, че тази конвенция противоречи на Българската Конституция и затова ние ще гласуваме утре против искането за становище, въпреки че трябва да има яснота и даже да има такава ратификация, която аз не очаквам, че е възможна, тя ще важи само за случаите, в които ЕС има компетенции. ЕС не може по никакъв начин да наложи на България ратификация, където той няма компетенции\", коментира евродепутатът. \"Уроци по демокрация, точно от г-жа Корнелия Нинова, няма да получаваме. Ако се е загрижила толкова за българското семейство и за българските деца, да се погрижи партията, в която членува тук, а именно Европейските социалисти, да спрат да внасят документи, свързани с Истанбулската конвенция, защото и този документ идва отново от европейските социалисти. Да го направи, ако си говорят, защото, ако не си говорят, мисля, че всички ние разбираме какво се случва. За нас е лесно, поне в моя случай, утре всички сме обединени да гласуваме против това, и то не защото г-жа Нинова ни казва, а защото имаме ясна позиция на Конституционния съд в България\", заяви в с вое изказване по темата и евродепутатът от ЕНП/ГЕРБ Андрей Новаков.", "date": "2019.04.03", "title": "Андрей Ковачев: Бивши атеисти, празнуващи 9-ти септември, се правят на християнски моралисти"}
{"url": "https://www.faktor.bg/bg/articles/tsvetan-tsvetanov-1-31", "text": "\"Изключително важно е да се представим добре на тези избори. Тази кампания ще бъде много по-различна от всички досега. БСП ще се опитат да изведат на преден план единствено битови проблеми, а не диалог за бъдещето на ЕС\". Това каза зам.-председателят на ГЕРБ Цветан Цветанов по време на посещението си в Божурище. \"Ние, от ГЕРБ, нямаме никакво намерение да влизаме в техния тон. Напротив - на техните провокации ние ще отговорим с реални резултати. Това заявих тази вечер пред над 150 души по време на среща със структурите на ГЕРБ в София област. Събитието се проведе в Божурище, като на него присъстваха и областният координатор на ГЕРБ Галя Георгиева, народните представители от ГЕРБ-София област Валентин Милушев, Васил Цветков и Мартин Тинчев, общинските ръководства на партията, кметове на общини и кметства, общински съветници на ГЕРБ в областта\", допълни Цветанов.  \"Пред всички присъстващи обясних, че в тази кампания опозицията няма да допусне да има дебат как да защитим по-успешно българския национален интерес в Европа. Ще се търсят начини за дискредитиране както на кандидатите за евродепутати, така и на успешните кметове на ГЕРБ. Истината е обаче, че компроматната война по своята същност не може да доведе до нищо градивно. Коментирах, че в днешното си изявление за резолюцията на ЕП за Истанбулската конвенция - Корнелия Нинова удобно пропусна факта, че предложението е на двама социалисти от ПЕС, като по този начин отново акцентира върху различията, които има БСП с европейското си семейство. На всички хора е ясно, че това е поредният опит на Нинова да се заиграе със страховете на хората\", каза още зам.-председателят на ГЕРБ.  \"Подчертах, че една победа на европейските избори би затвърдила, че посоката, в която се развива държавата – е правилната и хората го виждат. Местните избори също ще бъдат изключително важни, защото именно местната власт е гръбнакът на държавната. Ние имаме над 130 кмета в цялата страна и няма нещо, от което да се срамуваме. Напротив – няма община, която да не е усетила положителния ефект от стабилното управление на правителството на Бойко Борисов и от европейската солидарност.  В тази връзка отбелязах, че най-голямата слабост на нашите опоненти от БСП е именно липсата на конкретни резултати от годините, когато са били на власт. Ние обаче имаме с какво да се похвалим и затова призовах кметовете да говорят непрекъснато с хората и да им казват какво се е променило в даденото населено място и какво ще се променя при управлението на ГЕРБ\", коментира Цветан Цветанов", "date": "2019.04.03", "title": "Цветан Цветанов: Кампанията за изборите ще е много по-различна от всички досега"}
{"url": "https://www.faktor.bg/bg/articles/prieha-legendata-pele-v-bolnitsa", "text": "Бразилската футболна легенда Пеле бе хоспитализиран в Париж без опасност за живота, съобщи RMC Sport на своя уебсайт. Според информациите, той е бил приет в болница като превантивна мярка със силна треска след среща с нападателя на ПСЖ Килиан Мбапе. Говорейки за срещата си с младия французин, отпочиналият Пеле се пошегува: \"Мисля, че той ми завижда, затова иска да подобри моите постижения. Неговият стил на игра, начинът, по който той играе, е южноамерикански. Дори бразилски, бих казал. Жалко е, че той не игра за Сантос. Но никога не е късно“, завърши 78-годишният бразилец.", "date": "2019.04.03", "title": "Приеха легендата Пеле в болница"}
{"url": "https://www.faktor.bg/bg/articles/novini/balgariya/granitsata-mezhdu-borbata-s-dezinformatsiyata-i-svobodata-na-slovoto-e-mnogo-tanka", "text": "\"Все повече се разпространява неточна и невярна информация, също и такава, която има за цел да навреди на човек, групи, организации и държави. Имаше и опити за влияние върху изборни процеси\", коментира пред Bloomberg TV Bulgaria Йордан Божилов от Софийски форум за сигурност, който представи инициативата \"Заедно срещу дезинформацията\". Според експерта хората в обществото трябва да бъдат обучени да мислят критично.  \"Държавните органи до известна степен подценяват ролята на информацията. Границата между борбата с дезинформацията и свободата на словото е много тънка. Но подвеждащите новини могат да оказват пряка заплаха върху живота и здравето на хората\", добави още той. \"Въпросът е потребителите да бъдат сигурни в качествената журналистика и съобщенията на държавни органи. Навлизаме в етап, в който изкуственият интелект до такава степен може да подпомогне формирането много фалшиви новини, че те на практика да не се отличават от реалността\", уточни Божилов.  \"Неизбежно е включването на изкуствения интелект в борбата срещу фалшивите новини, ксенофобията, тероризма\", подчерта той.", "date": "2019.04.03", "title": "Границата между борбата с дезинформацията и свободата на словото е много тънка"}
{"url": "https://www.faktor.bg/bg/articles/otkriha-v-bezpomoshtno-sastoyanie-vokalista-na-gravity-co", "text": "Вокалистът на Gravity Co Явор Захариев е бил открит целият в кръв на тавана на дома си в столичния кв. \"Лозенец\". Той е бил намерен от свои близки около 12:30 часа в безпомощно състояние. Веднага са викнали полиция и линейка. 39-годишният рокаджия се намира в реанимациятата на \"Пирогов\". Според една от версиите мъжът е бил нападнат и бит. Друга хипотеза, която според медиците е по-вероятна, е, че мъжът е взел свръхдоза наркотици. Мъжът е с опасност за живота. Заради инцидента концерт на групата тази вечер в София бе отменен.", "date": "2019.04.03", "title": "Откриха в безпомощно състояние вокалиста на Gravity Co. в дома му"}
{"url": "https://www.faktor.bg/bg/articles/tsik-obyavi-obshtestvena-porachka-za-naemane-na-3000-mashini-za-glasuvane-na-evrovota", "text": "След продължило часове закрито заседание Централната избирателна комисия (ЦИК) взе решение да обяви обществена поръчка за наемане на 3000 машини за гласуване на изборите за Европейски парламент на 26 май. Максималната прогнозна стойност на поръчката е 7,5 млн. лева без ДДС. Точната формулировка на решението е за откриване на състезателна процедура с договаряне за възлагане на обществена поръчка с предмет - наемане на 3000 специализирани устройства с инсталиран софтуер за електронно машинно гласуване, както и логистично осигуряване и обслужване на специализираните устройства до секционните избирателни комисии в страната, обучение на персонал за работа с устройствата за произвеждане на избори за членове на Европейския парламент на 26 май. ЦИК определи за отговорно длъжностно лице Николай Желязков, главен юрисконсулт в Дирекция „Администрация“ на Комисията. На него е възложено да изпрати на регистъра на Агенцията по обществени поръчки необходимите документи по възлагането на обществената поръчка и да осъществява дейностите, свързани с провеждането ѝ, включително и да приема документи за участие.", "date": "2019.04.03", "title": "ЦИК обяви обществена поръчка за наемане на 3000 машини за гласуване на евровота"}
{"url": "https://www.faktor.bg/bg/articles/ikonomika/biznes/tsenite-na-petpola-pochti-dokosnaha-70-dolapa-za-bapel", "text": "Цeнитe нa пeтpoлa в cpядa ce пoĸaчвaт зa чeтвъpтa cecия пopeд, ĸoтиpoвĸитe зa copтa Вrеnt ce дoближиxa дo 70 дoлapa зa бapeл зa пъpви път oт нoeмвpи минaлaтa гoдинa, пише money.bg  . Πoдĸpeпa зa пaзapa дaвa pacтящия oптимизъм пo oтнoшeниe cъcтoяниeтo нa cвeтoвнaтa иĸoнoмиĸa, a тaĸa cъщo cъĸpaщaвaнeтo нa дoбивa в cтpaнитe yчacтничĸи в пaĸтa OΠEK+. Юнcĸитe фючъpcи зa Вrеnt нa лoндoнcĸaтa бopca ІСЕ Futurеѕ днec cyтpинтa пocĸъпвaт c $0,38 , дo $69,75 зa бapeл. Bъв втopниĸ цeнaтa нa тeзи ĸoнтpaĸти ce пoĸaчи c $0,36 - дo $69,37 зa бapeл. Cтoйнocттa нa aмepиĸaнcĸия eтaлoн WТІ c дocтaвĸa мaй нa нюйopĸcĸaтa cтoĸoвa бopca (NYМЕХ) в cъщoтo вpeмe ce вдигa c $0,25 - дo $62,83 зa бape. B xoдa нa вчepaшнaтa тъpгoвия цeнaтa пoдcĸoчи c $0,99 (1,61%) - дo $62,58 зa бapeл. Oт нaчaлoтo нa тaзи гoдинa WТІ пoeвтиня c 38% блaгoдapeниe нa cъĸpaщaвaнeтo нa пpoизивoдcтвoтo в cтpaнитe oт пaĸтa OΠEK+ и зapaди cилния cпaд нa иpaнcĸитe и вeнeцyeлcĸитe дocтaвĸи пopaди aмepиĸaнcĸитe caнĸции. Πo дaнни нa pycĸoтo eнepгийнo миниcтepcтвo пpeз мapт cтpaнaтa e cъĸpaтилa дoливa cи paмĸитe нa cпopaзyмeниeтo cъc 130 xил. бapeлa в cpaвнeниe c нивoтo oт oĸтoмвpи минaлaтa гoдинa. Дъpжaвитe yчacтничĸи в cпopaзyмeниeтo зa oгpaничaвaнe нa дoбивa - OΠEK+, вepoятнo щe пpoдължaт cдeлĸaтa зa cъĸpaщaвaнe нa пpoизвoдcтвoтo c 1,2 млн. бapeлa нa дeнoнoщиe и пpeз втopoтo пoлyгoдиe, мaĸap нивoтo нa нeгoвoтo изпълнeниe щe бъдe знaчитeлнo пo-ниcĸo, пpeдпoлaгa aнaлизaтopът нa DNВ Маrkеtѕ Xeлгa Aндpe Mapтинceн, цитиpaнa oт Вlооmbеrg. B cъщoтo вpeмe oптимизъм пo oтнoшeниe нa cвeтoвнaтa иĸoнoмиĸa pacтe зapaди cигнaлитe, чe CAЩ и Kитaй ca близo дo cĸлючвaнe нa тъpгoвcĸo cпopaзyмeниe.", "date": "2019.04.03", "title": "Цeната нa пeтpoлa  почти дoкосна  70 дoлapa зa бapeл"}
{"url": "https://www.faktor.bg/bg/articles/ikonomika/biznes/konsortsium-markat-shte-stroi-vtorata-traba-na-turski-potok", "text": "Консорциум \"Маркат\" е избран за изпълнител за строителството на втората тръба от газопровода \"Турски поток\". Това обяви по време на изслушване в Народното събрание енергийният министър Теменужка Петкова.  Петрова съобщи, че изборът на строител е факт след успешно приключилата трета фаза на пазарния тест за резервиране на капацитет на тръбата.  Изпълнението на обществената поръчка се гарантира в рамките на 250 дни.", "date": "2019.04.03", "title": "Консорциум \"Маркат\" ще строи втората тръба на \"Турски поток\""}
{"url": "https://www.faktor.bg/bg/articles/ikonomika/ep-udalzhava-garantsiyata-pri-pokupka-na-stoki-onlayn", "text": "\"Гаранцията при покупка на стоки онлайн ще бъде удължена\", съобщи Богомил Николов от \"Активни потребители\" по повод обсъжданите в Европарламента директиви за правата на потребителите, които се очаква да бъдат гласувани окончателно до края на месеца.  Търговците и производителите вече ще носят отговорност и за вградения софтуер в стоките, а клиентът ще има право да поиска преинсталиране на продукта или замяна с нов. До този момент производители и търговци не носеха отговорност за софтуера на продуктите, а само за физически дефекти по него. Сега, с изменението на европейското законодателство, ще им бъде вменена такава отговорност, която в рамките на две години трябва да бъде одобрена в законите на всяка държава от Европейския съюз. \"Другото важно нещо е, че доказателствената тежест по законовата гаранция се удължава от шест месеца на една година. Тоест досега ние имаме по закон гаранция от две години, но в първите шест месеца се счита, че дефектът е съществувал към момента на продажбата и потребителят не трябва да доказва нищо. Когато обаче на седмия или осмия месец се възползваме от гаранцията си, то ние трябваше да доказваме, че този дефект е съществувал при продажбата, а не е придобит по-късно вследствие на употребата. Сега срокът се удължава на една година\", обясни той.", "date": "2019.04.03", "title": "ЕП удължава гаранцията при покупка на стоки онлайн"}
{"url": "https://www.faktor.bg/bg/articles/spetsprokuraturata-nahlu-v-dai-pernik", "text": "Прокурори от Специализираната прокуратура и служители в ТЗБОП-Перник започнаха действия по разследване в Областна дирекция на Изпълнителна агенция \"Автомобилна администрация\" в град Перник.  Досъдебното производство на Специализираната прокуратура е образувано срещу лица, за които има данни, че участват в организирана престъпна група за подкупи. Извършват се претърсвания, изземвания, разпити на свидетели, съобщават от прокуратурата. Информация за специализираната операция ще бъде предоставена по-късно, уточняват от обвинението.", "date": "2019.04.03", "title": "Спецпрокуратурата нахлу в ДАИ-Перник"}
{"url": "https://www.faktor.bg/bg/articles/makedontsite-stignaha-do-razbiliya-se-samolet-iznesoha-chetiri-trupa", "text": "Четири тела са открити след катастрофата със самолет в Македония, при която загина българско семейство. Телата вече са превозени за аутопсия. Това заяви министърът на вътрешните работи Младен Маринов на извънреден брифинг във връзка с инцидента, станал в близост до Скопие. \"Последната информация отпреди 10 минути е, че колегите от Северна Македония са успели да стигнат до мястото на катастрофата и има намерени 4 тела. Няма оцелели. Телата са превозени в тяхната съдебна медицина за аутопсия и след това ще можем да потвърдим самоличността на загиналите. В постоянна връзка сме с колегите от Северна Македония. Извършва се оглед на място и се работи по установяване на причините за катастрофата\", обяви Маринов. Министърът обяви, че вече се извършва проверка на техническото състояние на самолета и призова да не се правят предположения за причината за катастрофата, а да се изчакат резултатите от разследването. \"Към момента вътрешният министър на Северна Македония ме увери, че имат ресурс да се справят с първите и неотложни действия. Ние сме заявили, че сме в готовност да им помогнем при нужда\", каза още вътрешният министър.", "date": "2019.04.03", "title": "Македонците стигнаха до разбилия се самолет, изнесоха четири трупа"}
{"url": "https://www.faktor.bg/bg/articles/prokuraturata-poiska-otstranyavaneto-na-kmeta-na-sozopol", "text": "Софийска градска прокуратура (СГП)  внесе в Специализирания наказателен съд (СНС) предложение за отстраняване от длъжност на Панайот Рейзи – кмет на община Созопол, и Златка Мусева - главен счетоводител в Община Созопол. Спрямо двамата са повдигнати обвинения за длъжностно присвояване в особено големи размери, представляващо особено тежък случай, осъществено след предварителен сговор, при условията на продължавано престъпление и чрез улесняващи документни престъпления – престъпление по чл по чл.203 вр. чл. 202,  ал. 1, т.1, вр. чл. 201, вр. ал.1, вр. чл. 26, ал.1 от НК, съобщават от пресслужбата на прокуратурата. Първоначално  Панайот Р. бе привлечен към наказателна отговорност на 11.03.2019 г., а впоследствие на  01.04.2019 г. обвинението спрямо него е конкретизирано, като са посочени съучастниците му и точния размер на присвоената сума. Златка М. е привлечена към наказателна отговорност на 1.04.2019 г. В хода на разследването е установено, че в резултат на престъпната дейност на двамата обвиняеми и техен съучастник, в периода  от 29.08.2014 г. до 27.03.2017 г. в гр. Созопол, при условията на продължавано престъпление, с 33 отделни деяния, в качеството си на длъжностни лица и след предварителен сговор, са присвоили чужди пари  в общ размер над 2 000 000 лв. - собственост на Община Созопол, поверени им да ги управляват, като присвояването е в особено големи размери, представляващо особено тежък случай. Третият участник в престъпната схема – Венцислав П. , също е привлечен към наказателна отговорност на 28.03.2019 г. За улесняване на присвояването Панайот Р. и Златка М. са извършили и документни престъпления, като съзнателно се ползвали от неистински частни документи – договори и фактури. Престъпната дейност на Панайот Р. и Златка М. се изразявала в изплащането на суми от бюджета на Община Созопол по фактури за извършени СМР. Като основание за банковите преводи се сочели договори за извършени СМР, но сумите постъпвали по сметка на физическо лице, нямащо нищо общо с фирмата изпълнител. Самите фактури и договори не произхождали от лицата, сочени за техни автори, и това обстоятелство било известно на двамата обвиняеми. Тъй като повдигнатото обвинение е за умишлено престъпление, извършено във връзка с работата на двамата обвиняеми, съществуват достатъчно основания да се счита, че служебното им положение ще създаде пречки за обективното, всестранно и пълно изясняване на обстоятелствата по делото, допълват от прокуратурата.", "date": "2019.04.03", "title": "Прокуратурата поиска отстраняването на кмета на Созопол"}
{"url": "https://www.faktor.bg/bg/articles/borisov-obsadi-s-mitropolit-kiprian-kak-shte-predadem-na-skopie-blagodatniya-ogan-za-velikden", "text": "Министър-председателят Бойко Борисов се срещна със старозагорския митрополит Киприан в качеството му на ръководител на Комисията за уреждане на статута на Македонската православна църква-Охридска архиепископия (МПЦ). Това съобщиха от правителствената информационна служба.  Комисията беше създадена в края на 2017 г. след искане на МПЦ Българската православна църква да съдейства за уреждане на статута й.  По време на срещата между министър-председателя Борисов и митрополит Киприан беше уточнен начинът, по който ще бъде предаден донесеният от Йерусалим великденски благодатен огън от българска страна на представител на македонската църква. За първи път Северна Македония получи благодатния огън от България миналата година.  Тази година старозагорският владика Киприан ще донесе благодатния огън от Йерусалим у нас. В тази връзка в правителствения самолет с българската делегация ще пътува македонски епископ, което се осъществява по изричната молба на Македонската православна църква.  На срещата митрополит Киприан запозна премиера Борисов със състоянието на храмовете в Старозагорската епархия и по-конкретно – с храм-паметник „Рождество Христово“ към шипченския манастир.  „Правителството винаги е подкрепяло Българската православна църква и ще продължи да го прави“, посочи министър-председателят Борисов.  От своя страна старозагорският митрополит Киприян поднесе поздравления и благодарност към премиера Бойко Борисов за отличните църковно-дипломатически отношения между правителството на България и Българската православна църква.", "date": "2019.04.03", "title": "Борисов обсъди с митрополит Киприан как ще предадем на Скопие Благодатния огън за Великден"}
{"url": "https://www.faktor.bg/bg/articles/nikolay-nenchev-1", "text": "Софийският градски съд пита Министерството на отбраната кога руски самолети са нарушавали нашето въздушно пространство от септември 2011 г. до края на 2016 г. Запитването е по делото срещу бившия министър на отбраната в кабинета \"Борисов 2\" Николай Ненчев, който е подсъдим за ремонта на 6 двигателя на изтребителите МиГ-29. Днес се очакваше процесът да приключи, но Ненчев даде кратки обяснения. Именно в тях той обяви, че му е било докладвано, че имало случаи на навлизане в нашето въздушно пространство на руски самолети. Това пък стана повод прокурорът Стоян Лазаров да поиска съдът да попита кога се е случвало това. Неговото запитване беше само за времето, когато Николай Ненчев е бил начело на министерството. Адвокатът на бившия министър на отбраната Ненков поиска времето да се увеличи - от 9-и септември 2011 г., когато е сключено рамковото споразумение с руската фирма РСК \"МиГ\". Съдия Петър Стоицев уважи неговото искане. Отговорът трябва да се получи до 7-и май, когато е следващото заседание.", "date": "2019.04.03", "title": "Съдът пита МО нарушавали ли са руски самолети пространството ни по времето на Николай Ненчев"}
{"url": "https://www.faktor.bg/bg/articles/mladen-marinov-1-4", "text": "\"Държавата има възможност да окаже съдействие за прибиране на тленните останки на загиналото семейство в самолетна катастрофа в Северна Македония\". Това каза пред журналисти министърът на вътрешните работи Младен Маринов преди изслушването му в Комисията по вътрешна сигурност и обществен ред във връзка със самолетната катастрофа в Северна Македония, при която загина четиричленно българско семейство.  \"Телата са в съдебна медицина. От там очакваме идентификацията им. Ние оказваме съдействие с данни от нашите системи. Чакаме официално лицата да бъдат идентифицирани“, обясни Маринов. Той уточни, че не може да се ангажира с краен срок за идентификация на телата. \"Разследването се води от властите на Северна Македония. Ние можем да участваме само, ако ни бъде поискана експертна, информационна или техническа помощ\", заяви той. Попитан дали имаме възможност като държава да окажем съдействие за прибиране на тленните останки, той отговори: „Разбира се. Нека да свършат процедурите“.  Относно акцията на Специализираната прокуратура в Перник по разследване в „Автомобилна администрация“ , той уточни, че действията на прокуратурата към момента продължават, а официална информацията ще има след приключване на разследването.", "date": "2019.04.03", "title": "Младен Маринов: Държавата може да съдейства за прибирането на телата от Македония"}
{"url": "https://www.faktor.bg/bg/articles/vks-otmenil-blizo-polovinata-ot-prisadite-na-apelativniya-spetsializiran-nakazatelen-sad", "text": "Близо половината от присъдите, постановени от Апелативния специализиран наказателен съд за 2018 година са били отменени от Върховния касационен съд. Това стана ясно от отчет за работата на съда, представен от неговия председател Георги Ушев. Ако през 2017 г. 18 от 22-те съдебни решения са били потвърдени от върховните съдии, то през 2018-а в сила са влезли само 7 от общо 20-те постановени съдебни акта. Георги Ушев обеща причините да бъдат обсъдени с върховни съдии, но още преди това определи решенията по някой от казусите като спорни. „Просто това е съдебна дейност. Тя е човешка дейност. Не всичко може да бъде идеално като във всяка една дейност. Според нас има и такива, на които би могло да бъде даден шанс“, каза той. Ушев беше подготвен за анализа си с брой томове - 15 515, и часове съдийска работа – 2101, при брой на спецапелативните съдии 14. Те използвали и през тази година една единствена съдебна зала.", "date": "2019.04.03", "title": "ВКС отменил близо половината от присъдите на Апелативния специализиран наказателен съд"}
{"url": "https://www.faktor.bg/bg/articles/obshtestvo/zakon-i-red/oblekchava-se-protsedurata-za-izdavane-na-lichni-dokumenti", "text": "До 30 дни ще бъде срокът за издаване на лична карта, паспорт и документ за самоличност на чужденци, получили убежище, статут на бежанец или хуманитарен статут у нас - това предвиждат промени в Закона за българските лични документи, приети на днешното заседание на правителството.   Посоченият срок ще е валиден за обикновената услуга по издаване на документ, а при бързата услуга срокът ще е 10 дни.   Друга промяна предвижда данните за родители, съпруг или съпруга, законен представител и промяна на гражданството да се посочват единствено при издаването на първи документ за самоличност на българските граждани.   Определя се и срокът за предоставяне на данни от информационните фондове за българските лични документи - до 14 дни от регистриране на искането или подадено писмено заявление.", "date": "2019.04.03", "title": "Облекчава се процедурата за издаване на лични документи"}
{"url": "https://www.faktor.bg/bg/articles/borisov-shte-obyadva-s-germanskiya-prezident-v-rezidentsiya-lozenets", "text": "Задълбочаването на двустранните отношения и напредъка и развитието на търговско-икономическото партньорство между България и Германия ще бъдат темите, които ще обсъдят министър-председателят Бойко Борисов и президентът на Федерална Република Германия Франк-Валтер Щайнмайер, съобщиха от правителствената пресслужба. Двамата ще разговарят по време на работен обяд, който българският премиер Борисов ще даде в чест на германския президент в резиденция \"Лозенец\" на 4 април 2019 г. Акцент по време на срещата между Бойко Борисов и Франк-Валтер Щайнмайер ще бъдат и въпроси, свързани с европейския дневен ред, както и двустранното сътрудничество в областта на средното и професионалното образование. Последната среща между българския министър-председател и президента на Германия се състоя при посещението на премиера Борисов в Берлин през 2017 г. Тогава президентът Щайнмайер прие министър-председателя Борисов в двореца \"Белвю\", където двамата подчертаха важността от интензивния двустранен диалог и беше даден ясен сигнал за волята и на двете страни да укрепват партньорството си по въпросите от взаимен интерес.", "date": "2019.04.03", "title": "Борисов ще обядва с германския президент в резиденция \"Лозенец\""}
{"url": "https://www.faktor.bg/bg/articles/spas-garnevski-1-1", "text": "„Най-после след близо година КСНС ще работи. Лошата новина е, че президентът на БСП и на Корнелия Нинова имаше достатъчно поводи да се намесва в темите с корупцията и за участието на Корнелия Нинова в нея, а не избирателно. Той можеше да коментира и Елена Йончева, която има повдигнато обвинение за пране на пари – най-голямата афера на десетилетието“. Това каза пред Нова ТВ депутатът от ГЕРБ Спас Гърневски.  „С оставките ГЕРБ показа високо ниво на политически морал. Нанков, Московски, Цачева подадоха оставки. Никой не е доказал, че са извършил нарушения. Показахме, че от редовия депутат до върховете на властта няма разлика в ГЕРБ. В „Позитано“ 20 апаратът беше заменен с бивши стари ченгета, но никой не им търси сметка. Нито аз, нито президентът Радев можем да кажем дали хората са виновни или не“, допълни бившият кмет на Пловдив.  „Скандалът с имотите нанесе имиджова щета на ГЕРБ. Бях казал, че 2019 г. е ключова, в която ще бъде пречупен гръбнака на БСП да влезе през задния вход във властта. Предсрочни избори въобще няма да има при положение, че имаме икономически растеж. Когато Радан Кънев говори за корупция, не говори, че водачката на листата на БСП има повдигнато обвинение, а с атаки срещу ГЕРБ. Автентичната десница, която започна прехода, беше в лицето на СДС. Когато се разби Синята коалиция през 2012 г. десницата беше пратена в клинична смърт. Най-нормалното е ДСБ, СДС и ГЕРБ да са в съюз в рамките на ЕНП. Чест прави на СДС, че достигна до този извод“, коментира Гърневски.  „Кандидатурата на Александър Йорданов е решение на СДС. Аз бях истински удовлетворен, че партията намери правилния път, който посочи Жосеф Дол“, каза още депутатът.", "date": "2019.04.03", "title": "Спас Гърневски: Президентът на БСП да се намеси в скандала с пране на пари при Елена Йончева"}
{"url": "https://www.faktor.bg/bg/articles/georgi-harizanov-sas-svikvane-na-ksns-radev-nagnetyava-dopalnitelno-naprezhenie", "text": "Политологът Георги Харизанов коментира пред izbori.bg  удря ли рамо на БСП и намесва ли се в предизборната кампания президентът Румен Радев със свикването на заседание на Консултативния съвет за национална сигурност на тема \"Резултати от противодействието на корупцията по високите етажи на властта. Необходимост от мерки\". Припомняме, че КСНС се свиква след една година прекъсване. Заявките на Радев за борба с корупцията по високите етажи на властта бяха отпреди три години. Сега се сеща, че тази тема отново му е важна. Очевидно е, че се влиза в някакъв хор е се използва моментът за нагнетяване на допълнително напрежение, каза Харизанов. От друга страна все пак президентът се е наел да свърши нещо, макар то да е в унисон с говоренето и с действията на партията, която го избра, добави той. Президентът може да бъде много по-активен и да помисли внимателно и по други теми, които не са по-малко важни от тази. Фокусирането върху темата с корупцията показва синхронизиране със социалистическата партия. Каквото и да се изговори на този КСНС, винаги ще е в сянката на предизборната кампания. Темата е важна, но моментът не е най – удачният, заяви политологът. Харизанов каза още, че очаква още много гейтове във връзка с предизборната кампания и напомни, че винаги е най – лесно да се атакуват управляващите.", "date": "2019.04.03", "title": "Георги Харизанов: Със свикване на КСНС Радев нагнетява допълнително напрежение"}
{"url": "https://www.faktor.bg/bg/articles/posolstvata-na-12-strani-izraziha-bezpokoystvo-za-pravovata-darzhava-v-rumaniya", "text": "Посолствата на 12 страни, включително международни партньорки и съюзнички на Румъния, публикуваха днес становище, в което изразиха безпокойство във връзка с правовата държава в Румъния, предаде БТА. В текста се призовават страните, участващи в изготвянето на извънредни постановления в областта на правосъдието, „да се въздържат от изменения, които биха отслабили правовата държава и способността на Румъния да се бори с престъпността и корупцията“. Документът е подписан от Австрия, Белгия, Канада, Дания, Финландия, Франция, Германия, Ирландия, Норвегия, Холандия, САЩ и Швеция. „Ние, международни партньори и съюзници на Румъния, призоваваме всички участващи страни в изготвянето на извънредни постановления на правителството, които променят законодателството в областта на правосъдието, да се въздържат от изменения, които биха отслабили правовата държава и способността на Румъния да се бори с престъпността и корупцията“, се посочва в съобщението. Управляващите в Румъния социалдемократи искат да намалят обхвата на подсъдност за някои престъпления, което автоматично ще прекрати множество настоящи корупционни случаи. Те подкрепиха и втори указ, който ще позволи да осъдени след 2014 г. за корупция политици ретроактивно да обжалват присъдите си.", "date": "2019.04.03", "title": "Посолствата на 12 страни изразиха безпокойство за \"правовата държава\" в Румъния"}
{"url": "https://www.faktor.bg/bg/articles/ekaterina-zaharieva-izyavlenieto-turskoto-mvnr-e-stranen-nachin-na-izvinenie", "text": "\"Предполагам, че изявлението на говорителя на МВнР на Турция е някакъв странен начин на извинение\". Това каза вицепремиерът и министър на външните работи Екатерина Захариева пред български медии във Вашингтон по повод изявлението на говорителя на МВнР на Турция. \"Запознах се, предполагам, че това е някакъв странен начин на извинение. Разбирам, че според тях министърът не е имал това предвид. Разбирате, че ние, за да реагираме, сме прочели внимателно какво е казал министърът\", заяви Захариева. \"Българските разследващи органи ще окажат съдействие за изясняване на причините за инцидента в Северна Македония\", коментира Захариева за инцидента в Северна Македония.  \"Моите съболезнования към семейството. Премиерът се чу със Заев, министър Младенов е в постоянен контакт със своя колега. Предстои изясняване на причините за трагичния случай. В посолството още снощи беше сформиран кризисен щаб, нашият генерален консул присъства на разпознаването на телата. Нашите разследващи органи ще окажат съдействие за изясняване на причините за инцидента\", заяви Екатерина Захариева.", "date": "2019.04.03", "title": "Екатерина Захариева: Изявлението на турското МВнР е странен начин за извинение"}
{"url": "https://www.faktor.bg/bg/articles/grazhdanskata-kolegiya-otkaza-da-sezira-ks-za-tsarskite-imoti", "text": "Гражданската колегия на Върховния касационен съд отказа да сезира Конституционния съд по предложение на тричленния състав, разглеждащ делото „Царска Бистрица“, казусът за царските имоти да получи тълкуване от Конституционния съд (КС). Преди две седмици съставът с председател Маргарита Соколова и членове Светлана Калинова (докладчик) и Розинела Янчева, спря последното висящо дело за царските имоти пред ВКС, за да бъде сезиран КС. Искането е конституционните съдии да се произнесат каква е правната характеристика и последиците от собственото им решение 4 юни 1998 г., с което обявиха за противоконституционен Закона за обявяване държавна собственост имотите на семействата на бившите царе Фердинанд и Борис и на техните наследници (ЗОДСИСБЦ) от 1947 г. Днес на заседание на Общото събрание на Гражданската колегия „за“ предложението са гласували 18 съдии, а „против“ – 21. Те са обсъдили и второ предложение на Соколова, Калинова и Янчева да бъде поискано принципно тълкуване от Конституционния съд за това допустимо ли е тричленен състав на ВКС да поиска тълкуване на разпоредба от Конституцията, когато това е необходимо за разрешаването на конкретен правен спор. То също не е било прието от мнозинството в колегията, като „за“ са гласували 15 съдии, а „против“ – 24. Това предложение на състава не е случайно, тъй като досега КС винаги е приемал, че състави на върховните съдилища могат да го сезират само с искания за обявяване на противоконституционност на закон, а не и с такива за тълкуване на Конституцията. Тепърва предстои съставът, разглеждащ делото за Царска Бистрица да реши дали все пак да не опита сам да се обърне към КС или ще отмени определението си, с което спря делото и сам ще тълкува какви са правните последици от отмяната на закона от 1947 г. Именно за това какви са последиците от отмяната на този закон, с който през 1947 г. юридически, а не фактически (това става по-рано), са одържавени царските имоти, е един от основните спорове по делата за бившите дворци днес. Адвокатите на държавата твърдят, че обявяването на ЗОДСИСБЦ за противоконституционен, няма практическо значение, тъй като решението на КС няма обратна сила, нито реституционен характер. Адвокатите на Симеон Сакскобуррготски и сестра му Мария Луиза Хробок застъпват позицията, че решението на КС има конститутивен ефект и правовъзстановително действие. Това означава, че самото решение на КС има пряк реституционен ефект и възстановява правното положение такова, каквото е съществувало преди приемането на закона за отнемане на имотите на бившите царе. Т.е. след произнасянето на КС през 1998 г. техните наследници са собственици на имуществото, предмет на отнемане със закона от 1947 г. За да обосноват тезата си, те стъпват на единственият акт, с който Конституционният съд е разяснявал какви са последиците от собствените му решения – Решение № 22 от 31 октомври 1995 г. по к.д. №25/95 г. В него КС прие, че при отмяна на закон като противоконституционен се възстановява правното положение такова, каквото е съществувало преди приемането му.", "date": "2019.04.03", "title": "Гражданската колегия на ВКС отказа да сезира КС за царските имоти"}
{"url": "https://www.faktor.bg/bg/articles/novini/balgariya/bpts-kanonite-ne-pozvolyavat-obshto-bogosluzhenie-na-patriarha-i-papata", "text": "Патриарх Неофит ще се срещне с папа Франциск в Синодалната палата на 5 май, така както предвижда проекто-програмата за апостолическата визита, но общо богослужебно в храм-паметника „Александър Невски” няма да има. Това става ясно от взетото единодушно   публикувано на сайта на патриаршията. Светият Синод ще подготви и изпрати отговор до апостолическия нунций у нас  Анселмо Гуидо Пекорари, в което да се подчертае, че поканата за гостуването на папата идва от държавните власти и е редно основните мероприятия да бъдат съгласувани с държавните институции. „Що се отнася до онази част на предложената ни проекто-програма, която включва участието на представители на БПЦ-БП, бихме искали да Ви информираме, че Негово Светейшество Българският патриарх, заедно с членове на Св. Синод са готови да приемат папа Франциск за среща в Синодалната палата на 5 май 2019 г., както е предвидено в изпратената ни проекто-програма.  Посещение на патриаршеската катедрала „Св. Александър Невски” е възможно, но бихме искали да подчертаем, че каквато и да е форма на отслужване на общо богослужебно или молитвено последование, както и поставянето на богослужебни одежди, за нас е неприемливо, тъй като Светите Канони не допускат това. В тази връзка участието на патриаршеския хор също се явява невъзможно”, казват от Светия Синод. Те отхвърлиха и предложението дякон Иван Иванов да бъде преводач по време на цялата визита на папа Франциск у нас, а само при посещенията в сградата на Св. Синод и „Св. Александър Невски”. Клирици на БПЦ-БП няма да участват и във всички останали събития от програмата на визитата на папата.", "date": "2019.04.03", "title": "БПЦ: Каноните не позволяват общо богослужение на патриарха и папата"}
{"url": "https://www.faktor.bg/bg/articles/turtsiya-nyama-da-se-otkazhe-da-kupi-ruski-sistemi-za-protivovazdushna-otbrana-s-400", "text": "\"Турция няма да се откаже да купи руски системи за противовъздушна отбрана С-400 въпреки натиска на САЩ, които временно преустановиха  доставките на Анкара на оборудване, свързано със самолетите F-35\", заяви днес във Вашингтон турският министър на външните работи, предаде АФП. \"Това е приключена сделка и ние няма да се върнем назад\", каза Мевлют Чавушоглу на конференция в рамките на среща на министрите на външните работи от НАТО във връзка с отбелязването на 70-ата годишнина от създаването на алианса.", "date": "2019.04.03", "title": "Турция: Няма да се откажем да купим руски самолети, въпреки САЩ"}
{"url": "https://www.faktor.bg/bg/articles/novini/svyat/stoyan-andov-balgariya-vse-oshte-ima-mnogo-hora-koito-smyatat-makedontsite-za-balgari", "text": "\"България никога не е искала да има преброяване на българското малцинство в Македония, заради опасенията, че ако една 20-30 хиляди се самоопределят като българи това ще разбие тезата, че македонците са българи\", заяви в интервю за Георги Коритаров първият председател на македонския парламент след обявяването на независимостта и, Стоян Андов. По думите му, в България все още има много хора, които \"смятат македонците за българи\", както и македонския език за диалект на българския.", "date": "2019.04.03", "title": "Стоян Андов: В България все още има много хора, които смятат македонците за българи"}
{"url": "https://www.faktor.bg/bg/articles/novini/balgariya/gerb-razshiryava-koalitsiyata-za-evroizborite-podpisva-i-sas-zemedeltsite-na-mozer", "text": "ГЕРБ разширява коалицията за Европейски избори 2019 и е на път да върне облика на едновремешното ОДС. След СДС лидерът на управляващата партия Бойко Борисов ще подпише споразумение и със земеделците на едновремешната съпредседателка на ОДС и лидер на Народен съюз - Анастасия Мозер. Церемонията е утре сутринта в централата на ГЕРБ, съобщиха от партията. Споразумението е за подкрепа от страна на ПП \"Обединени земеделци\", наследници на БЗНС-Народен съюз. Мозер в момента е почетен председател на земеделската партия, а от 2011 г. насам действащ лидер е Петя Ставрева, бивш евродепутат. Решението вероятно е отглас от апела на шефа на ЕНП Жоузеф Дол десницата у нас да се яви обединена на евровота. Дол вече поощри ГЕРБ за постигнатото споразумение със СДС. Останалата част от десницата извън парламента обаче отказа да се вслуша в призива на лидера на европейските десни. Така, за първи път ГЕРБ правят не само коалиция, но такава и от повече от две политически формации.", "date": "2019.04.03", "title": "ГЕРБ разширява коалицията за евроизборите - подписва и със земеделците на Мозер"}
{"url": "https://www.faktor.bg/bg/articles/avtobus-pomete-mikrobus-i-svetofar-pred-hotel-v-plovdiv", "text": "Автобус е блъснал микробус и светофар пред хотел в Пловдив. Сигналът е получен малко след 6,00 часа. На кръстовището между бул. \"Руски\" и ул. \"Любен Каравелов\" автобус на градския транспорт блъснал микробус пред хотел \"Лайпциг\", който се врязва в колони около входа и няколко бетонни саксии. Една от саксиите удря друг паркиран микробус. Автобусът продължава по бул. \"Руски\" и се блъска в две светофарни уредби. Шофьорът е 48-годишен, като е тестван за употреба на алкохол и наркотици, а резултатите са отрицателни\", съобщиха от ОДМВР-Пловдив, пише Novini.bg. \"Няма загинали или пострадали хора. Произшествието е отработено по административен ред\", завършиха от МВР.", "date": "2019.04.03", "title": "Автобус помете микробус и светофар пред хотел в Пловдив"}
{"url": "https://www.faktor.bg/bg/articles/zaoblachava-se-na-mesta-shte-prevali", "text": "Днес ще бъде предимно слънчево. По-значителни увеличения на облачността ще има след обяд над западните райони от страната и на отделни места там ще превали краткотраен дъжд. Източният вятър ще се усили. Максималните температури, в повечето райони, ще бъдат между 13° и 18°, в София около 14°. Над Черноморието ще бъде слънчево, но ветровито. Ще духа умерен до силен източен вятър. Максималните температури ще бъдат между 11°-14°. Температурата на морската вода е 9°-11°. Вълнението на морето ще бъде 3-4 бала.  Над планините ще бъде предимно слънчево. След обяд над масивите от Западна България ще има временни увеличения на облачността и на места ще превали дъжд, над около 2000 метра - сняг. Ще духа умерен вятър от изток-североизток, а по високите и открити части ще се ориентира от север-северозапад. Максималната температура на височина 1200 метра ще бъде около 7°, на 2000 метра - около 0°. Атмосферното налягане през деня слабо ще се понижи, но ще остане по-високо от средното за месеца.", "date": "2019.04.03", "title": "Над Западна България се заоблачава, на изток - слънце и вятър"}
{"url": "https://www.faktor.bg/bg/articles/sofiya-s-praznichen-kalendar-dnes", "text": "София е обявена единодушно за политически и административен център на страната на 3 април 1879 г. от Учредителното народно събрание, по предложение на проф. Марин Дринов. Решението е мотивирано с факта, че София е отдалечена от турската граница и е средищно разположена в българските земи според тогавашното разбиране. При обявяването си за столица градът е с население от 11 694 жители, има 3306 къщи, 2 училища, 10 хана, 120 дюкяна. Сега София е 15-ият по големина град в Европейския съюз, с население над 1 милион и 300 хиляди души, което е близо 20% от населението на България. София носи името на късноантичната катедрала на града \"Света София\", наричана още \"Светата Премъдрост Божия\". Проф. Марин Дринов е голям български учен, професор в Харковския университет, автор на крупни исторически трудове, по време на Освободителната война е зачислен към канцеларията на началника на гражданското управление в окупираните български земи княз Черказки. Освен това той се ползва с личните симпатии на княз Дондуков, който се отнася с голямо доверие към Дринов и се вслушва в съветите му. СТОЛИЧНА ОБЩИНА ОРГАНИЗИРА ПРАЗНИЧНИ СЪБИТИЯ, ПОСВЕТЕНИ НА 140-ГОДИШНИНАТА ОТ ОБЯВЯВАНЕТО НА СОФИЯ ЗА СТОЛИЦА НА БЪЛГАРИЯ: на 3 април 2019 г. (сряда) 09:00 ч., Храм „Света София“ – АРХИЕРЕЙСКА СВЕТА ЛИТУРГИЯ в присъствието на Негово Светейшество †Неофит, Митрополит Софийски и Патриарх Български 11:00 ч., ул. „Оборище“ (пл. „Свети Александър Невски“) – ТЪРЖЕСТВЕНА ЦЕРЕМОНИЯ ПО ОСВЕЩАВАНЕ И ВРЪЧВАНЕ НА ЗНАМЕНА НА СТОЛИЧНИ УЧИЛИЩА – с участието на Националната гвардейска част и Гвардейския представителен духов оркестър в присъствието на Негово Светейшество †Неофит, Митрополит Софийски и Патриарх Български 16:00 ч. – 18:00 ч. – ПРАЗНИЧЕН РЕТРО ТРАМВАЙ по маршрут: пл. „Възраждане” – бул. „Христо Ботев” – пл. „Македония” – ул. „Алабин” – бул. „Мария-Луиза” – Централна гара – бул. „Христо Ботев” – пл. „Възраждане”. Часове на тръгване от пл. „Възраждане” – 16:00 ч., 16:40 ч., 17:20 ч. Актьори от театър „Сириус“ ще представят куклени етюди и игри с пътниците в трамвая. 17:00 ч., Градска градина – Галерия на открито – ОТКРИВАНЕ НА ИЗЛОЖБАТА \"ДА СЪГРАДИШ СТОЛИЦА\" Изложбата представя интересни и важни моменти от историята на града: на 28 табла са представени архивни материали, които маркират важни исторически събития и различни аспекти от живота на София. 18:00 ч., в ЛАРГОТО – КОНЦЕРТ НА СОФИЙСКИЯ ДУХОВ ОРКЕСТЪР, диригент Васил Делиев В програмата: Нечо Русев – Празнична София, Любомир Пипков – Ръченица из оп. \"Момчил\", Петко Стайнов – Пайдушко из \"Тракийски танци\", Марин Големинов – Танц из \"Пет скици\", Асен Карастоянов – Копаница из \"Българи от старо време\", Ангел Добрев – Ботевградско празнично хоро, Дунаевски – Марш из к.ф. \"Веселые ребята\", Хачатурян – Танц със саби, Юли Дамянов – Рондо а ла Булгара, Христофор Раданов – Фолк-суинг, Иван Стайков – Флиген валс, Николай Добринов – Пиеса за духов оркестър върху мотиви от право хоро, Ат. Бояджиев – Хоп-троп, Милчо Левиев – Блус в 9, Дико Илиев – Дунавско хоро. 20:30 ч., площад „Княз Александър I” – ПРАЗНИЧНИ ИЛЮМИНАЦИИ 3 април – ВХОД СВОБОДЕН в Регионалния исторически музей – София, Софийската градска художествена галерия, Парк-музей „Врана“ и Зоологическа градина – София", "date": "2019.04.03", "title": "София с празничен календар днес"}
{"url": "https://www.faktor.bg/bg/articles/grazhdani-na-bunt-sreshtu-zlaten-vek-ako-nebostargacha-se-postroi-shte-ostana-kato-pametnik-na-koruptsiyata", "text": "Инициативен комитет \"Лозенец\" организира протест срещу сградата \"Златен век\". Протестът им е от 18:30 ч тази вечер. Строителното разрешение е изтекло още през 2017 година и строителството се извършва без необходимите строителни документи. Лъжа е на ДНСК, че срокът е удължен. Това заяви Никола Вапцаров, един от инициаторите на протеста. Задължително трябва да бъде спрян строежът от ДНСК, сградата да бъде разрушена и да се повтори процедурата. Вече година и половина протестираме, затова свалихме доверието от шефа на ДНСК - арх. Несторов. Ако бъде построен \"Златен век\"- ще бъде паметник на корупцията, който ще се вижда отвсякъде в столицата, коментира друг столичанин. Представете си ако се засели това чудовище, какво ще стане тук?, риторично попита софиянка. Както се казва Картаген трябва да бъде разрушен, казва дамата, която живее на метри от небостъргача \"Златен век\", който сега е изграден до 18-ия етаж.", "date": "2019.04.03", "title": "Граждани на бунт срещу \"Златен век\": Ако небостъргачът се построи, ще остане като паметник на корупцията"}
{"url": "https://www.faktor.bg/bg/articles/pokriv-ne-mozhe-da-se-pridobie-individualno-dori-da-e-vklyuchen-v-notarialen-akt", "text": "Професорът по административно право Иван Тодоров коментира пред Нова телевизия темата с имотите и  скандала с покривната тераса на шефът на КПКОНПИ Пламен Георгиев. \"В този случай, специално за терасата, законът е разрешил много еднозначно въпроса. Чл. 38 от Закона за собствеността изрично казва, че покривът е обща част на сградата. Според закона, той не може да подлежи на делба. Има едно тълкувателно решение още от 1983 г., което съвсем ясно казва, че общите части, включително покривът, не могат да бъдат обект на сделки, нито да се придобиват по давност”, заяви проф. Тодоров. На въпрос защо покривната тераса се намира в нотариалния акт, той отговори, че вероятно някой погрешка го е сложил вътре в него. „Има желязна съдебна практика, която казва, че когато някой има достъп до покрива и само през този апартамент има достъп до покрива, това не го прави собственик и не му дава право да бъде собственик на този покрив. Причината – този покрив може по желание на съсобствениците да бъде променян, да бъде променяна термоизолацията и т.н. Поради тази причина законът е решил еднозначно този въпрос”, коментира още той. Според Тодоров именно това е причината този покрив да не може да се придобие в индивидуална собственост. \"Това, че е включен в нотариалния акт, не е проблем поради една проста причина – тази част от нотариалния акт, която касае терасата, е нищожна и не следва да се счита, че поражда правно действие”, коментира още експертът. „Обикновено в строителните книжа това, което се построява отгоре, то става апартамент или жилище и се продава отделно, а това което си е покрив, си остава обща собственост. Дори само оттам да има излаз на този покрив. Няма как да се заобиколи законът, има желязна съдебна практика с много решения, включително от 2018 г.”, заяви Иван Тодоров. Относно това как КОНПИ ще проверява Пламен Георгиев, Тодоров отговори, че не е необходимо КОНПИ да го проверява. „По принцип, той не може да проверява сам себе си, тъй като ще е в конфликт на интереси. Има си прокуратура, има си и други контролни органи, които могат да проверяват. Прокуратурата ако има някакви съмнения – може да провери щателно всеки, когото реши – няма никакъв проблем”, коментира още Тодоров. По темата с апартаментите на властта, които КПКОНПИ проверява, проф. Иван Тодоров заяви: „Всеки един човек в България трябва да има съответствие между приходите и разходите си. Трябва и данъчната администрация да го следи, и прокуратурата, и всички правораздавателни органи, които имат отношение по въпросите. Всеки трябва да декларира верни обстоятелства, от които да не се нанасят вреди върху данъчната система. Всичко подлежи на проверка, това е въпрос на законосъобразност”. По думите му в случая с Пламен Георгиев КПКОНПИ също може да го проверява. „Той си прави отвод и останалите членове на комисията могат също да го проверят. Могат и други контролни органи, които имат отношение, да извършат проверка”, коментира Тодоров. \"Въпросът за разрешението за строеж на сградата „Златен век” има две страни. Едната е самото разрешение за строеж. То е издадено през 2007 г. След това то е презаверено, т.е. действието му е реновирано през 2012 г. Има отново 5-годишен срок за действие. През 2017 г., в рамките на този 5-годишен срок, излиза промяната на закона, която отлага губенето на действие за строеж. Моето мнение е, че разрешението за строеж е все още действащо. От друга страна, трябва да се прецени, ако това стигне до правораздавателните органи, какъвто шанс има след решението на ДНСК, дали въобще там може да се строи небостъргач”, коментира проф. Иван Тодоров относно скандала около сградата \"Златен век\". По думите му не е безконтролна възможността човек да си построи колкото си иска висока сграда на дадено място.„По начало в София не би трябвало да има пръснати небостъргачи, особено в южната част,  които да закриват гледката към Витоша. Поради тази причина би следвало да има най-после едно законодателно решение, с което това нещо да се забрани. Един небостъргач създава редица проблеми, особено за пътната инфраструктура”, коментира още той.", "date": "2019.04.03", "title": "Покрив не може да се придобие индивидуално, дори да е включен в нотариален акт"}
{"url": "https://www.faktor.bg/bg/articles/biser-petkov-1-1", "text": "Консултативният съвет по пенсионната реформа изготви реформата за пенсионната формула в края на 2015 година. НОИ беше съгласна с тази реформа. Това каза в сутрешния блок на БТВ социалният министър Бисер Петков.  \"Днес в комисията по труда и социалната политика ще се гледат последните промени в Кодекса за социално осигуряване. С тези промени ще се даде правна възможност на лицата при пенсиониране да изберат дали при изчисляване на коефициента да участват и периодите, които с промените беше решено да отпаднат. Т.е ако бъдат одобрени промените, хората ще имат възможността да решават по кой начин да се пенсионират и по коя формула да се изчисляват пенсиите им - новата или старата. Ще бъде даден един 6-месечен срок, в който гражданите да подават заявления за изчисляване на пенсията по старата формула, ако вече получават пенсия по новата формула. Имаме уверение от НОИ, че на сайта им ще има възможност да се изчисляват пенсиите и по старата формула, и по новата. Не мисля, че станалото в НОИ в Силистра трябва да се приема за даденост. Там, доколкото съм запознат, става въпрос за нередности с документите и предоставянето на неверни такива. Не може да се говори, че навсякъде в НОИ е така\", категоричен беше Бисер Петков.   \"Всяко едно лице с увреждания ще може да подава заявление и декларация в Агенцията за социално подпомагане за индивидуална оценка. Искам да уточня, че хората с увреждания, които вече получават помощи по новия закон, няма нужда да правят това. Със Закона за личната помощ се опитваме да избегнем финансирането на една и съща практика два пъти. Основното подпомагане ще идва от държавата. По наши изчисления между 80 000 и 90 000 лица ще се възползват, но всеки има право на личен избор. Оценяването няма краен срок\", разкри министър Бисер Петков.", "date": "2019.04.03", "title": "Бисер Петков обясни вариантите за пенсиониране и подпомагане на хората с увреждания"}
{"url": "https://www.faktor.bg/bg/articles/yunker-shte-rabotya-do-posledniya-moment-za-da-predotvratya-brekzit-bez-sdelka", "text": "ерът на ЕС Жан-Клод Юнкер обеща да работи до последния момент, за да предотврати Брекзит „без сделка“, но призна, че това изглежда ще бъде вероятния резултат, съобщава AFP. „Ще направя всичко, за да избегна хаотично напускане на Обединеното кралство“, заяви Юнкер, предупреждавайки, че само популисти и националисти ще отпразнуват липсата на споразумение.", "date": "2019.04.03", "title": "Юнкер: Ще работя до последния момент, за да предотвратя Брекзит без сделка"}
{"url": "https://www.faktor.bg/bg/articles/ninova-podozira-es-iska-se-da-se-podpishe-istanbulskata-konventsiya", "text": "Лидерът на БСП Корнелия Нинова изпадна в паника. Властелинът на \"Позитано\" 20 имала информация, че е възможно Обединена Европа да подпише Истанбулската конвенция. Нинова изпадна в паника или поне опита да изиграе свръх разртревоженост, с която да убеди другарите и най-вече себе си, че с документа човечеството е на прага на своето изчезване.  \"Иска се ЕС да подпише Истанбулската конвенция – призовавам евродепутатите ни да защитят Конституцията, българските семейства и деца и да не подкрепят това решение\", заяви Нинова в изявление във връзка с Истанбулската конвенция.  „Искам чрез вас една информация да поднеса и един призив да направя към българските евродепутати от всички партии. Опитите за приемане и налагане на Истанбулската конвенция не само, че не са спрели, а се засилват. Преди няколко часа получихме информацията. Утре в ЕП ще се гласува важна резолюция, с която се иска от съда на ЕС да даде процедура, па която конвенцията да бъде подписана от ЕС като цяло. Може би знаете, че осем европейски държави не признават Истанбулската конвенция. Това са България, Чехия, Унгария, Латвия, Лихтенщайн, Литва, Словакия и Великобритания. Ако се стигне до подписване на Конвенцията от целия ЕС по силата на договора за функциониране на ЕС, сключеното такова споразумение ще има обвързваща сила за държавите членки. Ако утре се гласува тази резолюция за съда и съдът даде процедура за подписване на Истанбулската конвенция от името на ЕС и тя се подпише, то тя ще има обвързваща сила и за България. Ето защо се обръщам и с призив към всички български евродепутати“, каза Нинова.  По думите й в последния месец са се видели в българските училища анкети, с които децата трябваше да се самоопределят като момиче, момче или нещо друго. „Видяхме други документи, детски градини, където не сме майки и бащи, а родител 1 и родител 2. Призовавам всички колеги, ние сме различни политически. И идеологически сме различни, но това е моментът, в който да покажем, че над всички нас стои Конституцията на Република България. Призовавам ги да гласуват против, за да защитят Конституцията на България, българските семейства, българските деца“, подчерта лидерът на БСП.", "date": "2019.04.03", "title": "Нинова в паника: ЕС готви да подпише Истанбулската конвенция, да пазим децата и семействата си!"}
{"url": "https://www.faktor.bg/bg/articles/ekspert-zelenski-e-komedien-aktyor-no-kato-vleze-vav-vlastta-nyama-myasto-za-humor", "text": "В Украйна има умора от политиката и политиците. На първия тур на изборите умората я обира досегашният президент Петро Порошенко, хората търсят нови лица и такова е водачът Володимир Зеленски. Такова мнение изрази в предаването „12+3“ на БНР Валерий Тодоров – журналист, бивш директор на БНР и кореспондент на БНР в Москва. Според него регистрираните много нарушения не са такива, които да повлияят на резултатите. „Тенденциите бяха ясни и може да поздравим социолозите за предварителните прогнози. Миналата година те даваха 8 % на Зеленски, а виждате сега. Това е протестният вот. Той има реалните шансове да стане президент, на принципа всички срещу един“, посочи Валерий Тодоров. „Зад Зеленски стои един популярен певец, който се оттегли в негова полза, това привлича младите. Вътрешният министър Арсен Лаков, който публично заяви, че няма да позволи фалшифициране на изборите. Олигархът Игор Колмойски, който живее в Израел, а израелското лоби е много силно в Украйна. Той е фигура с влияние и финансов ресурс. Двамата привличат националистическите формирования\". Иначе по думите на анализатора Зеленски няма конкретни тези.  “Казва: продължаваме курс към НАТО и ЕС, но няма да влезем там, където не ни канят. От друга страна той е за диалог с Русия. Но е подкрепян от хора, които желаят дори да се изгради стена между Украйна и Русия. От Москва пък казват, че не разпознават като приятели и двамата кандидати. Руското влияние минава през четвъртия Юрий Бойко\". Според Тодоров всички в Украйна гледат към парламентарните избори и проруското лоби може да реши, че Зеленски му е по-удобен от непримиримия Петро Порошенко и прелее гласове към него. Иначе Порошенко е по-опитният политически. „Ако се стигне до дебати преди втория тур, ще видим дали ще стигне хуморът на Зеленски. Въпросът е доколко ще има политически потенциал да убеди аудиторията. 48 % от населението на Украйна е за добри отношения с Русия и след изявленията „не преговарям с агресора, но ще поддържам диалог“ са вълна, която Зеленски ще опита да яхне.“ Валерий Тодоров се съмнява Зеленски да потърси Юлия Тимошенко, която да прелее гласове към него. „Тя е на принципа „слаб президент, силен премиер“ и се вижда като бъдещ канцлер в такава хипотеза. Зеленски е комедиен актьор, но като влезе във властта, няма място за хумор.“", "date": "2019.04.03", "title": "Експерт:  Зеленски е комедиен актьор, но като влезе във властта, няма място за хумор"}
{"url": "https://www.faktor.bg/bg/articles/novini/svyat/darzhavniyat-departament-za-okupiraniya-krim-rusiya-prilaga-otvlichaniya-nasilie-nakazatelna-psihiatriya", "text": "Бюрото по въпросите на демокрацията, правата на човека и труда към Държвния департамент на САЩ публикува  , в който са фиксирани множество нарушения, извършени от окупационните власти.  \"След окупацията на Крим в началото на 2014 година руските спецслужби поседователно засилват своя контрол в Крим и нарушават правата на човека. Окупационните власти налагат и непропорционално прилагат репресивните закони на РФ на украинската територия на Крим\", се казва в документа. Бюрото отбелязва, че от 2014-та до 2018 година включително жертви на отвличане в Крим са станали 42 души: 12 от тях са безследно изчезнали, 1 е открит мъртъв, двама са официално арестувани, а 27 са пуснати на свобода след задържане от 24 часа до няколко седмици. В редица случаи полицията е отказала на близките да приеме сигнал за изчезването и дори ги е заплашвала с арест ако подадат жалба.  В доклада се отбелязва и използването на физическо насилие срещу активисти на кримските татари, както и широкото използване на така наречената \"наказателна психиатрия\".  Специалано се отбелязва и нечовешкото отношение към задържаните. Най-малко 4 души са загинали в предварителния арест при подозрителни обстоятелства, официално окупационните власти са потвърдили три слечая.", "date": "2019.04.03", "title": "Държавният департамент за окупирания Крим: Русия прилага отвличания, насилие, \"наказателна психиатрия\""}
{"url": "https://www.faktor.bg/bg/articles/temenuzhka-petkova-vzeli-sme-merki-za-vagledobiva-v-divotino-mnogo-predi-bsp-da-se-pointeresuva", "text": "\"Министерството на енергетиката/МЕ/ е предприело мерки по отношение на концесията за въгледобив в село Дивотино много преди БСП да се заинтересува\", коментира пред журналисти в парламента енергийният министър Теменужка Петкова.  Вчера водачът на евролистата на социалистите Елена Йончева и депутати от левицата поискаха от МЕ информация по случая и обвиниха правителството на Борисов в нарушаване на закона и облагодетелстване на фирми, които унищожават земеделска земя. В този участък е спрян целият процес, така че да могат хората да са спокойни и, ако има евентуални несъответствия, да бъдат своевременно отстранени, информира министърът. Петкова обясни, че на 27 март в МЕ е постъпило писмо от Областната служба по земеделие в Перник, с което се информира за започнали проверки по сигнал на жители от Дивотино за нарушения,според тях, по отношение изпълнението на концесията. Още на следващия ден извиках в министерството колегите-концесионери, за да видим как точно стоят нещата. В резултат на срещата и информацията от Областната служба по земеделие издадох разпореждане за преустановяване на действията, свързани с напредъка на минните дейности по този участък, по отношение на който има неясноти със статута на земята. Те са преустановени до окончателното уточняване на този статут, увери енергийният министър. Тя припомни, че самата концесия е факт с решение на МС от ноември 2003г., когато БСП участва в правителството. В рамките на решението са определени условията в т.ч. срокът /10 години/ с опция за продължаване с още 15 години, както и площите на концесията. В периода 2004-2007 г. дори имало подписани три анекса. След ноември 2014 г. министърът на енергетиката като правоприемник след разделяне на мегаминистерството на енергетиката, икономиката и туризма е трябвало да довърши този тип процедури като незабавно е започнало разговори с концесионера, за да не бъде ощетен фискът, да бъдат събрани парите, обект на концесионно възнаграждение, стана ясно от думите на Теменужка Петкова. През 2015 г. е сключен договор за цесия и така през юни вземанията в размер на 4,256 млн лв. са събрани, сред тях са и лихвите, обобщи тя. На въпрос дали има ли опасност Топлофикация-Перник да спре заради казуса, Петкова обясни, че мини Открит въгледобив винаги са осигурявали доставката на въглища за ТЕЦ-Перник. Ще стане драматично, ако се действа не така, както предвиждат правилата, но ние сме събрали вземанията по концесиите, така че сме защитили изцяло държавния интерес, подчерта тя.", "date": "2019.04.03", "title": "Петкова към Йончева: Взели сме мерки за Дивотино много преди БСП да се поинтересува"}
{"url": "https://www.faktor.bg/bg/articles/pochina-generala-ot-osobenosti-na-ruskiya-natsionalen-lov", "text": "Народният артист на Русия Алексей Булдаков, който се превъплъти в ролята на Генерала в хитовия филм „Особености на руския национален лов“ и неговите продължения, почина на 68-годишна възраст, предаде ТАСС, цитирана от БНР. Булдаков е починал през  нощта в столицата на Монголия Улан Батор, където е бил на гости за рожден ден. По предварителни данни смъртта му се дължи на съсирек в кръвоносната система. Смята се, че прототип на героя е генерал Лебед, който загина на 28 април 2002 г. при странна катастрофа с вертолет „Ми-8“, паднал в района на езерото Ойское, Буйбински превал, Красноярски край.", "date": "2019.04.03", "title": "Почина Генерала от „Особености на руския национален лов“"}
{"url": "https://www.faktor.bg/bg/articles/borisov-pregovarya-za-evropeysko-parvenstvo-po-dzhudo-v-balgariya", "text": "Премиерът Бойко Борисов се срещна с президента на Европейския съюз по джудо Сергей Соловейчик, с когото разговаря за развитието на бойните спортове в България, както и за потенциалната кандидатура на страната ни за домакинство на Европейско първенство по джудо за мъже и жени през 2022 г. Това съобщи министър-председателят в профила си във Фейсбук.  \"Обсъдихме и прекрасните условия за предолимпийска подготовка и бързо физическо възстановяване, които предлагат българските спортни бази като ВСК „Белмекен”, „Спортпалас“, край Варна и др.\", сподели Бойко Борисов.", "date": "2019.04.03", "title": "Борисов преговаря за Европейско първенство по джудо в България"}
{"url": "https://www.faktor.bg/bg/articles/novini/svyat/tramp-na-sreshta-sas-stoltenberg-nadyavam-se-che-shte-se-razberem-s-rusiya", "text": "По време на срещата си хс генералния секретар на НАТО Йенс Столтенберг американският президент Доналд Тръмп изразил надежда, че ще \"установи добри отношения с Русия\", съобщава Радио \"Свобода\". \"Надявам се, че ще имаме добри отношения с Русия, че ще се разбeрем с Русия\", отбелязал Тръмп.  \"Радио Свобода\" пприпомня, че думите на Тръмп идват след коментарите на Белия дом, че Русия си остава заплаха за САЩ и НАТО.", "date": "2019.04.03", "title": "Тръмп на среща със Столтенберг: Надявам се, че ще се разбeрем с Русия"}
{"url": "https://www.faktor.bg/bg/articles/bsp-se-zavrashta-v-narodnoto-sabranie", "text": "Социалистите предпочетоха Старопрестолния град, за да се завърнат в Народното събрание. Червените депутати вече даже си резервирали нощувките за тържествената сесия, посветена на 140-годишнината от Учредителното събрание и приемането на Търновската конституция, предаде Канал 3. Същата, която тази партия потъпка. Очаква се решението за кратковременното завръщане да бъде взето на пленума на партията на 14 април, два дни преди тържественото пленарно заседание. Според депутати от левицата те ще прекъснат бойкота си само за това заседание на НС, на което речи трябва да държат всички лидери на ПГ, а най-младите депутати от всяка група да направят видеообръщение. Не се знае обаче дали пленумът няма да натисне за окончателното завръщане на социалистите, защото по информация от \"Позитано\"20 с такова решение са излезли редица общински конференции в страната. Сред тях са конференциите на социалистите в Ямбол, Айтос, Стамболийски и много други. Призивите към ръководството на БСП са червените депутати да се връщат вече в НС, защото са избрани да бъдат народни представители. Според запознати обаче Нинова ще удържи на натиска да не позволи завръщане в пленарната зала преди изборите, въпреки че недоволството в партията главоломно е нараснало, наред с обвиненията, че нанася щети на БСП. На този фон от АБВ потривали ръце, че удрят БСП с коалиция \"Коалиция за България\" и даже пресметнали, че ще им дръпнат 2% от заблудени избиратели. Напрежението било сериозно повишено, след като народните представители от БСП взели чисто само по 100, 190 до 300 лв. за миналия месец, въпреки че обичайните суми след удръжките от 2/3 по Правилника на НС варират между 500 и 800 лв. Причината да останат съвсем с празни портмонета била, че на онези, които живеят във ведомствени жилища на Народното събрание, автоматично им удържали голяма част от сумата за режийни по апартамента и така сумата намалявала до под минималната заплата. Следвало и \"изтръскване\" на джобовете от \"Позитано\" 20, откъдето се обаждали да събират по 10% членски внос. Питат те \"ти колко взе тоя месец?\", а след като кажеш - \"300 лв.\", олекваш с още 30 лв.\", разказа социалист. Друг от левицата пък се ожали, че е взел чисто 150 лв., след удръжка на парите за ток, вода и парно, а после от соццентралата му взели и още 15 лв. членски внос. Недоволството ставало неудържимо, а за да бъде овладяно, депутатите взели последния път допълнително по няколкостотин лева от представителните пари за парламентарната група. За този месец още не знаят с какви финанси ще разполагат и чакат с трепет дните от 10 до 15 април, когато ще разберат колко още са обеднели.", "date": "2019.04.03", "title": "БСП се завръща в парламента заради ...Търновската конституция"}
{"url": "https://www.faktor.bg/bg/articles/balgariya-zagubi-bitkata-za-paketa-mobilnost-v-ep", "text": "Пакет \"Мобилност\" няма да бъде отлаган повече. Това стана ясно днес, когато Европейският парламент в Брюксел прие дневния си ред за утрешната така наречена мини сесия. Вотът не бе в наша полза - 219 гласа \"за\" отлагането и 267 \"против\". Освен че българските, полските, румънските и литовските евродепутати не са успели да отклонят за пореден път темата, съотношението на силите е такова, че няма как пленарната зала да не го приеме утре.  Припомняме, че при първото гласуване не достигнаха два гласа, за да бъде париран саконопроектът. Точно трима депутати - Светослав Малинов, Неджми Али и Николай Бареков бяха единствените български европредставители от Българска страна, които отстъстваха от ЕП и провалиха вота. Антонио Таяни върна законопроекта, но въпреки втория опит, пакетът \"Мобилност\" най-вероятно ще мине окончателно. Евродепутати все пак са оптимисти, че следващият състав в ЕП може да направи нови промени, които няма да ощетяват българските, литовските, румънските и полските превозвачи.", "date": "2019.04.03", "title": "България загуби битката за пакета \"Мобилност\" в ЕП"}
{"url": "https://www.faktor.bg/bg/articles/ministar-tereza-mey-gotvi-sdelka-s-marksist-za-izbegne-brekzit-bez-sdelka", "text": ". Британският премиер Тереза Мей и лидерът на опозиционната „Лейбъристка партия“ Джереми Корбин ще се срещнат в сряда, в опит да постигнат споразумение за сделка за Брекзит, която да може да бъде прокарана през парламента, съобщава Reuters, като отбелязва, че това може да доведе до разцепление в управляващата Консервативна партия. Обединеното кралство трябваше да напусне ЕС миналия петък, но три години след като британците гласуваха за Брекзит на референдум, все още не е ясно как, кога и дори дали ще излезе от блока, пише \"Фокус\". След като споразумението за оттегляне от ЕС бе отхвърлено три пъти от депутатите, а парламентът и нейната Консервативна партия безнадеждно се разделиха за начина на излизане от Съюза, Мей заяви във вторник, че ще разговаря с Корбин в опит да преодолее политическата криза в Лондон. Но, отбелязва британската агенция, като протяга ръка към Корбин, който е ветеран социалист и далеч не се харесва на Консерваторите, тя рискува да предизвика разцепление при „Торите“. Когато научи за новината, един от министрите подаде оставка в сряда. „Сега изглежда, че вие и вашият кабинет сте решили, че сделка, сготвена с марксист, който никога през политическия си живот не е слагал британските интереси на първо място – е по-добра от Брекзит без сделка“, заяви министърът за Уелс Найджъл Адамс, който подаде оставка. Нейното решение да се обърне към лейбъристите, които искат Великобритания да остане в митническия съюз с ЕС, може да допринесе за „мек“ Брекзит, който ще остави Обединеното кралство по-близко икономически до най-големия търговски блок на света. Министърът за Брекзит Стивън Баркли заяви, че правителството ще приеме мек Брекзит, ако депутатите го одобрят. \"Ако бъде постигнато споразумение между двамата лидери, очаквам, че ще има стабилно мнозинство, с което то да бъде одобрено\", каза той пред парламентарна комисия. Във вторник Мей заяви още, че ще иска още едно кратко отлагане – „колкото може по-кратко“, след настоящата дата за Брекзит – 12 април.", "date": "2019.04.03", "title": "Министър: Тереза Мей готви сделка с марксист"}
{"url": "https://www.faktor.bg/bg/articles/valeri-simeonov-prezidentat-prekaleno-dalboko-nagazi-v-politicheskata-kal", "text": "Президентът прекалено дълбоко нагази в политическата кал. Това каза пред журналисти лидерът на НФСБ Валери Симеонов. Депутатът от Обединени патриоти коментира свикания от президента Румен Радев Консултативен съвет по национална сигурност. Темата на заседанието на 8 април е борбата с корупцията във високите етажи на властта, съобщи „Фокус“.   „Това смятам аз. Можеше да запази рейтинга си, но явно има някакви други цели. Негово право, негова работа. Не бих желал да го коментирам“, допълни Валери Симеонов. Лидерът на НФСБ посочи, че няма да ходи на Консултативния съвет. „Как да ходя, като не съм член на този съвет? Аз съм депутат“, заяви още Симеонов.   Ако бях на мястото на председателя на КПКОНПИ, щях да се оттегля да не преча на разследването, но не съм Пламен Георгиев и не мога да говоря от негово име, каза още пред медиите Валери Симеонов, коментирайки казуса с имотната декларация на председателя на КПКОНПИ Пламен Георгиев. На въпрос дали трябва да бъде оттеглено доверието от него, Симеонов отговори: „Колко ще говорим за председателя на КПКОНПИ? Нека да си установи там, каквото има“, заяви още той и посочи, че трябва да се види дали има нарушения. „Има спор дали тази тераса била негова, или не била негова“, посочи Симеонов.", "date": "2019.04.03", "title": "Валери Симеонов: Президентът прекалено дълбоко нагази в политическата кал!"}
{"url": "https://www.faktor.bg/bg/articles/chikago-za-parvi-pat-si-izbra-za-kmetitsa-afroamerikanka-lesbiyka", "text": "Американският град Чикаго за първи път избра за свой кмет афроамерикака. Лори Лайтфут е бивш федерален прокурор, който преди това не е заемала политически пост.  Тя се бори срещу конкуренцията от 13 други кандидати и доминираше при последния балотаж с повече от 74% при гласуването, съобщи Би Би Си, цитирано от Канал 3.. Лайтфут също така е първата лесбийка кмет на града и отпразнува публично победата си със съпругата си и дъщеря си.Лори ЛайтфутСнимка: БГНЕС \"Тази вечер гледат много малки момичета и момчета. Наблюдават ни. И те виждат началото на нещо, е, малко по-различно\", каза тя пред тълпата, празнуваща победата си. 56-годишната Лайтфут беше смятана за аутсайдер в надпреварата и проведе кампания на платформа за слагане край на политическата корупция и подпомагане на семействата с по-ниски доходи. Престъпленията, извършвани с използване на оръжие и полицията също са сред челните задачи, които трябва да бъдат решени в града, измъчван от високите нива на насилие и убийства. Тя ще поеме поста от досегашния кмет Рам Емануел, който преди да стане градоначалник на Чикаго беше шеф на екипа на бившия президент Барак Обама.", "date": "2019.04.03", "title": "Чикаго си избра за кметица афроамериканка-лесбийка"}
{"url": "https://www.faktor.bg/bg/articles/mareshki-kogato-promenim-evropa-shte-promenim-i-balgariya", "text": "„Основна цел ни е да изпратим в Европейския парламент български родолюбци, а не безродници“. Това каза пред БНР лидерът на партия „Воля“ Веселин Марешки, който е първи в листата на коалицията „Воля - българските родолюбци\" за евровота. „Мисля, че и с вътрешни, и с всякакви избори няма да е проблем да бъда на първата позиция, защото хората искат да виждат успели българи, но успели не на техен гръб“, каза той и добави: „Марешки не слуша никой, освен своите избиратели и българския народ като цяло. Не всички гласуват за мен, но всички харесват това, което правя. Защитаваме интереса на всички български избиратели. … Когато се боря срещу картелите, другите страхливо се крият и никой не обелва дума за тези неща. Освен Марешки, кой се бори срещу картелите.“ Втори в листата е Орхан Исмаилов, каза Марешки и добави, че членовете на Народна партия за свобода и достойнство не са свалили доверието си от него. Лидерът на „Воля“ не изключи възможността да не излъчат европредставител след изборите предвид фалшификациите, които, по думите му, се готвят. Все пак той вярва, че ще прескочат прага от 5,8%. „Отиваме на европейските избори във формат - коалиция „Българските родолюбци“, като към него продължават да се включват. Това е единствената алтернатива на цялото статукво от 1989 г. насам. Говорим за истинска алтернатива на успели, прагматични хора, които могат да променят България, ако българските граждани имат желание за това“, обяви лидерът на „Воля“.  „Всички са забелязали как отиват там, започват да говорят на административен, сух и скучен език. Стават някакви сухари, които използват шаблони и никой не ги разбира какво правят, какво говорят. Сега в края на мандата са се активирали да показват кой какво е свършил, а българският народ по джоба си усеща кой работи за него и кой го ограбва“, коментира още Веселин Марешки. Той бе категоричен: „Ако ние управляваме, България ще бъде различна, и то в много кратки срокове. Когато променим Европа, след това ще променим и управлението в България.“", "date": "2019.04.03", "title": "Марешки води листата на „Воля\" за евровота"}
{"url": "https://www.faktor.bg/bg/articles/igor-sechin-se-gotvi-za-prestola-na-putin", "text": "Изпълнителният директор на \"Роснефт\" Игор Сечин се готви за престола на руския президент Владимир Путин. Това смятат редица руски анализатори. В Русия мнозина твърдят, че Сечин, който по образование е филолог, специалист по португалски език, дори сега е по-силен от Владимир Путин. Има и такива, които смятат, че той дърпа конците на руския президент. Двамата се срещнаха в понеделник, а около срещата витаят какви ли не догадки. \"Силата на Сечин нараства непрекъснато\", заяви в студиото на руското радио „Свобода“ Владимир Милов от екипа на опозиционния лидер Алексей Навални.  \"Вие казвате, че Сечин трябва да разбира от икономика. Неговото разбиране за икономиката е много примитивно. Той е като крокодил, който вижда добиче и забравя за всичко останало\", смята Милов. Сечин е тясно свързан със силоваците от ФСБ и ги използва за поглъщане на чужди бизнеси. Изпълнителният директор на \"Роснефт\" е известен  като руския Дарт Вейдър заради своят ненаситен апетит да влиза в \"чужди територии\". Неговият възход започна с разгрома на Михаил Ходорковски и ЮКОС, припомнят от Радио Свобода. Ако някой човек или някоя компания тръгне срещу Сечин, заложете на Сечин, казват в Русия, но дали е така?  Изпълнителният директор на \"Роснефт\" играе във Венецуела и вложи огромни пари, които са загубени. Мадуро не е в състояние да ги върне, заяви Милов.Ако Путин реши да свали Сечин от длъжността му, последствията ще отидат далеч зад пределите на енергийния сектор на РФ, твърди отчет на американската раузнаватено-аналитична компания Stratfor.", "date": "2019.04.03", "title": "Игор Сечин се готви за престола на Путин ? (ВИДЕО)"}
{"url": "https://www.faktor.bg/bg/articles/lilyana-pavlova-shte-razchitam-na-preferentsialna-podkrepa-za-evroizborite", "text": "\"Ще разчитам на преференциалната подкрепа за мен, защото вярвам, че имам какво в персонален план да дам от себе си като представител в Европейския парламент\". Това обяви в интервю за \"Канал 3\" Лиляна Павлова относно предстоящите европейски избори през май.  Тя е поставена под номер 7 в листата на ГЕРБ, а непосредствено пред нея под номер 6 е Александър Йорданов, който влезе като кандидат на СДС, след като двете партии обявиха, че ще се явят заедно на Европейски избори'2019, а Бойко Борисов обеща на СДС място в листата на избираемо място за техен кандидат.  \"Дали ще го изместя, ще покаже гласуването. Нека дадем суверенното право на всеки български гражданин да гласува – включително и преференциален избор, това е право на всеки гласоподавател\", каза още Павлова.  Тя изтъкна, че няма конкретно острие на ГЕРБ в листата и бе категорична, че партията е силна като отбор.   Относно позицията си в листата и защо е поставена чак на 7-о място, след като доскоро бе министър за българското европредседателство тя коментира:  \"Не го приемам като преценка за европредседателството, защото оценката ние я получихме и от нашите европейски партньори, и към ден днешен тя продължава да бъде висока. Получихме я и от българските граждани, от българския бизнес – над 80% подкрепиха председателството. Включително и от опозицията я получихме. Това показва, че сме успели. Не трябва да сравняваме по подобен начин. Поредността няма значение\".  Относно предстоящата кампания за евроизборите и противоборството с БСП тя заяви: \"Ние, както винаги, ще залагаме на позитивна кампания и кампания, която ще е насочена към хората и кампания, която касае конкретния вид избори. Този път те са за Европейски парламент. Т.е. ние трябва да кажем на хората, ако изберат нас, защо да изберат нас. Отивайки в ЕП, как ще защитим техния интерес и всъщност с какво там ние ще подобрим техния живот. С битовизмите, които се опитва г-жа Йончева, заявката, която даде за кампания – не виждам с какво ще допринесе като бъдещ кандидат, освен да петни образа на България. Имиджът на България беше променен, България стои по различен начин на европейската и международната сцена. Не би трябвало сами да се потопим в казана\", добави Павлова.  Тя коментира и идеята за създаване на българо-китайски партньорски фонд, с която именно тя бе натоварена.  \"Идеята беше успешно реализирана. Имах мандат да проведа преговори с китайската страна такъв глобален център за партньорство да бъде създаден. Проведох преговори, постигнахме съгласие и всъщност определихме от страна на България Институтът по маркетинг към Министерството на икономиката да бъде партниращата институция и съответно партньорската институция от китайска страна – те вече са определени като такива. Това ще бъде един център, който ще се занимава с намиране на добри практики, добри проекти. И всъщност следващата среща в Дубровник във формата 16+1 ще бъде вече анонсирано споразумението за подписването за Центъра и надявам се оттук нататък двата центъра вече като едно цяло да започнат работа\", добави Павлова и уточни, че не е ставало въпрос тя да оглави въпросната организация, тъй като тя ще има и академична и научна насоченост.  \"От страна на Европейския парламент нашата задача ще бъде да насърчаваме търговските отношения с Китай, тъй като на ниво ЕС – Китай отношенията са изключително важни. Това е един важен търговски партньор, с който Европа тепърва има да договаря важни условия. Защото, когато говорим за търговски отношения ЕС – Китай, трябва да сме много внимателни\", добави тя.", "date": "2019.04.03", "title": "Лиляна Павлова: Ще разчитам на преференциална подкрепа за евроизборите"}
{"url": "https://www.faktor.bg/bg/articles/novini/svyat/kremal-nadyavam-se-prehodat-na-vlastta-v-alzhir-da-premine-bez-chuzhda-namesa", "text": "Кремъл обяви днес, че се надява преходът на властта в Алжир да премине без чужда намеса, след като президентът Абделазиз Бутефлика подаде оставка на фона на масови протести, предаде АФП, цитирана от БНР. „Очакваме вътрешните процеси в страната да се осъществят без намесата на трети страни“, каза говорителят на Кремъл Дмитрий Песков. Той допълни, че Русия има взаимноизгодни и приятелски отношения с Алжир и двете страни имат много съвместни проекти в икономическата сфера. . Русия е съюзник на северноафриканската страна, на която доставя оръжия. Бутефлика (82 г.) управляваше бившата френска колония от две десетилетия и отдавна е обвиняван, че се е окопал във властта.  Решението за оставката му бе обявено по държавната телевизия късно снощи. Мнозина алжирци приветстваха тази стъпка, но някои заявиха, че ще продължат протестите си и отхвърлиха преход на властта, който ще я остави в ръцете на „системата“.", "date": "2019.04.03", "title": "Кремъл: Надявамe се преходът на властта в Алжир да премине без чужда намеса"}
{"url": "https://www.faktor.bg/bg/articles/poyavi-se-audiozapis-ot-dialoga-proveden-mezhdu-kontrolna-kula-v-makedoniya-i-pilota-upravlyaval-razbiliya-se-samolet", "text": "Излезе аудиозапис от диалога, проведен между контролна кула в Македония и пилота, управлявал разбилия се самолет, при който загинаха четирима български граждани, съобщава  На записа се чува как пилота Георги Бошнаков разговаря с кулата, след като почувствал турболенции. Ръководителят го пита дали все още има проблеми, на което Бошнаков отговаря, че вече няма, но има голям облак, през чиито процеп може да види земята.  Комуникацията започва на английски, а след това ръководителят на полетите упътва пилота на запад на македонски език. След това има диалог между ръководителите на полети. „Може да лети над Солунската Глава, няма облаци, със сигурност е чисто и с база над 300 метра над върха“. „Да, но пилотът каза, че е бурно и го няма на радара“, разговарят контрольорите. След това се чува, че контролът на полета от Скопие вика Бошнаков, но няма отговор.", "date": "2019.04.03", "title": "Появи се запис от диалога между контролна кула и пилота, управлявал разбилия се самолет"}
{"url": "https://www.faktor.bg/bg/articles/ek-ako-se-spazyat-preporakite-nablyudenieto-na-balgariya-i-rumaniya-shte-otpadne-skoro", "text": "Все още има възможност дори преди края на мандата на тази Европейскат комисия механизмът за наблюдение на България и Румъния да бъде прекратен. Това заяви зам.-председателят на ЕК Франс Тимерманс на пресконференция, посветена на върховенството на закона. По неговите думи за тази цел препоръките на комисията за България и Румъния трябва да бъдат приложени. Иначе ще бъде много трудно да постигнем това, добави той. В България остава още много работа, но много бе и постигнато в областта на върховенството на закона. Механизмът за наблюдение бе създаден, за да се решат проблеми, които трябваше всъщност да бъдат решени преди приемането на страните в ЕС. Имам известни опасения, защото България и Румъния бяха приети в ЕС през 2007 г., а вече сме 2019 г. и все още не сме решили всички проблеми, които трябваше да бъдат решени преди присъединяването, посочи Тимерманс. Трябва да имаме предвид този урок, когато започваме бъдещи преговори за присъединяване - въпросите за върховенството на закона, разделението на властите. Тези въпроси трябва да бъдат предварително решавани. Бях голям защитник на приемането на България и Румъния, това трябва да бъде ясно. Очакването механизмът бързо да реши въпроси, които още предварително е трябвало да бъдат решени, бе прекалено оптимистично, коментира той. В Румъния на основата на механизма бе постигнат огромен напредък в борбата с корупцията дори на високите управленски равнища. Румънската съдебна система през годините повишаваше ефективността си, имаше хора, поставени зад решетките. Сега има отстъпление. Трябва да се погрижим това да не се закрепи със закони и да се създадат условия за безнаказаност, допълни Тимерманс.", "date": "2019.04.03", "title": "ЕК: Ако се спазят препоръките, наблюдението на България и Румъния ще отпадне скоро"}
{"url": "https://www.faktor.bg/bg/articles/novini/svyat/nato-gotvi-otgovor-na-deystviyata-na-rusiya-v-cherno-more", "text": "Министрите на външните работи на страните от НАТО ще приемат на срещата си във Вашингтон пакет от мерки в отговор на действията на Русия в  Черно море, съобщи високопоставен представител на Държавния департамент, цитиран от newsru.com. По думите му, мерките ще са част от отговора на предизвикателствата, с които НАТО се сблъсква в региона.  \"Не само заради инцидента в Керченския пролив, но и защото смятгаме, че Русия заплашва алианса по целия източен фронт, а не само на север\", коментирал той. Той съобщи, че освен инцидента в Керченския пролив ще бъдат обсъдени и отравянето на Сергей Скрипал и дъщеря му, ситуацията в Крим и Договора за ликвидиране на ракетите със среден и малък радиус на действие.  На свой ред посланикът на САЩ в НАТО Кейли Хътчинсън заяви, че мерките ще включват по-интензивно разузнаване от въздуха и засилено присъствие на кораби на алианса в региона.  По думите и, НАТО трябва да гарантира преминаването на украински кораби през Керченския пролив. \"НАТО трябва да направи така, че акваторията на Черно море да бъде безопасна за страните от региона. И е много важно Румъния, България и Украйна,  както и Грузия, да са защитени в черноморското пространство\", заяви Хътчисън, добавяйки, че Вашингтон продължава да смята, че Крим е част от Украйна.", "date": "2019.04.03", "title": "НАТО готви отговор на действията на Русия в Черно море"}
{"url": "https://www.faktor.bg/bg/articles/komisiya-na-ep-odobri-bezvizovi-patuvaniya-pri-brekzit-bez-sdelka", "text": "Евродепутатите одобриха днес закон, който ще позволи на британците безвизови пътувания, дори в случай на Брекзит без сделка, въпреки нагорещен дебат около статута на Гибралтар, предаде АФП. Комисията по правосъдие на ЕП прие текста, който вече бе подкрепен от страните членки и сега трябва да бъде официално одобрен на пленарна сесия. Великобритания може да напусне ЕС още следващата седмица, но законът разрешава на британците 90-дневни посещения без визи, в случай че и Лондон предложи същите условия. Текстът предизвика сериозен скандал в Брюксел, след като страни членки, включително Испания, се възмутиха от бележка в текста, в която Гибралтар е посочен като „колония на британската корона“. Според ООН Гибралтар е „несамоуправляема територия“, а Великобритания настоява, че е част от „семейството на Обединеното кралство“, чиито граждани са гласували свободно да останат британци. Британското решение събуди наново спора между Лондон и Мадрид за територията.", "date": "2019.04.03", "title": "Комисия на ЕП одобри безвизови пътувания при Брекзит без сделка"}
{"url": "https://www.faktor.bg/bg/articles/ekaterina-zaharieva-shte-uchastva-v-sreshta-na-ministrite-na-vanshnite-raboti-ot-nato", "text": "Вицепремиерът и министър на външните работи Екатерина Захариева ще участва в САЩ в среща на министрите на външните работи от НАТО, съобщи пресцентърът на МВнР. Във Вашингтон Захариева ще има и двустранни разговори, уточнява информацията, цитирана от БТА. Първите дипломати на страните-членки от Алианса ще се съберат на 3-4 април във Вашингтон във връзка с отбелязването на 70-ата годишнина от създаването на Пакта. Ще бъдат обсъдени актуални теми на сигурността, сред които състоянието на сигурността в Черно море, отношенията с Русия и съдбата на Договора за унищожаване на ракетите с малък и среден обсег, нетрадиционните предизвикателства като хибридни и кибер-войни, ролята на НАТО в борбата с тероризма. Срещата на външните министри от НАТО ще бъде председателствана от генералния секретар на алианса Йенс Столтенберг, а домакин на събитието е държавният секретар на САЩ Майкъл Помпео. В срещата ще участва и Република Северна Македония. Програмата на посещението на министър Захариева предвижда и двустранни срещи във Вашингтон с Питър Наваро, специален помощник на президента на САЩ и директор на Офиса по въпросите на търговията и индустрията, с главния прокурор и секретар по правосъдието Уилям Бар, с председателя на Комисията по вътрешни работи в Сената Рон Джонсън и с Майкъл Маккол, заместник-председател на Комисията по външни работи в Камарата на представителите на Конгреса.", "date": "2019.04.03", "title": "Екатерина Захариева ще участва в среща на министрите на външните работи от НАТО"}
{"url": "https://www.faktor.bg/bg/articles/stanislav-stoyanov-polozhi-kletva-kato-deputat-ot-gerb", "text": "Станислав Стоянов положи клетва като депутат от Парламентарната група на ГЕРБ. Той е избран от избирателен район Велико Търново. Стоянов влиза в Народното събрание на мястото на Цветан Цветанов, който миналата седмица подаде оставка като народен представител.", "date": "2019.04.03", "title": "Станислав Стоянов положи клетва като депутат от ГЕРБ"}
{"url": "https://www.faktor.bg/bg/articles/volen-mladshi-zaradva-tatko-chete-planat-siderov", "text": "С \"Планът Сидеров\" в ръка започна \"Политическа академия\". Това е написал на личната си страница във Фейсбук лидерът на \"Атака\" Волен Сидеров.  Постът му е придружен от няколко снимки, на които се вижда синът на Сидеров – Волен-младши, който държи книгата \"Планът Сидеров\". Припомняме, \"Политическа академия\" е риалити предаване, в което ще се избере кандидатите на партията за евроизборите. Самият лидер на \"Атака\" е журито на политическото риалити. Самото подреждане на листата ще се определя от гласовете на зрителите. В нея няма да има партийни лица. Още първите мераклии за евродепутати в \"Академията\" шашнаха публиката със своите мераци да върнат времето на Тодор Живков. Това видимо се хареса на журито, което очевидно чуваше това, което иска да чуе. Но дали това ще бъде тонът и на следващите сесии на Академията - можем само да гадаем. А какви и кои ще бъдат избран иците - още по-малко.", "date": "2019.04.03", "title": "Волен-младши зарадва татко: Чете \"Планът Сидеров\""}
{"url": "https://www.faktor.bg/bg/articles/feysbuk-ne-garantira-che-na-evroizborite-nyama-da-ima-opiti-za-namesa", "text": "От социалната мрежа Фейсбук не могат да гарантират, че на изборите за ЕП през май няма да има опити за намеса. Това обяви изпълнителният директор на компанията Марк Зукърбърг, цитиран от CNBC.   Милиардерът увери, че платформата е далеч по-сигурна в сравнение с 2016 година, но все още гаранции не могат да бъдат дадени и това трябва да се има предвид. След президентската кампания в САЩ преди 3 години стана ясно, че социалната мрежа е била използвана от руски хакери за манипулация на избирателите. От тогава от Фейсбук полагат усилия да убедят потребителите, че подобни проблеми ще бъдат отстранени особено по време на избори. Под натиска на ЕС да бъде осигурен честен и прозрачен вот през май, миналата седмица Фейсбук въведе нови по-строги мерки относно политическото говорене в мрежата. Освен това, в сътрудничество с германската агенция ДПА, компанията ще проведе кампания против дезинформацията и намирането на достоверни новини онлайн.", "date": "2019.04.03", "title": "Марк Зукърбърг предупреди, че все още няма гаранции за ненамеса в евроизборите"}
{"url": "https://www.faktor.bg/bg/articles/borisov-se-chu-sas-zaev-za-tragediyata-sas-zaginaloto-semeystvo", "text": "Изразявам искрено съчувствие за трагедията с българското семейство, загинало с малкия самолет. Ще направим каквото трябва в сътрудничество с вашите служби, за да установим докрай причините за тази трагедия и за транспортирането на телата до България. Това е казал в телефонен разговор с премиера Бойко Борисов македонският му колега Зоран Заев по повод загиналото с \"Чесна\" край Скопие семейство Бошнакови, съобщи \"24 часа\". Македонските екипи се опитват да стигнат до катастрофиралия български самолет, каза премиерът Бойко Борисов в началото на днешното правителствено заседание, предаде БТА. Той добави, че е в постоянна комуникация с министър-председателя на Северна Македония Зоран Заев по този въпрос. По думите на Борисов български хеликоптер е в готовност от снощи да съдейства. Въпреки че катастрофата е станала в много непристъпна местност, македонските екипи щели да стигнат до мястото. Премиерът се надява те по-бързо да стигнат до мястото на инцидента, за да може да се изяснят причините за катастрофата. Бойко Борисов поздрави за празника на София. На днешната дата преди 140 години София е обявена за столица на България.", "date": "2019.04.03", "title": "Борисов и Заев са в постоянна комуникация по повод трагедията със загиналото семейство"}
{"url": "https://www.faktor.bg/bg/articles/gen-popov-voennovadushnoto-uchilishte-e-marka-ne-samo-za-balgariya-no-i-v-sveta", "text": "\"Имаме стремежа да подобряваме и развиваме българската авиация. Военноморското училище, което има своята самостоятелност, върви добре. То е добрият пример. И ние искаме да възстановим Военновъздушното училище - тази марка се знае не само в България, но и в света. Разчитаме май месец да има решение на НС, с  което да се открие Висшето военновъздушно училище\". Това каза ген. Константин Попов, който е председател на Комисията по отбрана и депутат от ГЕРБ в студиото на \"България он Еър\". Коментарът му бе по повод изявлението на премиера Борисов, че до 6 май трябва да бъде възстановено Военновъздушното училище в Долна Митрополия. Генералът подчерта, че че гражданската ни авиация има страхотен глад от авиационни специалисти. \"Авиацията е недофинансирана от много години, това е системен проблем. Не можем да го решим с магическа пръчка, но в момента има положителна тенденция. Такъв ръст на пари не помним отдавна. Много е важно да инвестираме в образование, подготовка и годност на летателните апарати\", каза още ген. Попов. От думите му стана ясно още, че първоначално ще ни обучават американските военновъздушни сили. След това обучението на български пилоти ще се провежда от наши инструктори. \"Бъдещето на НАТО изглежда сигурно, защото когато имаш проблеми, ти търсиш съюзници. В момента светът все повече е ангажиран с превъоръжаване\", завърши председателят на Комисията по отбрана.", "date": "2019.04.03", "title": "Ген.Попов: Военновъдушното училище е марка не само за България, но и в света"}
{"url": "https://www.faktor.bg/bg/articles/faynenshal-tayms-targovskata-sdelka-mezhdu-sasht-i-kitay-e-gotova-na-90", "text": "Американските и китайските преговарящи са разрешили повечето от различията си в търговските преговори, макар че остават няколко въпроса, по които все още има разногласия, съобщи \"Файненшъл таймс\". \"Влизаме в последната фаза на играта\", заяви пред изданието Майрън Брилиант, изпълнителен вицепрезидент по международните отношения в Търговската камара на САЩ. \"Деветдесет процента от търговската сделка вече е направена, но последните 10% са най-трудната и най-сложна част, която ще изисква компромиси и от двете преговарящи страни\", допълни той. Според информация на \"Файненшъл таймс\", цитирана от БНР, Китай все още иска САЩ да премахнат съществуващите митнически тарифи за вноса на китайските стоки, докато Вашингтон иска от Пекин да се съгласи на механизъм, гарантиращ изпълнението на договорената сделка. Поредният кръг от преговорите на високо равнище, който стартира през миналата седмица в Пекин, продължава през тази седмица във Вашингтон. Китайският вицепремиер Лю Хъ, който е топ икономически съветник на президента на страната Си Цзинпин, пристигна във вторник във Вашингтон, за да продължи търговските преговори на високо ниво. \"Файненшъл таймс\" посочва, че ако търговската сделка не бъде постигната през настоящата седмица, преговорите могат да бъдат продължени едва в края на юни, когато ще се проведе срещата на индустриално развитите и развиващите се страни от Г-20 в Япония. Междувременно президентът на САЩ Доналд Тръмп също отбеляза, че търговските преговори с Китай вървят много добре. Това негово изявление беше факт през репортери във вторник вечерта, когато той се среща с генералния секретар на НАТО Йенс Столтенберг.", "date": "2019.04.03", "title": "Майрън Брилиант: Влизаме в последната фаза на играта с Китай"}
{"url": "https://www.faktor.bg/bg/articles/rumen-radev-svikva-zasedanie-na-konsultativniya-savet-za-koruptsiyata-po-visokite-etazhi-na-vlastta", "text": "На 8 април, понеделник, от 13.00 часа на „Дондуков“ 2 президентът Румен Радев свиква заседание на Консултативния съвет за национална сигурност на тема: „Резултати от противодействието на корупцията по високите етажи на властта. Необходимост от мерки“. Това съобщиха от прессекретариата на държавния глава.", "date": "2019.04.03", "title": "Румен Радев свиква заседание на  КСНС за корупцията по високите етажи на властта"}
{"url": "https://www.faktor.bg/bg/articles/novini/svyat/razuznavane-moskva-se-gotvi-za-realen-voenen-konflikt-sas-zapada", "text": "Руската федерация провежда редица военни учения от отцепената от Грузия република Абхазия до намиращия се на границата с Казахстан Челябинск. Според експерти маневрите на руската армия през последните години представляват подготовка за мащабна война. В началото на седмицата армията на Русия отработи превземане на укрепена позиция в Абхазия, която се намира в един от най-оспорваните региони в света, като според САЩ и повечето държави от Западна Европа е част от територията на Грузия, както и близката Южна Осетия. Руските войници разиграха нападение срещу позиция, държана от вражески бойци по време на ученията в Гудаута, Абхазия, на 1 април. В „атаката“ бяха използвани гранатомети, гаубици и минохвъргачки, които стреляха по наземни и въздушни цели, симулиращи пехота и вражески хеликоптери, съобщава „Нюзуик“ (Newsweek). Междувременно учения се проведоха край Челябинск в региона на Урал. Там руската армия изпробва най-новата си система за залпов ракетен огън - „Ураган“, както и комуникационния и разузнавателен комплекс „Сагитариус“, и дроновете „Орлан“ - вижте във видеото. Докато руските войници се обучават в Абхазия през последния месец, НАТО проведе съвместни учения с Грузия близо до Тбилиси. Според експерти обаче Русия не просто провежда учения, а се готви за реален военен конфликт със Запада. Това са заключенията на нов доклад на естонското разузнаване. „Русия продължава да развива и обучава въоръжените си сили за мащабна война срещу НАТО“, се посочва в доклада. „Въпреки че вероятността от най-лошия сценарий е малка, не могат да бъдат изключени изненади, подготвени от авторитарния режим“. „Конфликтът между НАТО и Русия няма да се ограничи до военни действия в Източна Европа или балтийските държави, а ще включва и руски атаки срещу западноевропейски цели“, смятат от естонското разузнаване. Те отчитат, че руските въоръжени сили непрекъснато развиват доктрината си за нападение както и необходимите за целта оръжейни системи и военна инфраструктура. Докладът също така твърди, че Русия ще се опита да отслаби опонентите си, като стартира операции за влияние и ще се опита да повлияе на резултатите от предстоящите европейски парламентарни избори през май. До подобни изводи стига и анализ на Шведския институт за научни изследвания в областта на отбраната – държавна агенция под шапката на военното министерство на Швеция. Резултатите бяха публикувани в края на миналата година. В доклада се отчита нарастващият мащаб на руските военни учения, както и промяната на техните цели. „Русия се готви за война“, смятат шведските експерти. Те са анализирали маневрите на руската армия през последните години. Показателно е, че мащабът на ученията се е увеличил десетократно от 2009 г. насам. Преди в тях са участвали около 10-20 хил. войници. През 2017 г. бяха проведени маневри с близо 100 000 души. А през миналата година в инициативата „Восток -2018“ се включиха повече от 300 хил. войници – рекорд за последните близо 4 десетилетия. „Всички маневри са насочени към това, което руското министерство на отбраната нарича „ниво на стратегически операции“, коментира Йохан Нюрберг от Шведския институт за отбранителни изследвания. „И ако погледнете определението на този термин, ще видите, че той се отнася до военен театър, обхващащ няколко части на континента“. Анализаторите посочват и използването на всички видове войски и оръжия: сухопътни, военноморски, военновъздушни сили, включително стратегически бомбардировачи за далечни разстояния. Мащабът на ученията е толкова голям, че потенциалните опоненти могат да са само Китай или НАТО. По темата  Руската държавна телевизия заплаши САЩ с ядрен удар Руската държавна телевизия заплаши САЩ с ядрен удар  Путин: Руснаците ще идат в рая при евентуална ядрена война Путин: Руснаците ще идат в рая при евентуална ядрена война", "date": "2019.04.03", "title": "Разузнаване: Москва се готви от години за реален военен конфликт със Запада"}
{"url": "https://www.faktor.bg/bg/articles/pravilnik-za-prevazpitavane-na-politicheski-opasni-litsa", "text": "Две години, след като през декември 1944 г.  е приета Наредбата-закон за създаване на трудово-възпитателни общежития (ТВО) е съставен и правилник за устройството и вътрешния им ред. Това показва документ от архивите на ДС, който   публикува. Той представлява Правилник за устройството на трудово-възпитателни общежития и за вътрешния ред в същите. Зад евфемизма ТВО се крият комунистическите трудови лагери от съветски тип и към момента на приемането на правилника за тях – ноември 1946 г. – в България действат с пълна сила лагерите Куциян, Богданов дол, Бобов дол, Росица, Николаево, Ножарево и др. ТВО са предназначени основно за „политически опасни лица” – граждани, припознати от комунистическия режим като негови противници или потенциални такива – политически неблагонадеждни. Те се настаняват в лагерите с цел временна изолация от обществото заедно с „морално покварени лица” и за превъзпитание чрез труд. Правилникът е напълно формален, защото в него е записано организирането на лечебно обслужване на въдворените, но за пример може да се посочи, че в един от последните лагери на комунизма – този край Ловеч, създаден през 1959 г. тагова здравно обслужване липсва. В правилника също така формално е записано, че в помещенията на ТВО-то се спазва „абсолютна чистота и лична хигиена”, нещо което отсъства от всичките трудови лагери. Трудовите норми не са конкретизирани, но е посочено, че „при тежки и системни провинения въдворените могат да бъдат заставени да работят извън определеното време, за да изпълнят нормите”. Нещо, което е характерно за почти всички комунистически концлагери. Документът е включен в сборника „Държавна сигурност – административни, принудителни и наказателни мерки” на Комисията по досиетата, 2014 година.", "date": "2019.04.03", "title": "Правилник за \"превъзпитаване\" на политически опасни лица"}
{"url": "https://www.faktor.bg/bg/articles/otneha-deputatskiya-imunitet-na-huan-guaydo", "text": "Управляващото законодателно събрание на Венецуела отне депутатския имунитет на опозиционния лидер Хуан Гуайдо и упълномощи Върховния съд, засегнат от кризата, да го преследва наказателно за узурпация на функции, съобщава БГНЕС. Националното учредително събрание на Венецуела одобри продължаването на процеса срещу лидера на опозицията Хуан Гуаидо, съобщи РИА Новости. Решението беше взето с гласуване и беше излъчено пряко по телевизията. \"Националната конституционна асамблея на Венецуела позволява продължаването на съдебно разследване срещу гражданина Хуан Гуайдо\", се казва в приетия документ. \"Няма нищо по-разочароващо от неизползването на правосъдието. Фактът, че правосъдието сега действа, ни изпълва с надежда\", каза председателят на Националното събрание Кабело. Решението е взето в отговор на отправеното по-рано искане от страна на Върховния съд на страната да лиши Гуайдо от имунитет. По време на срещата депутатите призоваха за създаването на народни съдилища за съдебни процеси срещу онези, които изпълняват указанията на Съединените щати, имуществото им да бъде конфискувано, а действията на Гуайдо бяха определени като престъпление срещу човечеството.", "date": "2019.04.03", "title": "Отнеха депутатския имунитет на Хуан Гуайдо"}
{"url": "https://www.faktor.bg/bg/articles/promeni-v-komisii-v-narodnoto-sabranie", "text": "Комисиите по вътрешна сигурност и по вероизповеданията ще сменят състава си след излизането на Цветан Цветанов от Народното събрание. На негово място в пленарна зала ще влезе икономистът Станислав Стоянов. Начело на вътрешната комисия ще застане депутатът Пламен Нунев, а сред членовете на комисията по вероизповеданията ще се нареди Таня Петрова.", "date": "2019.04.03", "title": "Промени в комисии в Народното събрание"}
{"url": "https://www.faktor.bg/bg/articles/zaginalite-v-katastrofata-rodnini-na-dilma-rusef-e-petar-kornadzhiev", "text": "Пилотът е споменал за силна турболенция, но нека експертите да се произнесат за причините за инцидента. Това каза в ефира на Би Ти Ви вътрешният министър Младен Маринов.  По думите му може категорично да се каже кои са загиналите. Става въпрос за семейство, с адресна регистрация от София. Той обаче отказа да съобщи конкретни времена.  Младенов обясни, че вече са в готовност да започне издирването на катастрофиралия самолет.  С хеликоптер ще се опитат спасители да стигнат до мястото на катастрофата, защото е в изключително труден район в планината Солунска глава. През МВнР още снощи бе поискана помощ, но вътрешният министър на Македония по-късно ни уведоми, че на този етап ще опитат сами да се справят с проблема. Проверка на Dir.bg. е установила, че семейството, което загина при самолетната катастрофа в Македония вчера, са роднини на бившия правосъден министър Петър Корнажев и на бившата президентка на Бразилия Дилма Русеф. Това установи 47-годишната Калина Корнажева-Бошнакова е племенница на Петър Корнажев и братовчедка на Дилма Русеф. Нейният баща е видният публицист Цоню Корнажев, който е брат на починалия през 2002 г. бивш правосъден министър от кабинета Беров и чичо на първата жена държавен глава на Бразилия. Калина Корнажева е адвокат в София. 18-годишната й дъщеря Биляна е ученичка в Американския колеж, а съпругът й Георги Бошнаков (49 г.), който е пилотирал разбилия се самолет, e завършил Техническия университет в София и има фирма за рециклиране на отпадъци. Бошнаков е имал лиценз за пилотиране. Самолетът \"Чесна P 210 N\" е лека едномоторна машина с пет места за пътници и един пилот. Двигателят е с мощност 310 конски сили. Производството на тази модификация на Чесна е започнало през далечната 1978 година, като до 83-та година са направени общо 834 бройки. Максималната му скорост е 370 километра в час, а с едно зареждане на резервоарите може да измине около 1200 километра. Самолетът със семейство Бошнакови се е разбил край Солунска глава - най-високия връх на планината Якубица в Македония. Върхът е с височина 2540 метра и според метеоролози времето в района се променя изключително бързо и динамично, което може да е една от причините за падането на самолета. Македонските медии съобщиха тази сутрин, че ще бъдат възобновени опитите да се достигне до мястото на трагедията. Това ще стане с хеликоптери, тъй като теренът е недостъпен. Вчера преди да изчезне от радарите Георги Бошнаков е докладвал за изключително силна турбуленция и ниска облачност. Малко след това сигналът се губи. Два полицейски хеликоптера тръгват към предполагаемото място на катастрофата и намират останките на машината в труднодостъпна местност.  По-късно днес се очаква и пресконференция на македонското вътрешно министерство в Скопие.", "date": "2019.04.03", "title": "Версия: Силна турболенция причинила самолетната катастрофа на български бизнесмен в Македония"}
{"url": "https://www.faktor.bg/bg/articles/kutev-stanishev-tryabva-da-bade-v-evrolistata-tova-shte-konsolidira-partiyata", "text": "Сергей Станишев трябва да бъде в листата, той ще събере партията. Йончева е силен човек, но тя дава послание, което е адресирани навън, към хората. Това заяви в студиото на Би Ти Ви депутатът от БСП Антон Кутев. В АБВ са едни палавници, които правят някакви бели. Те решиха да влязат в политика през задния двор. Проблемът не е в предателството срещу БСП,  а защото предадоха своите избиратели, коментира Кутев решението на партията на Първанов да отиде на изборите за Европейския парламент като обединение от 7 партии, под името \"Коалиция за България\". По думите на Кутев ще има мръсна битка между Елена Йончева и Мария Габриела.  Мисля, че Елена е почтен политик и ще направи всичко от себе си. Тя е била в най-горещите точки на света, където малцина са се осмелили да бъдат, подчерта Антон Кутев и добави, че е добре премиерът също да отида някой ден в някоя гореща точка и тогава да дава оценки.", "date": "2019.04.03", "title": "Кутев: Станишев трябва да бъде в евролистата, това ще консолидира партията"}
{"url": "https://www.faktor.bg/bg/articles/mvr-predlaga-helikopter-na-makedoniya-za-spasitelna-aktsiya-za-padnaliya-samolet", "text": "Българското Министерство на вътрешните работи е предложило на МВР на Северна Македония да изпратим хеликоптер, който да облети планината Якубица за издирване на падналия самолет Чесна, в който е имало българско семейство с две деца. Вътрешният министър Младен Маринов е в постоянна връзка с македонския министър. \"Преди минути разговарях с вътрешния министър на Северна Македония, стартирала е операция за издирване на телата. Очакваме информация за достигане до катастрофата\", заяви Маринов Засега македонците отказват помощта, те са облетели района, разказа министърът. Самолетът е паднал на над 2000 м надморска височина, на голи склонове, където още има сняг. Преценката на македонците е, че няма оцелели. Чак утре по светло обаче спасители ще опитат да качат планината и да стигнат до останките, обяснил македонският вътрешен министър пред Маринов. Все още България няма официална информация за жертвите, каза министърът на вътрешните работи. На летище Охрид в самолета обаче е трябвало да се качат бизнесменът Георги Бошнаков, съпругата му Калина и двете им дъщери. При получаване на официалната информация и откриване на жертвите обаче можем да сме сигурни, че те са били на борда, подчерта министърът. Георги Бошнаков има бизнес в областта на рециклирането, скрапа и вторичните суровини. Негови фирми стопанисват и няколко сметища в страната.", "date": "2019.04.03", "title": "МВР предлага хеликоптер за спасителна акция на падналия самолет, македонците отказват"}
{"url": "https://www.faktor.bg/bg/articles/netanyahu-otiva-v-moskva-za-sreshta-s-putin", "text": "Израелският премиер Бенямин Нетаняху заминава на 4 април за Москва. Там той планира да се срещне с руския президент Владимир Путин. Това съобщи днес по телефона на ТАСС прессекретарят на израелското правителство Анна Йонатан-Леус. \"Премиерът заминава в четвъртък за Москва за среща с руския президент Владимир Путин\", каза за ТАСС Йонатан-Леус. Руският президентски прессекретар Дмитрий Песков потвърди, че на 4-ти Нетаняху ще бъде в Москва на работно посещение и ще има кратки преговори с Путин. \"Постигната е договореност на 4 април на кратка работна визита в Москва да дойде израелският премиер Нетаняху. И на 4 април (ще има) кратки, бързи работни преговори (с Путин), в момента се сверяват графиците\", каза Песков. Кабинетът на Нетаняху не даде подробности за евентуалните теми, които ще бъдат обсъдени, предаде Ройтерс, като се позова на съобщение на кабинета на израелския премиер. Двамата лидери ще се срещнат пет дни преди изборите в Израел на 9 април. Вчера Нетаняху заяви пред репортери, че той и Путин са разговаряли по телефона за Сирия, чийто президент Башар Асад, подкрепян от Русия, започна да печели позиции в продължаващата от осем години гражданска война. Израел се безпокои, че подкрепленията за силите на Асад от Иран и ливанската шиитска групировка Хизбула може да установят постоянни бази в Сирия, откъдето да атакуват Израел и затова нанесе десетки въздушни удари по тях, отбелязва Ройтерс. Срещата в четвъртък може да помогне на Нетаняху в оспорваната предизборна надпревара, в която той заложи на противопоставяне на държавническите си умения и постиженията си в сферата на сигурността на политическата неопитност на опонента си Бени Ганц, бивш началник на генералния щаб на израелската армия.", "date": "2019.04.03", "title": "Нетаняху отива в Москва за среща с Путин"}
{"url": "https://www.faktor.bg/bg/articles/balgarskite-evrodeputati-gotovi-da-vodyat-bitka-sreshtu-glasuvaneto-na-paketa-mobilnost", "text": "Българските евродепутати се готвят за нова битка по пакета \"Мобилност\" в Брюксел. След петчасовото му гласуване в транспортната комисия вчера, днес те ще се опитат да избегнат гласуването му в пленарна зала. Комисията по транспорт на Европейския парламент вчера гласува над 1200 поправки към пакета \"Мобилност\". Очаква се той да влезе за вот в пленарната зала в четвъртък. Повечето поправки, предложени от български евродепутати и колегите им от останалите страни, противници на текста, получиха достатъчно подкрепа, за да бъдат внесени за гласуване. Дали това наистина ще се случи, ще стане ясно днес следобед, когато е новият вот дали пакетът остава в дневния ред. Ако се стигне до гласуване, то ще започне по обяд в четвъртък и може да продължи часове, тъй като отново ще трябва да се гласуват над 1000 поправки. Пред БНТ българските евродепутати заявиха своите очаквания. \"Това, което ние искаме от председателя Таяни, е или да вкара за гласуване всички предложения, които са гласувани, или да извади точката от дневния ред. Съвсем очевидно няма съгласие\", отбеляза Ангел Джамбазки. \"Искаме да го отложим. Имаме всички основания да очакваме и да настояваме тази точка да бъде свалена. Предният път беше свалена, понеже имаше доста поправки. Сега те са по-малко с 6-7%\", каза Андрей Новаков. \"Нашият любезен опонент, г-н Исмаил Артюк, е написал подобно писмо, че трябва да се вкарат в блокове и разбира се сме написали обратното писмо и ще държим на това да се гласува изменение по изменение\", каза Петър Курумбашев.", "date": "2019.04.03", "title": "Българските евродепутати готови да водят битка срещу гласуването на пакета \"Макрон\""}
{"url": "https://www.faktor.bg/bg/articles/novini/balgariya/tsvetanov-chestiti-praznika-na-sofiyantsi", "text": "Красива, модерна, европейска и приветлива - това е нашата прекрасна столица София, която днес чества своя официален празник. Това написа на страницата си във Фейсбук заместник-председателят на ГЕРБ и председател на Националния предизборен щаб Цветан Цветанов.  \"Използвам възможността да поздравя всички жители и гости на София и да ги призова да не приемат за даденост всичко направено и да съхраняват съвременния облик на столицата. Комплименти за кмета Йорданка Фандъкова и нейния екип, които само за няколко години преобразиха града и го направиха желана дестинация за всички българи и чужденци.  Още веднъж - честит празник на всички софиянци и помнете, че столицата е огледало за състоянието на цялата страна\", написа още той.", "date": "2019.04.03", "title": "Цветанов честити празника на софиянци - 140 години столица"}
{"url": "https://www.faktor.bg/bg/articles/solomon-pasi-imame-shans-da-prevarnem-balgariya-v-investitsionen-shans-za-turskite-biznesmeni", "text": "\"Русия е част от проблема, а не решение на проблема. Всичко преди Горбачов и Елцин и след това е мрак. Тогава имаше един светъл период. НАТО си дава ясна сметка, че първостепенният проблем е в Черно море. Линията на разделението между Изтока и Запада преди 30 г. минаваше през Виена, днес тя минава през Черно море. Изтокът и Западът се събират там. Те се срещат там, може би се конфронтират там. НАТО започва едно активно военно присъствие, защото си дава сметка, че проблемът му е в Черно море. С оттеглянето на Русия от ракетния договор ние изпадаме в една чисто нова ситуация. И това вчера в организацията го забелязаха и го отчетоха. НАТО започва много активно военно присъствие в Черно море, според мен много късно. Отказът от военно присъствие на НАТО изостри апетитите на Русия\". Това коментира в студиото  на \"Здравей, България\" по Нова телевизия бившият  външен министър Соломон Паси. Той е на мнение, че ако това се беше случило преди 15 години, нямаше да се стигне до проблемите с Грузия - анексирането на Абхазия, Крим и проблемите в Източна Украйна. По думите му военното присъствие  на Алианса трябва да е с усмирителен характер. „И ако ние говорим за някакво военно присъствие, то е с усмирителен характер. НАТО не е нападателна организация, тя е защитна организация. Но ако една защитна организация няма защитни сили, тя вече става уязвима\", коментира той. На въпрос дали доверието към НАТО е спаднало, той отговори така: „Доверието е едно, а силата на Алианса е друго.\" По повод самолетния инцидент в Северна Македония, при който загина българско семейство, бившият вътрешен министър заяви: \"„Аз не бих се доверил само на телефонни разговори с една държава, която не е член на НАТО. Бих настоявал българските сили и \"Гражданска отбрана\", и специални сили, ако е необходимо, да се ангажират с този случай много по-плътно”. Паси коментира и изказването на турския външен министър за оказано влияние над страната ни при гласуването на промените в Закона за вероизповеданията и позицията на нашето външно министерство. „Няма какво повече да се добави по позицията. Нека си дадем сметка, че Турция е по време на избори. А това, което вчера е казал говорителят на министъра, е фактическото извинение със запазване на лице. Те са казали \"Извинявайте, но ние това го ползваме за вътрешна употреба\". Изобщо не трябва много сериозно да слушаме политиците в предизборни периоди. В Турция не трябва да се говори за събития, трябва да се говори за процеси. Тя е цяла планета. Там текат процеси на ислямизация и европеизация. Турция, от една страна, искаше да става европейска държава, а от друга искаше да стане лидер в ислямския свят. Но тези две неща се бият, не могат да съществуват едновременно, движат се от Ататюрк насам и си противодействат. Бяха отстранени военните, а Турция и демокрацията имаха нужда от тях. В някаква степен ЕС направи грешка и това отвори пътя на ислямизацията на Турция. По време на преврата Ердоган се стресна на собствения си физически живот. Русия му помогна. Затова меденият месец между Ердоган и Путин ще продължава много дълго и НАТО трябва много добре да знае, че при конфликт с Русия в Черно море много малко може да се разчита днес на Турция.  Според бившия външен министър, изборите показаха, че Турция, въпреки всичко, е една демокрация, а икономическите трудности, които има в момента, са възможност за България да превърнем страната ни в инвестиционен рай за турските бизнесмени.", "date": "2019.04.03", "title": "Соломон Паси: Имаме шанс да превърнем България в инвестиционен рай за турските бизнесмени"}
