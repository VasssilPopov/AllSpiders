{"url": "https://www.faktor.bg/bg/articles/novini/svyat/badeshtiyat-prezident-na-braziliya-prezira-zhenite-bezhantsite-i-chernokozhite-braziltsi", "text": "Крайнодесен бивш капитан от армията спечели първия тур на президентските избори в Бразилия и ще се изправи на балотаж срещу кандидата на левицата в края на месеца. 63-годишният Жаир Болсонаро получи 46% от гласовете, в сравнение с 29% за бившия кмет на Сао Пауло Фернандо Хадад. Болсонаро не можа да премине границата от 50% и сега ще се изправи срещу Хадад на балотажа на 28 октомври. Според социологическите проучвания, победата на Болсонаро се очакваше, но той се представи много по-добре от предварителните прогнози, въпреки шокиращите му изявления по адрес на бежанците и малцинствата, пише Daily Mail. Преди време Болсонаро нарече бежанците „изметта на земята“, каза, че ще „шамароса“ хомосексуалисти, ако ги види да се целуват на улицата и че предпочита детето му да умре, вместо да бъде хомосексуалист. Той също така определи негова опонентка като „прекалено грозна, за да заслужава да бъде изнасилена“ и е заявявал, че чернокожите бразилски потомци на африканските роби са „безполезни дори за възпроизвеждане“. Въпреки че спечели първия тур, Болсонаро заяви, че „нередности в избирателните секции“ са го лишили от пълна изборна победа. Някои от неговите поддръжници дори излязоха на протест със скандирания „Измама!“ Той обаче среща сериозна съпротива от голяма част от бразилския електорат от 147 милиона души, отвратени от склонността му да атакува жените, хомосексуалистите и бедните. Нескритата му носталгия по бруталната военна диктатура в Бразилия в периода 1964 - 1985 г. също всява страх у много от гласоподавателите.", "date": "2018.10.08", "title": "Бъдещият президент на Бразилия презира жените, бежанците и чернокожите бразилци"}
{"url": "https://www.faktor.bg/bg/articles/novini/svyat/turtsiya-poiska-razreshenie-za-obisk-v-konsulstvoto-na-sauditska-arabiya-v-istanbul", "text": "Турция е поискала разрешение за обиск в консулството на Саудитска Арабия в Истанбул във връзка с изчезването на саудитския журналист и дисидент Джамал Кашоги, съобщи турската частна телевизия СиЕнЕн-Тюрк. Заместник-министърът на външните работи на Турция Седат Йонал е повикал вчера в министерството посланика на Саудитска Арабия в Турция, пред когото е настоял за пълно сътрудничество в процеса на разследване. 59-годишният Кашоги е в неизвестност от 13 ч. на 2 октомври, когато влязъл в консулството на Саудитска Арабия в Истанбул. Има подозрения, че той изобщо не е напускал комплекса. Кашоги е саудитски журналист, чуждестранен кореспондент, редактор и коментатор. Журналистът е пишел за в. \"Вашингтон пост\" статии, в които критикува престолонаследника на Саудитска Арабия. Саудитският престолонаследник принц Мохамед бин Салман заяви преди дни, че е готов да разреши на Турция да претърси саудитското консулство в Истанбул.", "date": "2018.10.08", "title": "Турция поиска разрешение за обиск в консулството на Саудитска Арабия в Истанбул"}
{"url": "https://www.faktor.bg/bg/articles/novini/balgariya/georgi-harizanov-glavniyat-arhitekt-na-sofiya-nosi-otgovornost-za-plochkite-koito-prilichat-na-grozniya-mramor-ot-sotsa", "text": "\"Не общинският съвет и кметът трябва да носят отговорност за ужасяващите плочки в центъра на София, а главният архитект на столицата Здравко Здравков. Общинарите не са длъжни да разбират от строителство. Някои са специалисти по транспорта, други в сферата на образованието и т.н.\". Това заяви пред БТВ Георги Харизанов. Той подчерта, че баща му е завършил \"Пространствено оформление\" в \"Художествената академия\" и около него доста време се е занимавал с тази материя.  \"Давам ви пример. Когато в момента в телевизията си правите ремонт, не вярвам собственикът да ходи да избира балатуми. Същият е случая и с исканата оставка на кмета Фандъкова. Арх. Иво Пантелеев е избран от всички партии да изпълни ремонта и си е казал \"на мен ми харесват плочките\". Контролът тук е трябвало да бъде изпълнен от главния архитект на София. Освен това, защо купуваме материалите от Македония? Имаме Владайска кариера, където има много по-качествен материал. В момента имаме плочки, които наподобяват най-грозния мрамор, с който се облицоваха площадите по времето на соца\", каза още Харизанов.  \"Освен лошата естетика, не съм убеден колко време ще издържи настилката. В момента тръгва носталгия по центъра от времето на Фердинанд от началото на 20-ти век. Тогава сградите и улиците са правени с български материали. Днес сме свидетели на естетически шок\", допълни Георги Харизанов.", "date": "2018.10.08", "title": "Георги Харизанов: Главният архитект е отговорен за плочките, които приличат на грозния мрамор от соца"}
{"url": "https://www.faktor.bg/bg/articles/novini/balgariya/i-kalfin-pensionnata-sistema-tryabva-da-bade-ednakva-za-vsichki", "text": "Бившият социален министър коментира пред бТВ темата за максималния осигурителен праг, който скача на 3000 лева. Решението не се понрави на бизнеса, като от Асоциацията на българските работодатели заявиха, че искат спешна среща с премиера Бойко Борисов. „Според мен работодателите нямат право да протестират, защото това ще мине на Тристранен съвет. Вдигането е правилно и то трябва да бъде още по-голямо. Това намалява тежестта на хората“, смята Калфин. Според него това са осигурителни плащания, които са вноски в собствената сметка. По думите му така ще се намали и разполагаемият доход, като решението е справедливо. „Ще се увеличи тежестта и на работодателите, и на работещите. Но не така, че да повлияе негативно на пазара“, посочи бившият социален министър. Той коменира и темата с протестиращите майки на деца с увреждания. „Няма как да има закон, който да удовлетвори една група хора. Проблемът е принципен, не е справедлива системата за хора с увреждания. Колкото и пари да дадете, утре ще бъдат пак малко“, смята Калфин. Той припомни, че и при предишното правителство е имало протест. „Имаше хора, които си отлагаха пенсиите с година, за да вземат повече пари. Това да се промени системата два месеца преди следващата година, е много лош знак. Вдигането на 1200 лева е хубаво за старите пенсии. Това, което е лошо, е включването на новите към тавана“, обясни Калфин. По думите му пенсионната система трябва да бъде еднаква за всички.", "date": "2018.10.08", "title": "И. Калфин: Пенсионната система трябва да бъде еднаква за всички"}
{"url": "https://www.faktor.bg/bg/articles/deloto-mezhdu-borisov-i-ninova-e-na-finalnata-prava", "text": "Делото между премиера Бойко Борисов и лидера на БСП Корнелия Нинова навлезе в заключителната си фаза. На практиката то приключи днес в  Софийския градски съд, като остава само защитниците им в двуседмичен срок да представят писмени бележки, след което съдът ще се произнесе с решение.  Повод за съдебния процес са разменени обиди между двамата при техни телевизионни участия. Министър-председателят Борисов е предявил иск за 26 000 лева, след като Корнелия Нинова изрекла думите \"Крадецът вика: Дръжте крадеца\" в интервю. От своя страна Нинова е завела насрещно дело за 30 000 лева, защото се почувствала обидена от думите \"Госпожа лъжа\". На заседанието днес бе призована за разпит Ивелина Василева в качеството си на бивш министър на околната среда и водите. Разпитът ѝ беше поискан от премиерската защита с мотива, че е  присъствала на партийното събитие, на което той е отправил посочените реплики. Василева каза, че по време на тяхното посещение не го е чувала той да нарича Корнелия Нинова \"Г-жа Лъжа\".", "date": "2018.10.08", "title": "Делото между Борисов и Нинова е на финала"}
{"url": "https://www.faktor.bg/bg/articles/novini/balgariya/zaharieva-kam-bsp-za-otmeneniya-vot-na-nedoverie-chudite-se-za-kakvo-da-ni-iskate-ostavkata", "text": "\"БСП се чуди за какво точно да поиска вот на недоверие на правителството\". Това заяви в Пазарджик вицепремиерът и министър на външните работи Екатерина Захариева, цитирана от БНР. Така Захариева отговори на изказването на Корнелия Нинова, че мотиви за планирания за идната седмица вот за здравната политика вече са готови. Днес обаче социалистите изненадващо го отложиха за седмица, за да се срещат с извънпарламентарни организации.  По думите на Захариева, коалицията е стабилна и вотът ще бъде неуспешен. \"Разбира се, че когато става въпрос за тежки реформи винаги има недоволни, но в крайна сметка аз мисля, че министър Ананиев наистина полага много усилия и това е правилният начин - да предложи реформа, която да се обсъжда, а не да тръгне с реформа без да се обсъди и да се видят вариантите\", заяви Захариева.", "date": "2018.10.08", "title": "Захариева към БСП за отложения вот на недоверие: Чудите се за какво да ни искате оставката!"}
{"url": "https://www.faktor.bg/bg/articles/novini/balgariya/botyo-botev-brutalnoto-ubiystvo-v-ruse-veroyatno-ne-e-planirano-a-intsidentno", "text": "Криминалистът, разследвал най-жестоките престъпления у нас, помни сходни на убийството на Виктория. Сексуални посегателства, завършили с брутално отнемане на човешкия живот – без да има личен мотив. Според Ботьо Ботев, най-вероятно убийството на Виктория е инцидентно, а не планирано. „Тук се касае до действия инцидентни, брутални, нагли, които, ако се върна в миналото, са съпътствали почти всеки подобен случай. Имали сме случай когато се хване извършителят и го питаш защо така – вдига рамене: „Не знам, не помня нищо. Те изпадат в екстаз, психично заболяване”, спомня си Ботев пред БТВ. По думите му сексуалното насилие с фатален край в повечето случаи е съпътствано с изключителна наглост и бруталност, дори гавра. Мотивът  на посегателството е сексуален, а не грабеж, смята криминалистът. Според него до фаталния завършек се е стигнало заради желанието на извършителя да прикрие деянието си – което вероятно ще се окаже, че не е първото му. Според Ботев убиецът е психопат, но малко вероятно психично болен. Въпреки, че проверяват близката клиника: „Практиката медицинска казва, че тези, които са засегнати от по-стандартните форми на психично заболяване извършват действия без да се прикриват. А тук има умисъл, размисъл по отношение на прикриване на деянието”. Топ криминалистът вярва, че ако са използвани максимално първите часове след престъплението, убийството на Виктория ще бъде разкрито.", "date": "2018.10.08", "title": "Ботьо Ботев: Бруталното убийство в Русе вероятно не е планирано, а инцидентно"}
{"url": "https://www.faktor.bg/bg/articles/novini/svyat/v-ukrayna-zapochnaha-voenni-ucheniya-s-uchastieto-na-strani-ot-nato", "text": "Близо 700 войници от Украйна и осем страни от НАТО и около 40 самолета, включително американски изтребители Ф-15, започнаха военни учения в Западна Украйна, предаде Франс прес. \"За пръв път има такова съвместно учение на самолети за защита на въздушното пространство\", заяви говорителят на украинските ВВС Юрий Игнат. В учението \"Ясно небе 2018\" освен Украйна участват САЩ, Великобритания, Белгия, Дания, Естония, Холандия, Полша и Румъния, съобщи украинското министерство на отбраната. САЩ участват с десетина самолета, включително изтребители Ф-15, транспортни самолети С-130 \"Супер Херкулес\" и дронове. Украйна участва с около 30 самолета, включително изтребители Су-27 и бомбардировачи Су-24. Ученията ще продължат до 19 октомври. Целта им е да укрепят сътрудничеството между членките на НАТО и регионалните съюзници като Украйна, се казва в изявление на ВВС на САЩ.", "date": "2018.10.08", "title": "В Украйна започнаха военни учения с участието на страни от НАТО"}
{"url": "https://www.faktor.bg/bg/articles/novini/svyat/kim-chen-un-shte-poseti-rusiya", "text": "Подготвя се посещение на севернокорейския лидер Ким Чен-ун в Москва, съобщи днес Кремъл, цитиран от АП. Говорителят на руския държавен глава Дмитрий Песков каза, че президентът Владимир Путин е поканил миналия месец Ким да посети Русия и Москва работи по уточняване на подробностите кога и къде се се състои визитата.  Песков съобщи това, след като държавният секретар на САЩ Майк Помпейо посети Пхенян за разговори по ядреното разоръжаване на КНДР и подготвяне на нова среща между Ким и президента на САЩ Доналд Тръмп. Както съобщи по-рано председателката на руския Съвет на федерацията Валентина Матвиенко, която в началото на септември бе на официално си посещение в столицата на КНДР, Ким оценява високо подкрепата на Русия и е изразил готовност в най-скоро време да посети Русия, предаде ТАСС.", "date": "2018.10.08", "title": "Ким Чен-ун ще посети Русия"}
{"url": "https://www.faktor.bg/bg/articles/novini/svyat/trima-balgarski-tineydzhari-s-obvinenie-za-podpalvachestvo-na-ostrov-krit", "text": "Трима непълнолетни български граждани са разследвани за участие в причиняването на пожар в община Виано на остров Крит, съобщава \"Прото тема\". Тримата са били задържани, докато са се опитвали да запалят умишлено втори пожар и след като им е било повдигнато обвинение, са били освободени с ограничителни мерки. Според сведенията на местни жители непълнолетните българи са се опитали да запалят пожар край пътя по времето, когато в района вече е горял друг пожар, който обаче не ги е застрашавал. Полицията се е намесила незабавно и ги е предала на противопожарните служби, които са прехвърлили случая на прокуратурата в Ираклион. След като на трите момчета е било повдигнато обвинение за опит за палеж, те са били освободени, като са им били наложени ограничителни мерки, пише БТА.", "date": "2018.10.08", "title": "Трима български тинейджъри с обвинение за подпалвачество на остров Крит"}
{"url": "https://www.faktor.bg/bg/articles/obshtestvo/zakon-i-red/5-godini-zatvor-grozyat-mazha-arestuvan-na-protesta-pred-stolichnata-obshtina", "text": "5 години затвор грозят мъжа, арестуван на протеста пред Столичната община. Той се опита да пробие кордона пред сградата на „Московска” 33 и влезе в конфликт с полицията 5 години затвор грозят мъжа, арестуван миналата седмица по време на протест пред столичната община. 41-годишният мъж беше задържан, след като се опита да пробие кордона пред сградата на „Московска” 33 и влезе в конфликт  с полицията. Повдигнато е обвинение за хулиганство, съпроводено със съпротива срещу орган на властта. Прокуратурата поиска най-строгата мярка „задържане под стража”.", "date": "2018.10.08", "title": "5 години затвор грозят мъжа, арестуван на протеста пред Столичната община"}
{"url": "https://www.faktor.bg/bg/articles/20-stanaha-zhertvite-v-katastrofata-kray-svoge", "text": "Още една от пострадалите жени при тежкия пътен инцидент край Своге е издъхнала. С нея жертвите на станаха 20. Тя бе настанена в болница \"Пирогов\", но въпреки усилията на медиците е починала, съобщава Нова телевизия. Разследването на инцидента продължава, но до момента единственият обвиняем е шофьорът на автобуса. Тежкият инцидент стана на 25 август. Тогава пълен с пътници автобус излезе от пътя и се падна върху асфалтова площадка под нивото на пътното платно на изхода на града. Разследването на фаталното произшествие продължава. Към момента единственият обвиняем е шофьорът на автобуса, който е на свобода под гаранция.", "date": "2018.10.08", "title": "20 станаха жертвите в катастрофата край Своге"}
{"url": "https://www.faktor.bg/bg/articles/ikonomika/biznes/petkova-nay-vazhno-e-da-zapazim-energiynata-sigurnost-i-klyuchovoto-myasto-na-gazovata-karta-na-evropa", "text": "Приоритети на българското правителство е да гарантира енергийната сигурност и на второ място – да запазим ключовото място на газовата карта на Европа. А това преминава през това да защитим национални интереси и да бъдем лоялни към нашите европейски партньори. Това обяви в студиото на Нова ТВ енергийният министър Теменужка Петкова. По думите й цената на газа е дискусионна тема, която касае бизнесът, икономиката и потребителите. Със споразумението между „Газпром“ и ЕК фактимески бяха прие правнообвързващи ангажименти от страна на „Газпром“ да приеме пазарните условия за продажба на газа. За това споразумение бе информиран и „Булгаргаз“, в което се предвижда и предоговаряне на цената на природни газ. В това допълнение, което беше подписано и от „Булгаргас“, ясно са определени параметри, при които тази цена може да се предоговаря – сега на всеки 2 години, но при строго определени условия и как точно ще стане това. „Булгаргаз“ трябва да направи анализ по отношение на цените и тогава ще се види как ще изглежда формулата за формирането цената на газа, обясни министър Петкова. Що се отнася до правомощията на КЕВР – комисията трябва да следи  дали цените съответстват на договора и методиката, по която се определят. Всичко, което комисията е определила като цени на газа,  тя е направила възоснова на определени критерии. Петкова е сигурна, че не би трябвало да имаме проблеми, ако инвеститорите за АЕЦ „Белене“ са от Китай.  Енергийният министър коментира и идеята да бъдат обединени АЕЦ „Козлодуй“ с ТЕЦ „Марица -2“. ТЕЦ „Марица -2“ има ключово място за сигурността не само за нас, но и в целия регион. Напоследък рязко се покачва цената на въглеродните емисии, които трябва да закупува централата, за да може да функционира. Това създава сериозен проблем пред нашия ТЕЦ. Но моето мнение е, че подобен подход, няма да реше проблема, а ще го задълбочи. Мога да уверя българските граждани, че решенията, които ще се вземат, няма да застаршат енергийната ни сигурност и да са в разрез с националните ни интереси.  На въпрос има ли решение какво часово време ще избере България след решението на ЕП всяка страна сама да определи това, Петкова обясни: ЕП и Съвета на Европа приеха решение до април 2019 да се вземе решение по тази тема. Беше направено и допитване, като 74% от анкетирани настояват да бъде премахната промяната на часовото време. Но трябва да бъде анализирана ситуацията не само в България, но и нагласите в съседните ни страни. В момента върви онлайн допитване, то ще продължи до 11 октомври. Ще организираме и дискусии със съответните институции, които имат отношение към този важен въпрос, ще се вземат предвид и нагласите на българските граждани и чак тогава ще вземем окончателното решение.", "date": "2018.10.08", "title": "Петкова: Най-важно е да запазим енергийната сигурност и ключовото място на газовата карта на Европа"}
{"url": "https://www.faktor.bg/bg/articles/predavaneto-za-kultura-po-bnt-izbuta-100-budni-za-po-kasen-chas", "text": "Държавната телевизия върна предаването за култура \"Култура.БГ\" в по-гледаемо време, като измести назад рубриката за здравословен и съвременен начин на живот \"100 % будни\". В седмичната програма на БНТ културният слот на сутрешния блок с водещи Александра Гюзелева и Михаил Заимов и Анна Ангелова и Димитър Стоянович, е записан от 8.45ч. - времето, в което в продължение на месец се излъчваше \"100% будни\". До момента телевията не е съобщила официално за промяната и причините тя да бъде направена. Размяната на двете предавания беше направена с новата програмна схема на БНТ, която влезе в сила от 3 септември. Тогава тя беше обяснена с необходимостта в сутрешните часове да има теми извън политиката. Водещи на \"100% будни\" са Мария Андонова, която до лятото водеше сходно предаване с името \"Здравето отблизо\", и актьорът Стефан Щерев. Според обявената от БНТ програма \"100% будни\" ще започва в 9.45 ч., съобщи \"Дневник\". Изместването на предаването за култура след 9.45 ч. предизвика отрицателни реакции в социалните мрежи с мотива, че то на практика отива в негледаемо за работещите хора време. В началото на тази година, веднага след встъпването си в длъжност, програмният директор на БНТ Емил Кошлуков настоя рубриката, която тогава се казваше \"Денят започва с култура\", да промени структурата и формата си, като се придаде \"по лайфстайл звучене\", а за културата да се говори на \"популярен език\". Той даде срок на предаването на удвои рейтинга си, а журналистите от екипа определиха действията му като натиск.", "date": "2018.10.08", "title": "Предаването за култура по БНТ избута  \"100% будни\" за по-късен час"}
{"url": "https://www.faktor.bg/bg/articles/sport/svetat/stiliyan-petrov-e-sred-favoritite-za-trenyor-na-astan-vila", "text": "Стилиян Петров може да наследи на мениджърския пост в Астън Вила уволнения наскоро Стив Брус, пишат медиите на Острова. Другите варианти за позицията са Дуайт Йорк, Тиери Анри и Дийн Смит. Анри би работил във Вила в тандем с Джон Тери, който обяви края на футболната си кариера в неделя. При загубата на Астън Вила с 1:2 от Милуол в събота на пейката бе шотландецът Кевин Макдоналд. Отборът е на 15-о място в Чемпиъншип, като има само 3 победи от началото на сезона. Припомняме, че преди рака, който Стенли пребори, игра последно именно във Астън Вила в периода от 2006 до 2013 г.", "date": "2018.10.08", "title": "Стилиян Петров е сред фаворитите за треньор на Астън Вила"}
{"url": "https://www.faktor.bg/bg/articles/grigor-se-srina-oshte-nadolu-v-svetovnata-rang-lista", "text": "Григор Димитров загуби във втория си мач на турнира в Пекин и се прости със 180 точки. Най-добрият български тенисист падна с едно място в световната ранглиста и вече е на девета позиция с актив от 3440 точки. Кевин Андерсън загуби 35 точки, но вече е на осмата позиция и това е единствената промяна в топ 10. На върха на ранглистата остава Рафаел Надал с 8260 точки, втори е Роджър Федерер с 6900, а трети Новак Джокович с 6445. Най-големият скок е за двамата победители в турнирите в Азия - руснака Данил Медведев, който триумфира в Токио и грузинеца Николоз Басилашвили - победител в Токио. Двамата са съответно на 22-о и 23-о място, след като бяха извън топ 30 преди началото на изминалата седмица. За финалния турнир в Лондон сигурни са Надал, Джокович и Хуан Мартин Дел Потро. Григор Димитров е 16-а позиция с 1745 точки и едва ли ще се добере до заветното осмо място, което би му дало право да защитава титлата си.", "date": "2018.10.08", "title": "Григор се срина още надолу в световната ранг листа"}
{"url": "https://www.faktor.bg/bg/articles/kultura/art-faktor/pochina-izvestniyat-animator-stoyan-dukov", "text": "След продължително боледуване на 87-годишна възраст почина един от създателите на българската анимационна школа – художникът, режисьор и сценарист Стоян Дуков, съобщи Нова тв. Той е автор на 43 филма и сценарист на 9. Сред най-известните му анимационни заглавия са „Га“, „Къщи крепости“, „Това е животът (Се ля ви)“, „Реквием“, „Музикална история“, „Януари“, „Февруари” (с наградата за анимационно кино на Съюза на българските филмови дейци от 1978 г.), „Март”, „Мимоходом“, „Жомео и Рулиета“ и др. Стоян Дуков е роден на 25 септември 1931 г. Завършил е специалност „Плакат“ при Александър Поплилов в Националната художествена академия. Негов учител в анимацията е Тодор Динов. В съавторство с Динов Стоян Дуков създава първия си филм „Ябълката“. Автор е и на множество карикатури, илюстрации и плакати. Преподаваше на студенти по визуални изкуства в Нов български университет. Негов син е известният коафьор Дим Дуков. Първата си самостоятелна изложба Стоян Дуков прави едва по повод на 70-годишния си юбилей. Девет години по-късно, през 2010-а, участва в съвместна изложба „Класици на българската карикатура“ заедно с Генчо Симеонов, Велин Андреев Иван Веселинов и Милко Диков. Опелото на Стоян Дуков ще се състои на 10 октомври, сряда, от 12.00 часа в църквата „Св. Параскева“ на ул. „Раковски“ 58.", "date": "2018.10.08", "title": "Почина известният аниматор Стоян Дуков"}
{"url": "https://www.faktor.bg/bg/articles/biznesat-napira-za-sreshta-s-borisov-zaradi-osigurovkite-i-pensiite", "text": "Бизнес организациите искат незабавна среща с министър-председателя, министъра на финансите, министъра на труда и социалната политика и управителя на Националния осигурителен институт във връзка споразумението между кабинета и синдикатите за повишаване на максималния осигурителен доход и отказа за отпадане на тавана на пенсиите. „Декларираме категоричното си несъгласие с провеждането на сепаративни срещи със синдикалисти, зад гърба на национално представителните организации на работодателите и други компетентни органи, с правомощия да провеждат политиките в областта на държавното обществено осигуряване”, се заявява в позиция на Асоциацията на организациите на българските работодатели. „Заявените намерения за промени в основни параметри на пенсионно осигурителната система са приети очевидно в условията на преобладаващи популистки нагласи преди провеждането на изборите за ЕП и за органи за местно управление, под синдикален натиск, без необходимата оценка на въздействие, без обществени и експертни консултации, включително с организациите на пенсионерите и други заинтересовани страни. Не са отчетени основни принципи на разходопокривната система на пенсионна осигуряване, вкл. различията в практиката на държавите-членки на ЕС и водещите пазарни икономики“, се заявява в позицията. В документа се посочва, че „оповестените намерения влизат в драстично противоречие с огласените предизборни обещания и управленската програма на управляващата коалиция за отказ от увеличаване на данъчните и осигурителни задължения, съхраняване на условията за инвестиции и бизнес, както и със средносрочната бюджетна прогноза за 2019-2021, приета от кабинета през април\". Представителите на бизнеса настояват Съветът на управляващата коалиция да обсъди незабавно всички негативни последици и да заяви отказ от прокарване на съответните решения в хода на приемане на държавния бюджет и бюджета надържавното обществено осигуряване.", "date": "2018.10.08", "title": "Бизнесът напира за среща с Борисов заради осигуровките и пенсиите"}
{"url": "https://www.faktor.bg/bg/articles/tristrankata-odobri-novite-danatsi-za-2019-godini", "text": "Без скандали и с рядко срещано единодушие между работодатели и синдикати Националният съвет за тристранно сътрудничество одобри пакета данъчни закони за 2019 г. - сред тях промените в законите за корпоративното подоходно облагане, за физическите лица, за ДДС и за местните данъци и такси. \"Имаме успешно заседание, рядко се случва, но този път е факт\", обобщи доволен вицепремиерът Валери Симеонов след краткия и мирно преминал, без скандали, тристранен съвет, цитиран от Канал3. Вдига се данъкът на 15-годишните коли с 30% заради европейски изисквания, а в същото време по-старите 20-годишни автомобили ще плащат само с 10 на сто повече, а това породи недоумение у КТ \"Подкрепа\". Срещу вдигането на екотаксата за старите коли в закона за местните данъци се обявиха от синдикатите, като предупредиха, че така се удрят хората с по-ниски доходи, които няма да могат да си купят нови возила. От \"Подкрепа\" и КНСБ не са съгласни още с отпадането на облекчението за колите с катализатори с аргумента на властта, че трудно можело да се провери кой автомобил има такова и кой - не. Според икономическия експерт на \"Подкрепа\" Ваня Григорова това не е приемлив довод, тъй като всяка от колите минава на годишен технически преглед и лесно се установява дали има катализаторно устройство. По груби изчисления това поскъпване на данъчната тежест засяга между 2,5 и 3 млн. автомобили у нас, които са над десетгодишни. 50-процентното облекчение за първо и основно жилище за живеене остава, но вече няма да има възможност за врътки, ако даден собственик има и втори апартамент в друг град, да го обяви и там за основно жилище и да се възползва от същата отстъпка. Връзването на електронните системи ще отреже подобни вратички и собственикът на повече от един апартамент ще може да се възползва от облекчението само за едно от тях. Синдикатите отново напомниха за необходимостта от въвеждането на необлагаем минимум за по-голяма социална справедливост, но за пореден път темата не е на дневен ред в бъдещия бюджет. По предложение на Българската стопанска камара отпадат служебните бележки, които работодателите издават на служителите. Информацията ще се оформя от НАП електронно. Промяната бе приветствана от всички участници в социалното партньорство, но влиза в сила от 2020 г. Инициаторът Радосвет Радев, шеф на БСК, пък бе единодушно избран за зам.-председател на Тристранката. Пак по искане на бизнеса предстои да се вдигне прагът на оборота на фирмите, които подлежат на задължително одитиране и така техният брой да бъде редуциран. В момента в България той е 4 млн. лв., а Валери Симеонов се ангажира още в сряда на заседанието на МС да внесе предложението таванът да скочи на 8 млн. лв., за да се разтоварят от одити малките и средните фирми.", "date": "2018.10.08", "title": "Тристранката одобри с консенсус новите данъци за 2019 години"}
{"url": "https://www.faktor.bg/bg/articles/sadat-otnovo-ospori-narezhdane-na-nap-otmeni-zapechatvaneto-na-hotela-na-vetko-arabadzhiev", "text": "За втори път Административният съд в София - град отмени запечатването на хотел \"Маринела\", собственост на Ветко и Маринела Арабаджиеви, съобщи БНР. Според магистратите разпореждането на НАП за предварително изпълнение на принудителната мярка е незаконосъобразно. Според съдия Димитрина Петрова дори и да е налице необходимост от възпрепятстване за извършване на други нарушения, запечатването на целия хотелски комплекс и забрана на достъпа до него противоречи на административно-процесуалния кодекс, тъй като административният акт и неговото изпълнение не могат да засягат права и законни интереси в по-голяма степен от необходимото от целта, за която се издава самия акт. НАП може да обжалва определението пред Върховния административен съд. Припомняме, че на 28 септември данъчните запечаха хотела за седмица заради данни, че част от фискалните апарати в хотела не са имали връзка с приходната агенция. От \"Маринела\" тогава обясниха, че става въпрос за липсващо свидетелство за регистрация на Интегрирана автоматизирана система за управление на търговската дейност. На 17 септември липсващите документи са били предоставени на проверяващите. След това на 3 октомври Административният съд в София отмени запора на част от обектите в хотела на Ветко и Маринела Арабаджиеви. Два дни по-късно, на 5 октомври данъчните отново запечатаха хотела, този път заради липса на връзка между фискално устройство и системата на НАП. Припомняме, в края на август месец при спецоперация в офиси в столичния хотел \"Маринела\" и в пловдивския хотел \"Марица\" бяха арестувани 10 души, сред които беше и синът Вълчо Арабаджиев, който е с обвинение за пране на пари. Ветко и Маринела Арабаджиеви се издирват с европейска заповед за арест, а на 11 септември, на заседание на Апелативния специализиран съд, адвокатИлиян Василев, че двамата ще се върнат в България доброволно до дни. Това и до този момент не се е случило обаче. По време на същото заседание съдът реши да остави в ареста за постоянно Вълчо Арабаджиев, Елена Караянева и Ромелия Кирилова, обвинени за участие в организирана престъпна група за данъчни престъпления - укриване на данъци и пране на пари. След това бяха арестувани още трима души по подозрение, че са част от престъпната група по делото срещу Ветко и Маринела Арабаджиеви. След проверка в автомобила им са открити 500 хил. лева.", "date": "2018.10.08", "title": "Съдът отново оспори нареждане на НАП: Отмени запечатването на хотела на Ветко Арабаджиев"}
{"url": "https://www.faktor.bg/bg/articles/ikonomika/biznes/tristranniyat-savet-odobri-promeni-v-danachnite-zakoni", "text": "От 2019-та година да се увеличи данъкът за стари автомобили е предложение, което синдикати и работодатели одобриха днес на заседание на Националния съвет за тристранно сътрудничество. Промяната ще залегне в данъчните закони. Друга идея цели да облекчи работодателите, които вече няма да издават служебни бележки за доходите. Приход в държавния бюджет се очаква от чуждите фирми, които вече ще плащат данък-печалба в България. За първи път отделните данъчни закони са обединени в общ и това е Закон за корпоративното подоходно облагане. Заради въвеждане на нов екологичен компонент с 30% се увеличава годишният данък на близо 2 млн. и 500 хиляди коли над 15-годишна възраст. Край на данъчните облекчения за превозните средства с катализатори и за автомобилите с малка мощност на двигателя. Запазват се само за мотоциклети и мотопеди до 100 конски сили. Синдикатите не се съгласиха с новото облагане на моторните превозни средства. \"Прави впечатление по-сериозното натоварване точно за 15-годишните автомобили, като в обсъждането в комисия смятахме, че това е по-скоро техническа грешка, но се оказа, че и във финалния вариант на законопроекта остава. Категорично не приемаме твърдението, че е невъзможно да се установи има или няма катализатор колата, тъй като всяка година преминават през годишни технически прегледи, където това се установява\", заяви Ваня Григорова- КТ \"Подкрепа\". С новите промени отпада изискването при продажба на автомобил продавачът да представя бележка за платени данъци. Това ще се извършва от самия нотариус по електронен път. Той в 7-дневен срок след това ще декларира продажбата пред съответните общински фискални власти. Промяна и в имотния данък - 50% отстъпка само за едно жилище, декларирано като основно, всяко следващо ще се облага на пълната му данъчна оценка. По предложение на бизнеса от 2020 -та да отпаднат служебните бележки, които работодателите издават на служителите за доходите. Това вече ще става по електронен път. Работодателите поискаха да отпадне задължителния годишен одит на малки и средни фирми с оборот до 4 млн.лв., като заявиха, че практиката в ЕС е на такъв одит да бъдат подлагани фирми с годишен оборот 8 млн. Работодателите изчислиха, че 6 500 малки и средни фирми губят годишно по 13 млн. лв. заради задължителния одит. \"Искам да ви уверя, че работодателите няма да оставят този въпрос така. И за разлика от миналия път, когато това се случи между две четения, сега няма да допуснем подобно нещо, тъй като считаме, че това е най-арогантното и вероломно потъпкване на договорния процес и на диалога в обществото\", заяви Кънчо Стойчев- АИКБ. Вицепремерът Валери Сименов подкрепи бизнеса и обеща да внесе нужната поправка в счетоводния закон. \"Това означава разходи, това означава договори с одитори, това означава счетоводство, което да подготвя документи за одитора. Едни такива базмислени разходи, които не са обосновани и само товарят бизнеса\", каза вицепремиерът Валери Симеонов.", "date": "2018.10.08", "title": "Тристранният съвет одобри промени в данъчните закони"}
{"url": "https://www.faktor.bg/bg/articles/ikonomika/biznes/garazhite-v-sofiya-stignaha-tsenite-na-dvustaen-apartament-v-pernik", "text": "Дa имaш гapaж в oпpeдeлeни ĸвapтaли нa Coфия мoжe дa ce oĸaжe злaтнa минa зa coбcтвeницитe мy. Πo пoдpaзбиpaнe фoĸycът нa пaзapa нa нeдвижими имoти пocтaвя нaй-гoлям aĸцeнт въpxy жилищaтa, нo нeдocтигът нa мecтa зa пapĸиpaнe в cтoлицaтa, ocoбeнo в oпpeдeлeни paйoни, пpaви тeзи oбeĸти вce пo-aтpaĸтивни и вce пo-cĸъпи, съобщава money.bg. Πo дaнни нa aгeнциятa зa нeдвижими имoти AДPEC cpeднaтa цeнa нa гapaжитe пpeз 2018 гoдинa възлизa нa 660 eвpo/ĸв.м., a cpeднaтa гoлeминa нa гapaжитe - 22 ĸвaдpaтa. Taĸa излизa, чe ĸyпyвaчитe в Coфия дaвaт oĸoлo 14 500 eвpo, зa дa имaт ĸъдe дa пpибepaт ĸoлaтa cи. Зa cpaвнeниe нa пoдoбнa цeнa нa ĸвaдpaтeн мeтъp мoжe дa ce нaмepи жилищe в гpaд ĸaтo Πepниĸ. Цeнитe нa гapaжитe oбaчe мoжe знaчитeлнo дa ce paзличaвaт, дopи ĸoгaтo cтaвa дyмa зa cдeлĸи в eдин и cъщи ĸвapтaл. Taĸa нaпpимep oт aгeнциятa пocoчвaт, чe нaй-eвтинaтa им пpoдaжбa пpeз пocлeднитe двe гoдини зa тaĸъв oбeĸт в ĸвapтaл \"Mлaдocт\" e нa cтoйнocт 5 500 eвpo, a нaй-cĸъпaтa e зa пoчти 4 пъти пoвeчe - 20 000 eвpo. Cпopeд дaннитe нa AДPEC цeнитe вapиpaт мeждy 10 000 и 20 000, ĸaтo cдeлĸи пoд и нaд тяx ca пo-cĸopo pядĸocт. Oт тяx oбaчe ce виждa, чe гapaж в eдин oт нaй-пpecтижнитe paйoни \"Изгpeв\" e бил пpoдaдeн зa 25 800 eвpo. Aĸo ce въpнeм нa cpaвнeниeтo c Πepниĸ, тoзи бюджeт ĸyпyвa двycтaeн aпapтaмeнт в гpaдa.", "date": "2018.10.08", "title": "Гаражите в София стигнаха цените на двустаен апартамент в Перник"}
{"url": "https://www.faktor.bg/bg/articles/eva-maydel-nastoyavame-ek-da-vavede-edinno-zaryadno-za-mobilnite-ustroystva", "text": "В писмо до Европейската комисия с мои колеги евродепутати настояваме да се въведе единно зарядно за мобилните устройства в ЕС. Това заяви евродепутатът от ГЕРБ/ЕНП Ева Майдел, която е съавтор на изпратеното в петък писмо до Европейската комисия, съобщиха от пресцентъра на партията. „Става въпрос не само за смартфоните, но и таблети, устройства за електронни книги, смарт часовници, малки камери и други сходни малки смарт устройства. Анализите показват, че годишно изхвърляме над 51 тона стари и ненужни зарядни за мобилни устройства, което е екологичен проблем, който може да се реши лесно на европейско ниво. Това е една от ползите на Европейския съюз – да решава проблеми, които не могат да се решат само от една държава“, посочи евродепутатът. Ева Майдел, която е член на комисията на ЕП за вътрешен пазар и защита на потребителите допълни, че въпреки че по този въпрос се работи от 10 години, до момента няма задължаваща европейска регулация. „През 2011 г. най-големите производители на мобилни устройства се включиха в меморандум за доброволно използване на универсално зарядно. След няколко години това доброволно споразумение изтече и беше подписано само от някои от участниците, което ги поставя в по-неудобна позиция от конкурентна гледна точка. Освен това, меморандумът се отнасяше само за мобилните телефони. С навлизането на технологиите за бързо зареждане отново всяка компания залага на свои решения, вероятно в опит да задържи клиентите си и за дрги продукти, защото никой не желае да носи 3 различни зарядни, когато отива на почивка или в командировка. Затова настояваме до края на мандата си през юни 2019 г. Европейската комисия да приеме единен стандарт,“ допълни Ева Майдел.", "date": "2018.10.08", "title": "Ева Майдел: Настояваме ЕК да въведе единно зарядно за мобилните устройства"}
{"url": "https://www.faktor.bg/bg/articles/novini/balgariya/simeonov-i-siderov-v-nov-sblasak-vitsepremierat-ne-iska-ostavkata-na-vatreshniya-ministar", "text": "Вицепремиерът Валери Симеонов се обяви против искането на оставка на вътрешния министър Младен Маринов от лидера на \"Атака\" Волен Сидеров. Коментарът си той направи пред журналисти, след като взе участие в Националния съвет за тристранно сътрудничество. \"В България административният потенциал е на изчерпване и решението на един проблем не е в искането на оставки\", обясни Симеонов. Лидерът на партия \"Атака\" Волен Сидоров вчера поиска оставката на вътрешния министър, след като между съпругата му Деница Сидерова и суданец на име Мажди Гамдур имаше словесна атака на пътя. Той нарече МВР \"абсолютно прогнила система\". Почти едновременно с това стана ясно, че националният координатор на \"Атака\", който е и бивш главен секретар на МВР по време на правителството на Пламен Орешарски, Светлозар Лазаров е подал оставка.", "date": "2018.10.08", "title": "Симеонов и Сидеров в нов сблъсък, вицепремиерът не иска оставката на вътрешния министър"}
{"url": "https://www.faktor.bg/bg/articles/marinov-za-tragediyata-v-ruse", "text": "„С оглед важността на случая и наистина бруталното убийство и изнасилване, работата ни в Русе е да направим оперативно съвещание с всички, които работят – прокуратура, областна дирекция на полицията, колегите от РЗБОП, за да разберем какви действия са извършени до момента, да направим анализ на тези действия и да начертаем последващи действия за разкриване на извършителя”, обясни Младен Маринов. Според него полицията все още не отхвърля нито една възможна версия за жестокото престъпление.  По обяд днес той и главният прокурор Сотир Цацаров пристигнаха в Русе. Те участваха в работна среща с екипа, който работи по разкриване на жестокото убийство на журналистката Виктория Маринова, след което направиха изявление пред медиите. „Екип от Института по психология работи тук по линия на криминалната психология, присъствали са на всички действия до момента, за да изработят действащ психопрофил на убиеца. Работим както по версия за случайно събитие, извършено от лице с психически отклонения и силно изразен полов нагон, като не изключваме и версия за планирано действие, от такова лице, или друго с личен мотив. Не подценяваме нито една версия, работим по всички. Нашата задача тук бе да разпределим екипите така че да се работи по всички версии, да не се изпусне нещо, а така да се стигне до загуба на време”, каза министърът, цитиран от \"24 часа\" Според него е рано да се говори за ДНК съвпадения, няма задържани, но се работи и в тази посока. „Всички иззети находки незабавно се изпращат за експертиза, това е задачата – да работим бързо! Изследваме и живота на жертвата, както в личен, така и в професионален аспект”, заключи Младен Маринов. „На практика на направения анализ са планирани всички действия по разследването, които предстои да се извършат във всички възможни насоки и осигуряващи всички възможни версии. Прели сме, че не изключваме нето една от версиите – нито свързана със случайно, нито с планирано посегателство”, допълни главният прокурор Сотир Цацаров.  „На практика на направения анализ са планирани всички действия по разследването, които предстои да се извършат във всички възможни насоки и осигуряващи всички възможни версии. Прели сме, че не изключваме нето една от версиите – нито свързана със случайно, нито с планирано посегателство”, допълни главният прокурор Сотир Цацаров. Той обеща, че ще следи разследването изключително внимателно. „Не се изключва нето една версия, включително и за участието на съпруга на жертвата”, каза в отговор на въпрос главният прокурор. Сотир Цацаров заяви още, че започналото разследване за източване на евросредства, свързано със строителната компания „Джи Пи Груп” е прераснало вече в досъдебно производство. „Това, което мога да кажа по темата е, че проверката е прераснала в досъдебно производство. По отношение на нея, със съдействието на ДАНС, са извършени и действия по реда на Закона за мерките за изпиране на пари, които са довели и до запор на голяма сума пари и блокиране на превод. По сигнала се работи изключително интензивно, както знаете, първоначално проверката бе възложена на ДАНС. Първоначалните им действия дадоха съответен резултат и продължават. Обхватът на тези действия е твърде голям и обхваща на практика всички физически и юридически лица, независимо дали те са търговци, или сдружение с идеална цел, фигуриращи на сигнала. В рамките на този сигнал е извършен съответен анализ, подадена е оперативна информация от ДАНС, в резултат на която Софийска градска прокуратура е упражнила правата си по Закона за мерките за изпиране на пари. Блокиран е паричен превод в евро, който граничи с 14 милиона евро”, заяви Цацаров.", "date": "2018.10.08", "title": "Цацаров и Маринов от Русе: Изследваме живота на жертвата, не изключваме нито една версия за убийството на журналистката"}
{"url": "https://www.faktor.bg/bg/articles/novini/svyat/shestgodishna-prisada-za-eks-vatreshniya-ministar-na-makedoniya", "text": "Бившият министър на вътрешните работи на Македония Гордана Янкуловска получи 6 г затвор заради покупката на \"Мерцедес\" на стойност 600 000 евро. По същото дело миналата седмица бившият премиер Никола Груевски получи 2 години ефективна присъда, която бе потвърдена от Апелативния съд. Никола Груевски влиза в затвора за 2 години По същия случай наказание от 6 години и 6 месеца лишаване от свобода получи и бившият заместник-министър на вътрешните работи Джоко Поповски.", "date": "2018.10.08", "title": "Шестгодишна присъда за екс вътрешния министър на Македония"}
{"url": "https://www.faktor.bg/bg/articles/novini/balgariya/alfa-risarch-ako-izborite-byaha-dnes-za-gerb-22-2-bsp-19-7-dps-6-6", "text": "След края на Европредседателството правителството губи инерцията от него и външно-политическия си фокус, донесли му повишен кредит на доверие през юни, се казва в анализа на \"Алфа рисърч\".  Критичността се повишава допълнително вътрешнопартийните скандали и взаимни обвинения между патриотите, както и поредицата от проблеми през лятото, засегнали различни социални групи - чумата по животните, сривът в Търговския регистър и особено трагичният инцидент край Своге, коментират от агенцията. И добавят, че на този фон парламентарната опозиция в лицето на БСП запазва подкрепа сред традиционните си избиратели, но визията й за България не се припознава от по-широки кръгове като алтернатива, способна да отговори на обществените очаквания. Правителството отбелязва спад от 1% и ръст в негативните оценки от 41% до 43%. Същия тренд бележи и персоналният рейтинг на министър-председателя (редуциране на доверието от 37% на 33%, с което се връща на нивата от месец март). Що се отнася до министрите, няма значима промяна в персоналните им рейтинги с изключение на един стремителен пробив към върха – този на спортния министър Красен Кралев. Домакинството на три световни първенства го изстрелва до първото място за „най-успешен министър“ (25.1%), и до второ в общия индекс на доверие, веднага след вицепремиера Томислав Дончев. Външният министър Екатерина Захариева запазва трето място, следвана от Лиляна Павлова, министъра на културата Боил Банов и военния Красимир Каракачанов. Топ 6 събития за изминалия период включват - катастрофите по пътищата и инцидентът край Своге (51%), поскъпването на природния газ (36%), реакциите на властите срещу разпространението на чумата по животните (32%), напрежението между правителството и президента (31%), смяната на министри от правителството (28%), конфликтите и обвиненията между лидерите на ОП (25%).  Леко отстъпление има в позициите на държавния глава Румен Радев. Положителното отношение към него намалява от 54 на 52%, а отрицателното нараства от 11% на 17%. Най-силна е промяната сред избирателите на ГЕРБ. Ако през юни около 45% от тях имаха доверие на президента, сега делът им намалява до 35 на сто. Сред останалите социални групи президентът се ползва с преобладаваща подкрепа. Това показват и отговорите на директния въпрос „Кой носи основната вина за конфликтите и напреженията между правителство и президент?“. Според 66% вината е основно на правителството, според 34% - на президента. За разлика от мнението на избирателите на ГЕРБ, които в мнозинството си са лоялни към правителствената позиция, реакциите на симпатизантите на Обединените патриоти са по-близо до средното за страната и демонстрират по-слабо одобрение за поведението на коалиционния партньор. След леко съживяване през юни, рейтингът на парламента отново тръгва надолу (от 14% до 12%). Единствено председателят му Цвета Караянчева успява да запази по-висок кредит на доверие (20% положителни срещу 29% отрицателни оценки). Традиционно критична остава оценката за дейността на институциите в сферите на сигурността, вътрешния ред и правосъдието. Работата на главния прокурор одобряват 9% срещу 41% неодобрение. Леко подобрение е налице в мнението оценката за съда, която нараства от 8% до 14%. Всеки пети продължава да е доволен от дейността на полицията. И съдът, и полицията обаче получават около 40 % на критика. Предвид предстоящите догодина два вида избори – за Европейски парламент и за местна власт – и тяхното значение за мандата на сегашното управление, очевидно всички действия на политическите формации трябва да бъдат четени през призмата на техните стратегии за тези два вота. В този смисъл, съдейки по неотдавнашния вот в Европарламента по повод санкциите срещу Унгария, всички български партии без ДПС, се придвижват в посоката, изразявана от Виктор Орбан.  Ако обаче въпросът се постави не конюнктурно, а на принципна основа - при кой вариант могат да се решават по-добре проблемите на Европа, включително на малки страни като България, общественото мнение съвсем не е така еднозначно, а напротив, твърде разделено. 54% смятат, че при по-голяма интеграция и силен ЕС ще има повече ползи за Европа и за страни като България, а според 44% по-добър за България е вариантът по-малка интеграция и по-слаб ЕС.  Както при всички европейски избори, така и при предстоящите, местните теми ще имат важно значение, но с оглед ситуацията в Европа може да се предположи, че този идеологически дебат ще доминира и в националните кампании. Аргументите за или против всяка една от позициите могат да се окажат важен фактор за избирателите и да наклонят везните в определена посока. Към момента електоралната картина в България се очертава твърде интересна и с потенциал за различни линии на развитие до европейските избори. В резултат от ръста на критичните настроения сред избирателите, партиите от управляващата коалиция и техните лидери губят доверие, което обаче не се трансформира към опозиционните формации и лидери. ГЕРБ намалява с 2.3% електоралната си подкрепа в сравнение с юни и се установява на 22.2%. Така губи комфортната си преднина пред БСП. В края на септември ги делят само 2.5%. БСП остава на практически същите си позиции от юни (19.7%), без да привлича нови избиратели. Намаляването на дистанцията се дължи изцяло на свиването (моментно или дългосрочно, още е рано да се каже) на ГЕРБ. Ключовият проблем пред Корнелия Нинова е, че не успява да легитимира партията като алтернатива на ГЕРБ и да предложи убедителни за българските граждани визия и модел на управление. Поради това те не успяват да надскочат електоралния си таван, на който стоят от дълго време насам. Регистрираната още през юни частична загуба на електорална подкрепа за патриотите, се затвърждава и през септември. С 4.7% вот от всички избиратели те биха прескочили парламентарната бариера, но низходящият им тренд ги поставя в по-слаби позиции. Освен това, както БСП, така и ГЕРБ частично влизат в тяхната реторика, което също е фактор за разколебаване и преместване на избиратели. Нов елемент в електоралната картина е ранната мобилизация сред избирателите на ДПС. Обикновено вотът за Движението започва да нараства в проучванията около месец преди вота. Сега обаче, само за три месеца достига до 6.6% деклариран вот, което може да се дължи както на специфична вътрешно-партийна мобилизация, така и на по-голямото самочувствие за тежестта на партията. Както и в предишните проучвания Воля остава под 4%-та бариера. Лек ръст се наблюдава при Демократична България (2.9%). Едва следващите месеци ще покажат накъде ще върви подкрепата за извънпарламентарната опозиция, която започва да става по-разпознаваема, но все още слабо привлича фрагментираните десни избиратели.", "date": "2018.10.08", "title": "Алфа Рисърч: Ако изборите бяха днес - за ГЕРБ - 22.2%, БСП -19.7%, ДПС - 6.6%"}
{"url": "https://www.faktor.bg/bg/articles/novini/balgariya/bsp-otlozhi-sas-sedmitsa-vnasyaneto-na-vota-na-nedoverie", "text": "БСП започва извънпарламентарни консултации по вота на недоверие в здравеопазването. Новината съобщи Корнелия Нинова на брифинг в централата на \"Позитано\" 20. Тя обясни, че след заседание на изпълнителното бюро на БСП станало ясно, че вотът не трябва да се внася през настоящата седмица, а да се започне с извънпарламентарни консултации. През седмицата ще има среща с пациентски организации, Българския лекарски съюз, общопрактикуващи лекари и всички хора, които са засегнати от бъдещата реформа, предложена от ГЕРБ. \"Ние искаме да обясним нашата визия за здравеопазването такава, каквато е представена във \"Визия за България\", поясни Нинова. Все пак най-вероятно другия понеделник депутатите ще внесат документите в парламента. \"ДПС излиза с алтернатива, има своите права, в което няма нищо лошо. Няма сближаване с нашите тези\", коментира Нинова въпрос дали ще търсят подкрепата за вота на недоверие в останалата част от опозицията в Народното събрание.", "date": "2018.10.08", "title": "БСП отложи със седмица внасянето на вота на недоверие"}
{"url": "https://www.faktor.bg/bg/articles/novini/svyat/natsionalistite-pechelyat-izborite-v-bosna-i-hertsegovina", "text": "Победители на изборите в Босна и Херцеговина са националистическите лидери на сръбския и бошняшкия етнос, както и умереният лидер на хърватите, сочат предварителните резултати.  Сложното устройство на страната предвижда президентството да се дели на три - между бошняци, сърби и хървати. Международните наблюдатели гледат на вота като индикатор дали след войната, която взе 100 хиляди жертви, Босна и Херцеговина се ориентира на Запад или ще доминира националистическият вот.  Двете по-големи групи  - бошняците и сърбите, предпочетоха крайните лидери Милорад Додик и Шефик Джаферович. Според анализатори това предвещава трудно управление на страната. Най-песимистичните прогнози дори сочат проблеми с формирането на горната камара на парламента и още по-силно разделение на групите в обществото.", "date": "2018.10.08", "title": "Националистите печелят изборите в Босна и Херцеговина"}
{"url": "https://www.faktor.bg/bg/articles/novini/balgariya/daniel-kadik-dokato-es-ne-se-zaeme-s-mediite-v-balgariya-shte-ste-posledni-po-svoboda-na-slovoto", "text": "\"Интересното е, че цялото гражданско общество в България на часа се захвана с това престъпление. Тоест, в България никой не се съмнява, че в случая евентуално може да става дума за политически мотивирано деяние. Дори ако се установи, че това е чисто криминално престъпление, може би битово убийство или убийство по други причини, пак трябва да подчертаем, че медиите в България са в много тежко положение и, естествено, всеки веднага си казва: това престъпление има политическо измерение\". Това заяви в интервю за Дойче Веле Даниел Кадик от фондация \"Фридрих Науман\" по повод зверското убийство на Виктория Маринова в Русе.  Той припомни, че страната ни е на 111-то място по свобода на словото и е на дъното по този показател не само в ЕС, а и на Балканите. \"Не очаквам кой знае какъв напредък по отношение на медийната свобода. Съвсем наскоро Международният институт по печата IPI изпрати спешно писмо до министър-председателя Бойко Борисов, в което настоява за повече закрила за журналистите и за повече медийна свобода в България. Откакто България влезе в ЕС, медийната свобода непрекъснато се свлича надолу и, уви, аз не мога да видя никакви положителни тенденции. Положението действително е толкова лошо, че „Свободна Европа\" се завръща в България\", коментира Кадик. По думите му, ЕС трябва да контролира внимателно къде отиват парите за насърчаване на медиите в България, респективно - средствата за популяризиране на европейски инициативи и проекти. Според Кадик, е необходимо държавите-членки на ЕС да заемат ясна позиция за медийната свобода в България и ако трябва, да предявят изисквания към страната ни.  \"Нужна е европейска публичност. Убийството на Виктория Маринова беше отразено от международните медии, но това пак става малко на пожар. Идната седмица навярно всичко ще се забрави и отново никой няма да се интересува от България. Като член на ЕС и като член на „тройката\" (България, Австрия и Румъния - трите държави, които поредно председателстват ЕС - бел.ред.) България трябва да остане във фокуса на европейската общественост. Иначе нищо няма да се промени - нито по отношение на медийната свобода, нито в борбата срещу корупцията\", допълни Даниел Кадик.", "date": "2018.10.08", "title": "Даниел Кадик: Докато ЕС не се заеме с медиите в България, ще сте последни по свобода на словото"}
{"url": "https://www.faktor.bg/bg/articles/novini/svyat/ya-bugayski-skopie-e-novata-ruska-krepost-na-balkanite-kremal-se-nadyava-che-makedoniya-shte-stane-novata-republika-srabska", "text": "\"Скопие е новата руска крепост на Балканите и Кремъл се надява, че Република Македония ще стане новата Република Сръбска\", прогнозира американският политолог Януш Бугайски. Ако се блокира пътят на РепубликаМакедония към западните институции, в целия регион ще нарасне напрежението. Кремъл ще вложи допълнителна енергия, за да наруши крехките демократични постижения в Западните Балкани и да направи НАТО и Европейския съюз още по-недостижими, казва Бугайски в интервю за черногорския вестник \"Победа\". \"Ако договорът с Гърция ца промяна на името не получи необходимата подкрепа, страната ще бъде подложена на етническа радикализация, регионална нестабилност и руска намеса. Единственото спасение за премиера Зоран Заев биха били предсрочни избори през ноември, което също така ще бъде рисков ход, тъй като националистите са окуражени от неуспешния референдум\", коментира Бугайски, цитиран от БТА. Макар президентите на Сърбия и Косово Александър Вучич и Хашим Тачи да са съгласни с промени на границите, Бугайски смята, че някои лидери на албанците от Република Македония и Косово виждат шанс за допълнителна хегемонизация и териториални промени. \"Национализмът и сепаратизмът ще направят страната уязвима за руско влияние. Москва вижда в Македония крепост за своята борба против ЕС и НАТО и се надява, че ще може да направи от нея нова Република Сръбска\", казва Бугайски.", "date": "2018.10.08", "title": "Я. Бугайски: Скопие е новата руска крепост на Балканите, Кремъл се надява, че Македония ще стане новата Република Сръбска"}
{"url": "https://www.faktor.bg/bg/articles/novini/balgariya/pocherneniyat-bashta-na-viktoriya-vav-feysbuk-blagodari-na-vsichki-priyateli-za-podkrepata", "text": "Бащата на зверски убитата журналистка Виктория Маринова - Георги Маринов, пусна кратко съобщение във Фейсбука си след трагедията, която сполетя семейството му. \"Благодаря ви, приятели, за съпричастността и подкрепата в такъв труден момент за нашето семейство\", гласи съобщението.  То е написано под снимка на свещ, която е качил бащата на убитата журналистка. Под нея приятели, познати и непознати изказват съболезнования на почернения баща.   На страницата на журналистката пък има съобщения от цял свят, в които потребителите пишат \"почивай в мир\" и пускат гневни коментари за загубата на Виктория.", "date": "2018.10.08", "title": "Почерненият баща на Виктория във Фейсбук благодари на всички приятели за подкрепата"}
{"url": "https://www.faktor.bg/bg/articles/novini/balgariya/i-dichev-kakva-e-tazi-misteriozna-konferentsiya-na-ban-za-rusofobiyata-v-balgariya", "text": "Каква е тази мистериозна конференция на БАН за русофобията в България? Някои от съобщенията за нея просто изчезнаха, така че яснота няма. Но понеже темата е много интересна, задочно ще взема отношение, пише Ивайло Дичев в коментар за \"Дойче веле\" Из виртуалното пространство се завъртя анонс за мистериозна конференция на БАН за русофобството в България, която за кратко раздели дигиталния народ на русофили и русофоби. Както си му е редът. Не можах да стигна до официален източник, а някои от съобщенията междувременно просто изчезнаха - може би са се уплашили от подигравките, може и някаква дълга ръка да е натиснала организаторите, както стана с конференцията за равенството на половете. Но понеже смятам, че темата е много интересна, задочно ще взема отношение. Опит за семиотичен анализ Каки смисли се влагат в България в понятието Русия? Първо, погледнато чисто институционално, тази страна в момента е нещо като наш противник, доколкото сме член на НАТО. Не говорим за омраза, а за страх - от СССР, от нова Русия след 2011, когато Путин пое курс на конфронтация. „Фобос“ на гръцки означава страх, не омраза. Тоест, русофоби са онези, които се страхуват от Русия. Защо ли? Ами заради окупацията на Чехословакия и Крим, заради лъжите за сваления корейски самолет през 1983 и за малайзийския самолет през 2014, заради подкрепата за главорезите в Камбоджа преди и в Сирия сега, заради пропагандата на световна революция при соца и хибридната война днес. В никакъв случай не искам да кажа, че Западът е света вода ненапита и няма роля в този конфликт. Просто България е избрала официално едната страна на барикадата и е там вече доста години. Това прави от русофобите поддръжници на статуквото, а от русофилите - един вид дисиденти. В самата Русия биха ги нарекли национални предатели, но ние по-добре да се въздържаме от подобни определения. За много българи Русия е символ на изгубения комунизъм от младостта им. Понятието за носталгия е именно това: чувстваш болка по нещо, което безвъзвратно си е отишло. Младостта, лагерните огньове, кахърните трели на българската естрада. На обратния полюс значението е същото: Русия символизира комунизма с всевластния комсомолски секретар, с милиционера, който стриже коси и реже дънки, с радиоточката, която бълва скудоумия. Успехът на тази символизация се дължи на това, че нито едните, нито другите проявяват интерес към реалната страна оттатък Черно море. Тя днес е една от най-неравните, най-капиталистическите, а от комунизма са останали само няколко символа на имперска мощ - ракетите, химнът, мумията на Ленин. За русофилите Москва символизира здравата ръка, която ще сложи ред в света. Путин лично култивира този си образ, като от време на време бомбардира чеченски град, подгонва олигарх, позатваря и поубива инакомислещи. Русофоби в случая са онези, които се боят от подобен модел, защото държат на либералната демокрация, която не е просто власт на мнозинството, а и защита на последното малцинство, на последния индивид. Битката се води в епоха, в която в процеса на глобализацията политическата власт се оказва все по-обезличена от икономиката. Политиците се репчат, измислят си лесни мишени, като например еднополовите бракове, но връща ли ги това на сцената? Да, Путин донякъде се върна, но не с мощна икономика, наука или култура, а с военни акции, които предизвикват международния ред. Просто обръщам внимание, че в случая русофилите, волно или не, се оказват милитаристи. Да, сред русофобите също има горещи американофили, фасцинирани от задокеанската военна мощ, но те май са по-малко. Самата мисъл, че малка България може да си мечтае за някаква силна ръка, за могъща армия и незаобиколима роля в световните неща е леко комична, но, както знаем, фантазията си има своя логика. Всеки избира филма, който желае да гледа Важен елемент в сблъсъка фили-фоби е деструктивният характер на руската душевност. Тамошните политтехнолози систематично опитват да деконструират ЕС - за разлика от Китай например, който вижда интереса си този пазар да е стабилен и платежоспособен. Но не всеки русофил в България се идентифицира с крайнодесните движения, които подкрепя Кремъл, има и много хора с леви убеждения. Това, което им харесва, е, че някой слага прът в колелата на Системата. В този си вариант русофилията е вид анархизъм, търсене на съюзник в желанието за реванш над света - такъв, какъвто е. В подкрепа на това идва и близостта на народните ни характери: руснаците са като нас, но още по-хаотични - напиват се, не им дреме, а човекът от подземието на Достоевски показва кукиш на прекрасния Кристален дворец, построен от Прогреса. У кое българско несъзнавано я няма тази злорада жилка? Русофобите пък, в ролята на красивите и успешните, се мъчат да имитират западните образци. Пренасят от там не само венециански гондоли и обноски за маса, но и технологии, закони, ценности. Последният им аргумент във всеки спор е: така правят в Европа. А това ги поставя в едно малко унизително положение спрямо волните русофили, които вършат всякакви пакости както им идва отвътре. Понеже цялата работа е малко фантазмена, най-много знаци ще извлечем в сферата на културата. Няма по-различни страни от нашите две: едната империя, другата провинция, едната аристократична, другата еснафска, едната живее от феодално владение на подземни богатства, другата преживява от подизпълнителски труд. Русофилите съпреживяват историята, като я драматизират според наученото от учебниците по история от началния курс - освобождението, умилението от руските жертви, благодарността, на която сме осъдени до гроб. Русофобите се ровят из по-специализирани текстове и непрекъснато изваждат епизоди, когато Русия ни окупира, обявява ни войни, работи против интересите ни. Всеки избира филма, който желае да гледа. За едните православието е естествена връзка между двата народа, под естественото лидерство на руската патриаршия, нали е най-голяма (за пари и тайни служби няма да отваряме дума). За другите пък православието е изкористено от Кремъл и се е превърнало в новия марксизъм-ленинизъм. И понеже няма как да не вярваме - давайте тогава да гледаме към Вселенската патриаршия. Едните безусловно се възхищават от официалната руска култура, други се възторгват селективно от борците срещу самодържавието, комунизма и пак самодържавието. Най-любопитно е отношението към славянството, което превръща двете групи в квази-етноси: едните искат да са славяни, другите намират всевъзможни доказателства за това, че нямаме нищо общо. Дотам се заплете работата, че с нетърпение чакам БАН да вземе отношение: славяни ли сме или не, какъв език говорим, какви генетични маркери са открити. И ако сме славяни, това сближава ли ни и с поляците например, които не обичат Русия? Между двата полюса Ще кажете, че дума не отронвам за икономическите интереси, а те все пак са най-важни. Едните искат „Белене\", другите - не; едните се радват, че второ етническо малцинство у нас вече са руските виладжии (над 400 000?), другите припомнят опита за преврат в Черна гора, извършен именно от такива виладжии; едните казват, че руският газ е най-евтин, другите твърдят, че е най-скъп. Но би било доста наивно да мислим, че „Южен поток“ е бил спрян от някаква русофобия. Където играят пари, въображаемото обикновено има подчинена роля - идва по-късно, за да легитимира вече направени избори. Вярно е, че в някои отношения е по-лесно да се разбираш с руснаците, защото и едната, и другата славянско-православна душа има склонност да позаобикаля някои правила. А това по-скоро сближава двата полюса, отколкото да ги разделя. С една дума: семиотиката е пластична, подхожда за различни ситуации, различни политически идентичности. Поле за много бъдещи конференции!", "date": "2018.10.08", "title": "Ивайло Дичев: Каква е тази мистериозна конференция на БАН за русофобията в България?"}
{"url": "https://www.faktor.bg/bg/articles/arestuvaha-selski-kmet-zaradi-huliganstvo-sled-futbolen-mach", "text": "Кметът на хисарското село Дълго поле Тодор Танански е бил задържан от полицията за хулиганство след футболен мач. Той е проявил агресия спрямо съдия на футболна среща между отборите на селата Цалапица и Дълго поле, съобщава БНР. 41-годишният мъж е в ареста за 24 часа. По случая е образувано бързо производство, уведомена е районната прокуратура.", "date": "2018.10.08", "title": "Арестуваха селски кмет заради хулиганство след футболен мач"}
{"url": "https://www.faktor.bg/bg/articles/ek-predava-na-olaf-danni-za-zloupotrebi-s-evrfondove-v-balgariya", "text": "Европейската комисия няма никаква търпимост към корупцията и злоупотребата със средства от ЕС. Това заяви днес говорител на институцията в отговор на въпрос, цитиран от БТА. Възприемаме съвсем сериозно всички изразени подозрения за злоупотреба със структурните фондове, следим медийните материали, свързани с България, добави той по повод съмненията за нарушения около обществени поръчки в строителството у нас. Ще съобщим на ОЛАФ и вече поискахме данни по тези обвинения от съответните власти, добави говорителят. Той поясни, че ЕК е длъжна да препраща на европейската служба за борба с измамите всякакви данни, които прецени, че следва да бъдат подложени на задълбочена проверка. Говорителят отбеляза, че за неприключили проверки подробности не може да бъдат съобщавани.", "date": "2018.10.08", "title": "ЕК ще предаде на ОЛАФ данни за злоупотреби с еврофондове в България"}
{"url": "https://www.faktor.bg/bg/articles/obshtestvo/ulitsata/otnovo-nasilie-v-bolnitsa-patsientka-nabi-meditsinska-sestra-v-pazardzhik", "text": "Медицинска сестра от Спешното отделение на Областната болница в Пазарджик е била нападната от пациентка, съобщава \"Фокус\", като се позовава на информация на д-р Васил Вълчев, изпълнителен директор на лечебното заведение. По думите му жената е чест пациент на Спешното отделение, тъй като не е здравноосигурена и използва възможността за безплатен преглед. \"През вчерашния ден е посетила Спешното отделение два пъти, като е вдигнала скандал на персонала. Била е прегледана от дежурния екип, но пак се е върнала по-късно през деня. По време на афект е скубала и ударила по главата дежурната сестра. Сестрата е в добро общо състояние, но е стресирана от проявената към нея агресия“, уточни д-р Вълчев. Той допълни, че лекарите от Спешното отделение са подложени на голямо напрежение и такива случай не помагат на тяхната ефективна работа.", "date": "2018.10.08", "title": "Отново насилие в болница: Пациентка наби медицинска сестра в Пазарджик"}
{"url": "https://www.faktor.bg/bg/articles/vapreki-molbite-na-ivancheva-za-otlagane-sadat-dade-hod-po-deloto", "text": "Специализираният наказателен съд даде ход на делото срещу отстранената кметица на столичния район \"Младост\" Десислава Иванчева, бившата ѝ заместничка Биляна Петрова и бившия районен кмет Петко Дюлгеров. Подсъдимите поискаха отлагане, но съдът даде ход на процеса по същество. Тримата са на съд по обвинение, че са поискали подкуп от строителния предприемач Александър Ваклин, който е в особено големи размери – 500 хиляди лева. Исканата сума била, за да бъде придвижена преписката му за разрешение за строеж в квартала, твърдят прокуратурата и самият свидетел. След като на предишното съдебно заседание съдът прецени, че в обвинителният акт не са допуснати съществени процесуални нарушения, днес заключителната му част трябва да бъде прочетена в съдебната зала. Той описва как, според прокуратурата, е взето решението за изнудването на Ваклин. Инициатор била Иванчева, помагала ѝ Петрова, а Дюлгеров предложил да е посредник в контактите със строителния предприемач. Първоначалната обсъждана сума била 250 000 лева, но след като станало ясно, че Ваклин има интерес и към други терени в \"Младост\", била удвоена, пише в обвинителния акт.", "date": "2018.10.08", "title": "Съдът отряза Иванчева, даде ход на делото ѝ, въпреки молбите за отлагане"}
{"url": "https://www.faktor.bg/bg/articles/obshtestvo/rezhat-broya-na-studentite-v-ikonomicheskite-universiteti-prashtat-kandidatite-da-stavat-uchiteli-zemedeltsi-i-inzheneri", "text": "Икономическите висши училища ще обучават по-малко студенти срещу по-високо финансиране на един учащ. Това каза пред журналисти в УНСС министърът на образованието и науката Красимир Вълчев. „Минимум 40 млн. лв. ще бъдат дадени догодина за издръжка на обучението във висшето образование. Тази субсидия ще бъде разпределена в зависимост комплексна оценка на качество на университетите – т.е. няма да бъде на брой студенти, а в зависимост от оценката за учебната и научната дейност и реализацията. Тоест, за всеки един ВУЗ ще има от 50% намаление до 120% увеличение“, коментира Вълчев. Той посочи, че при специалностите, които са най-разпространени, ще се намали приемът. „Защото искаме повече студенти да се обучават в другите професионални направления, където имаме най-голям очакван недостиг на пазара на труда – това са инженерните, педагогически, аграрните специалности“, каза още образователният министър и посочи, че това не означава, че висшите училища, които обучават в тези професионални направления, ще получават по-малко. По думите му това означава, че икономическите висши училища ще обучават по-малко студенти срещу по-високо финансиране на един учащ. „Тоест базовата издръжка вероятно ще бъде увеличена с около 15%, за да компенсира общото намаление на приема, което имаме. Имахме 16 ВУЗ-ове, които обучаваха в професионално направление икономика, и във всички – с изключение на Софийския университет, който обучава малко студенти по икономика, ще намалим приема“, обясни министърът. Попитан дали може да има мораториум върху разрастването на университетската мрежа, Вълчев отговори: „Това е предложение на Съвета на ректорите, което обсъдихме и те приеха още в края на миналата година. Засега предвиждаме да го въведем със Законопроекта за изменение и допълнение на Закона за висшето образование. То е израз на общата ни загриженост за репутацията на висшето образование от гледна точка на това, че по-нататъшното разрастване на мрежата е нежелателно. С тях сме съгласни, че мрежата е достигнала предела си на териториално и профилно разрастване.“", "date": "2018.10.08", "title": "Режат броя на студентите в икономическите университети, \"пращат\" кандидатите да стават учители, земеделци и инженери"}
{"url": "https://www.faktor.bg/bg/articles/obshtestvo/zakon-i-red/s-tsatsarov-blokirahme-parichen-prevod-za-14-mln-evro-na-dzhi-pi-grup", "text": "Паричен превод в размер на близо 14 млн. евро е бил блокиран от Софийската градска прокуратура по реда на Закона за мерките срещу изпиране на пари, като действията на обвинителите са свързани със сигналите на онлайн изданието „Биволъ” и на вицепремиера Томислав Дончев за злоупотреби с европари, станали по-известни като „Джи Пи Гейт”. Това обяви пред журналисти в Русе главният прокурор Сотир Цацаров, цитиран от „Фокус”.  „Проверката е прераснала в досъдебно производство. Това, което мога да кажа е, че по отношение на нея и в рамките ѝ със съдействието на ДАНС са извършени и действия по реда на Закона за мерките срещу изпиране на пари. Тези действия са довели и до запор на изключително крупна сума пари и блокиране на превод”, обясни Цацаров. Той подчерта, че проверката продължава и обхваща всички споменати в сигналите физически и юридически лица, „независимо дали са търговци, или сдружения с идеална цел”. По-рано днес говорител на Европейската комисия обяви, че данните за злоупотреби с европейски фондове в България ще се проверяват от службата за борба с измамите. „Възприемаме съвсем сериозно всички изразени подозрения за злоупотреба със структурните фондове, следим медийните материали, свързани с България. Ще съобщим на ОЛАФ и вече поискахме данни по тези обвинения от съответните власти”, подчерта говорителят, цитиран от БТА.", "date": "2018.10.08", "title": "С. Цацаров: Блокирахме паричен превод за 14 млн. евро на \"Джи Пи Груп\""}
{"url": "https://www.faktor.bg/bg/articles/obshtestvo/ulitsata/otkriha-mazh-s-opasnost-za-zhivota-v-podlez-na-bul-tsarigradsko-shose", "text": "На 7 октомври, около 7.50 часа в полицията е получен сигнал за намерен мъж в безпомощно състояние в подлез на бул. „Цариградско шосе“, съобщиха от пресцентъра на МВР. На място незабавно са изпратени екипи на полицията и Спешна помощ, но пострадалият, 32- годишен мъж отказал преглед от екипа.  В последствие на тел. 112 е получен втори сигнал за същото място и отново е изпратен екип на Спешна помощ,  транспортирал пострадалия в болнично заведение за оказване на медицинска помощ. Настанен е за лечение с опасност за живота.  По първоначални данни, няма информация пострадалият да е потърпевш от побой. Работата в полицията по изясняване на всички обстоятелства около инцидента продължава.", "date": "2018.10.08", "title": "Откриха мъж с опасност за живота в подлез на бул. \"Цариградско шосе\""}
{"url": "https://www.faktor.bg/bg/articles/novini/balgariya/newsru-com-balgarska-zhurnalistka-e-ubita-sled-razsledvane-za-ruski-oligarh", "text": "В България е убита телевизионната журналистка Виктория Маринова, съобщава руският сайт Newsru.com. Медията акцентира върху факта, че престъплението е извършено след предаване, в което Маринова разказва за корупционни схеми с участието на руски олигарси. Изданието припомня, че гости в последното и предаване са били журналисти от \"Бивол\", които разкривали корупционни схеми с участието на местгни бизнесмени, политици и дори, руски олигарси. В предаването е било спомената името на бившия пъри вицепрезидент на нефтената компания \"Лукойл\" и бивш член на Дъвета на федерацията Ралиф Сафин.", "date": "2018.10.08", "title": "Newsru.com: Българска журналистка е убита след разследване, в което споменава руски олигарси"}
{"url": "https://www.faktor.bg/bg/articles/novini/svyat/erdogan-kam-sasht-i-germaniya-zabravete-mediite-kazhete-mi-kakvo-kazvat-vashite-narodi", "text": "\"За нас е важно как ни оценяват хората. Демокрацията е силна благодарение на хората. Има демокрация, ако има хора. Демокрацията не е възможна с медии.\" Това заяви турският президент в реч пред студенти при откриването на новата академична година в Анкара на 3 октомври. Думите му, цитирани от в.\"Хюриет\", са част от призива му научните и университетски среди да подкрепят правителството му срещу \"международната кампания за оклеветяване\" от чуждестранни медии и академични среди. \"В западните медии има толкова много неточна информация за нас! Трябва да работим за това тя да бъде поправена. Нуждаем се от подкрепата на нашите учени в това, което аз наричам национална кампания срещу всичко това.\" В част от словото си президентът казал още: \"Видях, че тези големи държави (САЩ и Германия) се управляват от медиите, а не от лидерите си. Защото когато говоря с тях, те ми казват \"Медиите ни казват това, медиите ни пишат онова...\". А аз им отвърнах: \"Просто забравете медиите, кажете ми какво казват вашите народи\". Невъзможно е политик да провежда солидна политика, ако се бои от медиите.\"", "date": "2018.10.08", "title": "Ердоган към САЩ и Германия: Забравете медиите, вижте какво казва народът ви"}
{"url": "https://www.faktor.bg/bg/articles/strah-i-panika-mesets-predi-mezhdinnite-izbori-v-sasht", "text": "Алекс Халдерман знае, че няма нищо по-лесно от това да извършиш хакерска атака срещу машина за електронно гласуване, за да промениш резултата и да не оставиш следи. Той го е правил и американските избиратели има от какво да се притесняват месец преди междинните избори за Конгрес, съобщава БТА. Неотдавна на конференция, посветена на тези въпроси, преподавателят по информатика от Мичиганския университет разигра сценка как на едни въображаеми избори трима души от публиката гласуват за първия американски президент Джордж Вашингтон. Благодарение на една най-обикновена заразена флаш-карта обаче печели предателят от Войната за независимост Бенедикт Арнолд. Машината за гласуване от малката демонстрация на професор Халдерман е използвана в двайсет американски щата и не произвежда хартиено копие на избора на гласоподавателя, с което да се потвърдят резултатите. Така няма никакъв начин да се разбере дали вотът не е бил манипулиран. \"Не мога да спя, като си представя как някоя вражески настроена страна проучва детайлно всички (политически) колебаещи се щатове или избирателни райони и намира най-слабо защитените, за да може тайно да промени резултатите от изборите\", обяснява Халдерман. С наближаването на изборите на 6 ноември експертите по сигурността са на мнение, че рисковете от хакерски атаки срещу машините за електронно гласуване или избирателните информационни системи могат да създадат съмнение в резултатите, а избирателите да имат основание да смятат, че са нарушени конституционните им права. Притесненията са доста по-големи от тези през 2016 г., тъй като американските разузнавателни служби твърдят, че руски агенти са се опитали да проникнат в електронните избирателни списъци на най-малко двадесет щата и са получили достъп до поне един от тях, но изглежда не са променили никакви данни. Ако руснаците бяха решили да унищожат или да променят избирателните списъци, това щеше да доведе до истински хаос в изборния ден, казва Халдерман. Други изследователи, разкрили слабостите, позволяващи на хакери да проникнат в машините за електронно гласуване или в избирателните системи, призоваха към отмяна на начините за гласуване, при които въобще не се използва хартия. Между 20 и 25 процента от американските избиратели гласуват с такива машини. В публикуван миналия месец доклад Националната академия на науките на изборите тази година да има повече хартиени бюлетини, \"които се четат от хора\" и до 2020 г. тава да стане правило. Докладът съветва да бъдат извършвани проверки преди потвърждаването на резултатите с цел сравняване на вота от електронните системи и хартиените бюлетини. Изборите в САЩ се администрират на местно ниво и поради това е трудно уеднаквяване на правилата. Освен машините за електронно гласуване и избирателните списъци хакерите могат да атакуват и системите, с които се администрират изборите. Например чрез вирус, изискващ пари за разблокиране на системите, както се случи тази година в Атланта (щата Джорджия, югоизточната част на САЩ), обяснява Джоузеф Хол, натоварен със случая от Центъра за демокрация и технология, който защитава цифровите права. \"Изключително сме разтревожени от възможни атаки срещу избирателните системи\", независимо дали от държави, или от частни лица, добавя Хол. Конгресът предостави тази година 380 милиона долара за подобряване на сигурността по време на изборите. Конгресмените обаче отказаха да запишат в закона стандартизирани норми и проверки. Националната асоциация на отговорниците за електронните системи на щатско ниво омаловажава заплахата и твърди, че симулациите не са реалистични. Тази на Алекс Халдерман \"не възпроизвежда по точен начин физическите и електронните защити, въведени от местните власти\", посочва асоциацията. Министърката на вътрешната сигурност Кирстен Нилсен изтъква \"огромния прогрес\", постигнат през последните две години, и дава за пример детекторите за проникване в системите. Проблемът обаче е, че хакерите нямат нужда да \"изразходват много енергия, за да предизвикат хаос на изборите\", твърди Кристин Санторо от института \"Оупън Сорс Илекшън Текнолоджи\". Въпреки че могат да опитат и кибератаки, на хакерите им стига и да разпространят малко дезинформация и пропаганда като тези в социалните мрежи на изборите през 2016 г., за да объркат изборния процес.", "date": "2018.10.08", "title": "Страх и паника месец преди междинните избори в САЩ заради нови кибератаки"}
{"url": "https://www.faktor.bg/bg/articles/volen-siderov-s-vapros-do-dans-kade-i-koga-litseto-mazhdi-mozamil-ahmed-gandur-se-e-snimal-tezhko-vaorazhen-i-kakvi-funktsii-e-izpalnyaval", "text": "Лидерът на АТАКА Волен Сидеров изпрати писма до министъра на вътрешните работи Младен Маринов и председателя на ДАНС Димитър Георгиев във връзка със случая на проявена агресия спрямо съпругата му от страна на судански гражданин. Това съобщиха от пресцентъра на партия АТАКА. Сидеров е отправил само един въпрос до председателя на ДАНС, в който пита следното: „Какво установихте за лицето Мажди Мозамил Ахмед Гандур, судански гражданин, който на 5.10.2018 г. е нападна и преследва съпругата ми Деница Сидерова в продължение на 15 мин. на оживения столичен булевард „Симеоновско шосе”? Какви са данните ви относно получаването на постоянно пребиваване на лицето Мажди Гандур в България, какви са икономическите, бизнес и военни връзки на Мажди Гандур с лица и организации от Ислямския свят? Къде и кога се е снимал тежко въоръжен и какви функции е изпълнявал? (Напомням, че снимките му и диалогът с агресивни коментари, който води в профила си в социалните мрежи, е предоставен от мен на ваши служители).” Въпросите към вътрешния министър са 7, в които е включен и този към председателя на ДАНС. Останалите въпроси са: „Какви процесуални действия бяха извършени след неговия опит да причини телесни повреди или да отнеме живота на съпругата ми Деница Сидерова? Кой прокурор е извършил процесуалните действия и какъв е резултатът от тях? Защо продължителното преследване на автомобила на съпругата ми Деница Сидерова, придружено с множество опасни за цялото движение засичания на колата й, не бяха отразени в официалното съобщение на МВР по случая? За това преследване и засичания на автомобила свидетелстваха Деница Сидерова и нейната спътничка в колата Петя Иванова още вечерта на случилото се. Повдигнато ли е обвинение и какво на лицето Мажди Гандур? Защо на 6.10.2018 г. задържаният Мажди Гандур беше изведен през таен изход от 4-то РПУ? Къде се намира в момента и има ли мярка за неотклонение?”. Сидеров настоява да получи отговор на въпросите си в най-кратък срок - до началото на парламентарната седмица.", "date": "2018.10.08", "title": "Сидеров пита ДАНС: Къде и кога Мажди Гандур се е снимал тежко въоръжен и какви функции е изпълнявал?"}
{"url": "https://www.faktor.bg/bg/articles/kamara-na-arhitektite-iska-nov-konkurs-za-stolichniya-pl-sveta-nedelya", "text": "Спиране на конкурса за проект за обновяването на централния столичен пл. \"Св. Неделя\" поиска Камарата на архитектите в България. Според организацията процедурата трябва да бъде разделена на две и пусната отново. Така щял да се осигури равен достъп на архитекти от страната и от чужбина за участие в надпреварата. Конкурсът, обявен от общината, е на два етапа, а победителят автоматично ще получи договор за разработване на работен проект за преустройство на площада. С това общината обяснява залагането на по-високи изисквания към изпълнителите. От Камарата на архитектите обаче искат да се обявят две отделни процедури. Една за избор на идейна концепция и втора за работен проект по тази концепция. Така на практика конкурсът може да бъде спечелен от един екип, а работният вариант да се прави от друг. В становището на камарата се казва, че настоящите условия не отговарят на принципите за концептуални архитектурни конкурси на Архитектурния съвет на Европа. В частност става въпрос за гарантиране анонимност на авторите на проектите до произнасянето на журито, еднакво и равноправно третиране на всички участници и избор на победител въз основа на представената концепция, а не според големината на фирмата, оборота или броя на работещите в нея. От камарата критикуват и решението на общината да направи конкурса на два етапа. В първия ще се оценява опитът и финансовото състояние на кандидатите. Журито ще разглежда само проектите на преминалите през това сито, което според Камарата на архитектите ще лиши комисията от \"избор от много по-богата палитра от идеи\", ако конкурсът е открит и няма предварителен подбор. Това е поредната критика на Камарата на архитектите към конкурса за концептуален проект за \"Св. Неделя\". Той вече беше преработен веднъж по искане на организацията, която се оплака от прекалено завишени изисквания към кандидатите. Така изискването за оборот за последните три години беше занижено от 1.5 млн. лева на 750 000 лева. Условието в последните три години кандидатите да са изпълнили подобни задачи за обща сума от 750 000 лева (колкото се предвижда да е плащането за работен проект) беше занижено на 375 000 лева. Изискването за 15 служители средно за същия период беше намалено 3 пъти. Условието за големината на площада или пешеходното пространство, за което кандидатите трябва да са разработили проект в последните три години, също беше променено. Общата площ беше намалена от 2.5 на 1.5 хектара. От Камарата на архитектите смятат и по-малката площ за ограничаваща голяма част от българските архитекти. Според главния архитект на София Здравко Здравков и първоначалните условия не са били прекалено високи за българските архитектурни студия, които можело да се обединят, за да ги изпълнят. Условието за площ на изпълнени вече проекти също можело да се покрие от български екипи, тъй като повечето централни площади в големите градове у нас били по-големи. \"Все пак това е ключово пространство. Победителят в конкурса ще получи договор за работен проект\", коментира Здравков преди време. До момента не е ясно дали общината ще се съобрази с новото искане на Камарата на архитектите в България за спиране и повторно обявяване на конкурса. Председателят на управителния съвет на камарата арх. Борислав Игнатов е и част от журито на конкурса за \"Св. Неделя\".", "date": "2018.10.08", "title": "Камара на архитектите иска нов конкурс за столичния пл.\"Света Неделя\""}
{"url": "https://www.faktor.bg/bg/articles/novini/svyat/da-ne-pozvolyavame-zaradi-rusiya-pase-da-se-prevarne-v-diskusionen-klub-nesposoben-da-podkrepya-dumite-si-s-deystviya", "text": "Парламентарната Асамблея на Съвета на Европа (ПАСЕ), най-голямата правозащитна организация на континента, се кани да промени правилата си, за да се помири с Русия и да позволи на руските делегати да се върнат за участие в събранията - без Русия да е преустановила своята агресия в Украйна. Ако това се случи, ПАСЕ ще се лиши от възможността да санкционира която и да е делегация, от страна, която нарушава правата на човека. Не позволявайте ПАСЕ да се превърне в дискусионен клуб, неспособен да подкрепя думите си с действия!  Трябва ни помощта на всеки съзнателен гражданин, за да стигнем до политиците в ПАСЕ и да ги убедим да спрат тези разрушителни планове! През 2014 година, след анексията на Крим от Русия, руската делегация в ПАСЕ беше санкционирана: беше лишена от право на глас, изключена от всички ръководни органи и от мисии за наблюдаване на избори. Но делегацията не беше лишена от представителните си пълномощия, в името на политическия диалог. Обаче Русия сама реши да напусне изцяло ПАСЕ и престана да плаща членския си внос към Съвета на Европа, поставяйки организацията във финансова несигурност. Русия заяви, че ще възстанови плащанията едва след като бъдат възстановени правата на нейната делегация в ПАСЕ. Това е една от причините, заради които лобиращите за Русия в ПАСЕ настояват да бъдат отменени санкциите, наложени на руската делегация. Те предлагат това да стане чрез резолюция за \"Укрепване на процеса за вземане на решения от Парламентарната асамблея относно пълномощията и гласуването”, която ще бъде гласувана на 9 октомври. В резолюцията не се споменава Русия, но тя е написана, за да помогне на Русия да избегне поворното налагане на санкции през януари 2019 година и да позволи на руската делегация да се върне отново в Асамблеята, без да е изпълнила нито едно искане на ПАСЕ да прекрати агресията си срещу Украйна. Механизмът за налагане и удължаване на санкции ще се усложни. Първо ще се промени бройката делегати, необходими за стартиране на процедура за налагане на санкции. В момента са необходими 30 гласа за подкрепа на инициативата. В резолюцията се предлага изискването да бъде сменено на 1/6 от присъстващите в залата. Това дава повече място за маневриране на заплашената от санкции страна и възможност да манипулира част от присъстващите, за да блокира санкциите още в зародиш. На второ място ще бъде вдигнат прага за гласуване. В момента се изисква обикновено мнозинство от гласове за приемане на резолюцията. Предложението е това да бъде променено на 2/3 от присъстващите. Това ще усложни налагането на санкции не само спрямо Русия, но и спрямо всяка друга държава, доколкото формирането на коалиция за 2/3 от гласовете е на практика невъзможно в ПАСЕ. Освен това прагът от 2/3 дава непропорционално предимство на големите държави като Русия – по-големият брой на техните делегати им дава възможност да избегнат санкциите чисто математически. Макар че на пръв поглед тези промени може да изглеждат безобидни, те ще усложнят налагането на санкции срещу която и да е страна. Доколкото те бързат да ги приемат преди края на януари 2019 година, когато ще бъдат преразгледани санкциите срещу руската делегация, се налага натрапчивият извод, че промените се правят само за да бъде върната руската делегация. - Тези, които се опитват да върнат Русия в ПАСЕ на всяка цена смятат, че щом Русия плати вноската си, всичко отново ще бъде нормално. Само, че Русия все още окупира Крим и репресира там кримскотатарското и украинското население, държи украински политически затворници и ще продължава да води скритата си война срещу Украйна. И ПАСЕ ще одобри всичко това ако свали санкциите. - Други твърдят, че се страхуват, че Русия ще излезе от Съвета на Европа, и обикновените руснаци ще останат без защитата на Европейския съд за правата на чорека (ЕСПЧ). Но Русия вече се придържа към решенията на Европейския съд по правата на човека само тогава, когато я устройват – през 2015 година тя позволи на своя конституционен съд да отмени решение на ЕСПЧ. Нещо повече – както видяхме в случая с Виталий Бунтов (https://en.odfoundation.eu/a/8048,the-case-of-vitaliy-bunto…), ако ЕСПЧ вземе решение в полза на руски гражданин, това може да постави под заплаха живота му. Руските власти измъчват Бунтов, за да го принудят да оттегли иска си в Европейския съд по правата на човека. Нима ПАСЕ иска да награди подобно поведение? - Някои поддържници на връщането на Русия твърдят, че Съветът на Европа ще бъде принуден да изключи Русия ако тя не плаща членски внос в продължение на две години. Това не е вярно – правилата на Съвета на Европа не са такива. - Безусловното връщане на Русия в ПАСЕ противоречи на Устава на Съвета на Европа, както и на собствените му резолюции (https://docs.google.com/…/1ebm-I1XDWRZe9xvIMOkiYLwa8JO…/edit), които призовават да бъде спряна агресията на Русия срещу Украйна. Те ясно очертават, че за да възстанови пълноценния си диалог с Асамблеята, Русия трябва да постигне прогрес в изпълнението на тези резолюции. - Съветът на Европа ще се компрометира и дискредитира ако вземе решение под натиска на финансов шантаж, а не въз основа на собствените си ценности. На фона на шумния корупционен скандал в ПАСЕ, това може до доведе до мащабна криза в организацията – криза на ценностите и доверието. - Освен това предложените промени в правилата на ПАСЕ значително ще усложнят налагането на санкции на която и да е страна, която нарушава принципите на Съвета на Европа. ПАСЕ няма да може да наказва нарушаващите правата на човека. Това решение може да доведе до собствената морална разруха на ПАСЕ – ужасна цена само заради руските пари. - Не позволявайте на ключовата европейска правозащитна организация да допусне фатална грешка. Спасете Съвета на Европа. Изкажете се против връщането на Русия в ПАСЕ.  Каним ви да напишете лично писмо до членове на ПАСЕ със собствената си история и аргументи. Ако напишете писмо като гражданин с ясна и аргументирана позиция относно действията на Русия, е възможно ПАСЕ да не допусне да бъде удовлетворен руския шантаж и да гласува против промените. Писмото трябва да бъде изпратено преди 9 октомври, когато ще премине гласуването. Повече информация: https://docs.google.com/…/1blBzV616GQXPSt4nDzMvVrMe-bn…/edit (+български) Списък на българската делегация с имейли и профили в социалните мрежи на делегатите:https://docs.google.com/…/1PB2Ij8WLUcVv_blbTN9QhL5UArN…/edit", "date": "2018.10.08", "title": "Да не позволяваме заради Русия ПАСЕ да се превърне в дискусионен клуб, неспособен да подкрепя думите си с действия!"}
{"url": "https://www.faktor.bg/bg/articles/do-evrokomisiyata-stigna-ubiystvoto-na-viktoriya-marinova", "text": "С голяма тъга научихме за убийството на младата българска журналистка Виктория Маринова. Това заяви на пресконференция днес говорител на Европейската комисия в отговор. \"ЕК очаква бързо и задълбочено разследване от отговорните власти, което да изправи виновниците пред правосъдието и да изясни дали това нападение е било свързано с работата на жертвата. Трябва да направим необходимото, за да могат журналистите в безопасност да дават безценния си принос за демократичните ни общества\", добави говорителят. Припомняме, че новината за престъплението, което потресе Русе, излезе от пределите на България часове след като бе оповестена за първи път. Статии за случая излязоха в Би Би Си, Ройтерс, Гардиън и Ал-Джазира. Реагираха и видни членове на европарламента. По-рано в Туитър писа председателят на групата на ЕНП Манфред Вебер, който заяви, че е шокиран. \"Моите мисли са със семейството ѝ. Тя е третият журналист, убит в ЕС за една година\", пише Вебер и подчертава, че това е много притеснително и че е необходимо спешно българските власти да извършат пълно разследване. \"Ужасèн съм да науча за убийството на журналист, който е разследвал корупция в България\", написа Ги Верхофстат, председател на групата на Алианса на либералите и демократите за Европа в ЕП, евродепутат от Белгия.", "date": "2018.10.08", "title": "Убийството на Виктория Маринова стигна и до Европейската комисия"}
{"url": "https://www.faktor.bg/bg/articles/radev-otiva-v-london-po-pokana-na-elizabet-vtora", "text": "Президентът Румен Радев заминава на работно посещение във Великобритания от 17 до 19 октомври по покана на Нейно Величество кралица Елизабет II, съобщиха от пресцентъра на \"Дондуков\" 2.  Българският държавен глава ще има аудиенция при кралица Елизабет II на 18 октомври.  В рамките на визитата си Румен Радев ще изнесе лекция в университета в Оксфорд и ще се срещне с представители на българската общност.Държавният глава ще посети Съюзното военноморско командване на НАТО в Нортууд. Президентът и българската делегация ще посетят и Уестминстърското абатство в Лондон.  По време на визитата си във Великобритания държавният глава ще бъде придружаван от съпругата си Десислава Радева, която ще се срещне с учители, преподаващи в българските училища във Великобритания. Последното официално посещение на български държавен глава във Великобритания бе на 18 март 2014 година, когато президентът Плевнелиев се срещна  с кралица Елизабет II. Преди срещата с кралицата принц Едуард приветства българския президент в Бъкингамския дворец. През 2001-а с кралска аудиенция беше удостоен и президентът Петър Стоянов заедно със съпругата му Антонина.", "date": "2018.10.08", "title": "Румен Радев  ще изнесе лекция в университета в Оксфорд"}
{"url": "https://www.faktor.bg/bg/articles/britantsite-predpochitat-mey-za-premier-pred-korbin", "text": "Във Великобритания Тереза Мей е единственият консервативен политик, който е предпочитан пред лидера на лейбъристите Джеръми Корбин като премиер на страната при едни евентуални предсрочни общи избори, показва ново проучване.  Нито Борис Джонсън, нито Саджид Джавид – двамата основни претенденти да наследят Тереза Мей като лидер на Консервативната партия, могат да бъдат реална заплаха за лидера на опозиционната Лейбъристка партия Джеръми Корбин, показва анкета на BMG Research, поръчана от вестник „Индипендънт“.  Проучването показва също, че Консервативната и Лейбъристката партия са с почти изравнени възможности, ако в този момент бъдат свикани предсрочни общи избори. Като премиер обаче Тереза Мей е предпочетена от 34 процента от анкетираните срещу 28 на сто за Джеръми Корбин. Корбин обаче стои по-добре спрямо другите две водещи фигури в Консервативната партия – бившия външен министър Борис Джонсън и министъра на вътрешните работи Саджид Джавид. За Джонсън остава утехата, че е посочен като най-предпочитан наследник на Мей, ако премиерът се оттегли. Като цяло в проучването прави впечатление, че голям процент от хората не са изразили мнение.", "date": "2018.10.08", "title": "Британците предпочитат Мей пред Корбин"}
{"url": "https://www.faktor.bg/bg/articles/tezhki-dni-za-zoran-zaev", "text": "апочнаха решаващи три дни за Македония, след като правителството обяви, че или ще убеди опозицията да гласува за договора с Гърция въпреки слабата активност на референдума в Македония, или ще опита да свика извънредни избори. Пред себе си премиерът Зоран Заев има тежката задача да преговаря едновременно с опозиционната ВМРО-ДПМНЕ и с коалиционния си партньор, етническата албанска партия Демократичен съюз за интеграция (ДУИ), която не иска избори сега. Има и още по-голям проблем: ако парламентът в Скопие не гласува скоро договора за името, до няколко месеца политическият климат в Гърция може да е такъв, че документът да не бъде одобрен с години или дори Атина да се откаже от него. Случи ли се това, с плановете на Македония за Европейския съюз и НАТО е свършено. Затова социалдемократите на Заев бързат с датата, която обявиха за най-късно свикване на избори - 10 октомври. Тя е свързана с нуждата да изминат най-малко 45 дни от насрочването на изборите до самия вот (който СДСМ иска да е на 25 ноември). Опозицията, която след референдума нарича договора \"мъртъв\", приема да се яви на избори, но \"условията са ясни\". Нужно е да има 3 месеца технически кабинет (при оставка на Заев и вътрешния министър Оливер Спасовски) преди вота, уволнение на главния прокурор (за когото имаше много политически спорове по-рано тази година) и създаване на анкетна комисия за нередностите по време на референдума. Партията твърди, че поне 50 хил. бюлетини са били фалшифицирани по време на вота.", "date": "2018.10.08", "title": "Тежки дни за Зоран Заев -  ще спаси ли договора с Гърция, или ще свика предсрочни избори"}
{"url": "https://www.faktor.bg/bg/articles/ubitata-zhurnalistka-bila-zhena-na-krupen-biznesmen-i-sobstvenik-na-televiziya-tvn", "text": "Жестоко убитата журналистка от Русе Виктория Маринова е била съпруга на бизнесмена и собственик на телевизията ТВН Свилен Максимов, в която тя е работела. Кабеларката е дъщерно дружество на телекомуникационното дружество Нетуоркс. Компанията има кабелна мрежа с няколкостотин хиляди абонати и е най-големият регионален доставчик на тв съдържание в Североизточна България. Максимов и Маринова са се развели през февруари тази година. До тогава тя се е занимавала с кабелния бизнес на фирмата -майка. След това тя се мести в телевизия ТВН, където освен тв водещ на две предавания е била и изпълнителен директор. След развода двамата са запазили нормални отношения и между тях не е имало скандали, съобщава Offnews. Журналистите от ТВН са потресени от жестокото убийство, но по съвет на адвокат в момента не дават изявления. За престъплението има заподозрени, а версията то да е свързано с професионалните ангажименти на Маринова е най-невероятната, категорични са нейни близки. Темата на последното ѝ предаване \"Подиум\" е за аферата \"Джи Пи Гейт\", но реално става дума за интервюта с разследващите журналисти Димитър Стоянов и Атила Биро, а не за допълнителни разкрития по темата. Разговорите с двамата дори не са водени от Маринова, а от неин колега. Тв водещата най-вероятно е била следена от убиеца си. Тя е спазвала стриктен режим за тренировки и всеки ден е тичала по един и същ маршрут. Предполага се, че той я е издебнал в момент когато наблизо не е имало хора. Двете основни версии са жестокото убийство да е извършено от страст или от психопат. В по-ранните си години Виктория е участвала в конкурси за красота, канена е да представя дрехите на фирми за модни облекла. По нейна инициатива са провеждани множество благотворителни акции в помощ на деца и други каузи. 4 дни преди убийството Маринова е публикувала своя снимка от годишната среща на Националното сдружение на общините. Красивата телевизионна директорка веднага привлякла симпатиите на мъжете, като един от тях коментирал: „Ще го счупя този телевизор“, намеквайки, че би искал да е по-близо до нея.   Отдолу обаче тайнствен мъж с профилно име Теодор Добрев, без снимка, брутално го заплашва: „Ако счупиш този телевизор, ще ти счупя ръчичките“. Мотивите за този коментар остават неясни. По-притеснителното е, че той е направен в същия ден, в който Маринова е убита.", "date": "2018.10.08", "title": "Убитата журналистка била жена на крупен бизнесмен и собственик на телевизия ТВН"}
{"url": "https://www.faktor.bg/bg/articles/tri-sa-osnovnite-versii-za-zverskoto-ubiystvo-v-ruse", "text": "Продължава разследването на зверското убийство на 30-годишната журналистка Виктория Маринова в Русе. Три са основните версии, по които прокуратурата и полицията работят. Криминалисти проверяват дали бившият модел е станала жертва на изнасилвач, който, освен, че се гаврил с нея, я е и ограбил. Друга версия, по която работят криминалистите е, че Маринова е била нападната от човек, засегнат от работата й като журналист. Не е изключено и убийството да е извършено по мотиви, свързани с личния й живот. Тялото на журналистката беше открито в събота малко след 14,00 ч. Сигналът за зловещата находка подал гражданин, който се разхождал по крайбрежната алея на река Дунав. При извършения оглед са били намерени петна от кръв, безжични слушалки и черен ластик за коса. В близост до тях имало и спортна розова обувка. На 5-6 метра от нея, в обрасла с растителност зона, бе открито и безжизненото тяло на Виктория Маринова. От жертвата липсвали мобилният й телефон, ключовете за автомобила й, очилата и документите й за самоличност. Дрехите на Виктория пък били разсъблечени. Малко по-късно била открита колата на жената, която тя оставила, за да направи редовния си крос на алеята. Полицаите установили маршрута на журналистката от сутринта до часа, в който е получен сигналът за смъртта й. Назначена е експертиза, която да установи последните контакти на Виктория по телефона и чрез компютъра й. По първоначални данни смъртта на тв водещата е настъпила от удари по главата и удушаване. Открита е ДНК от извършителя. Назначена е и проверка в близкото заведение за психично болни.", "date": "2018.10.08", "title": "Три са основните версии за зверското убийство в Русе"}
{"url": "https://www.faktor.bg/bg/articles/borisov-i-ninova-se-izpravyat-edin-sreshtu-drug-v-sada", "text": "Софийският градски съд днес ще разгледа гражданското дело между премиера Бойко Борисов и лидера на БСП Корнелия Нинова. То е заради обидните думи, които двамата си разменили задочно в ефир. При свое участие в Нова ТВ Корнелия Нинова обидила премиера с думите „Крадецът вика: „Дръжте крадеца”, заради които той заведе дело срещу нея. Нинова пък веднага заведе контра-дело за обида заради думи на премиера, че тя е „Госпожа лъжа” и била сред активистите на СДС. Лидерът на ГЕРБ е предявил граждански иск за 26 000 лева, а лидерът на БСП – за 30 000 лева.", "date": "2018.10.08", "title": "Борисов и Нинова се изправят един срещу друг в съда"}
{"url": "https://www.faktor.bg/bg/articles/spasitelnata-sluzhba-tarsi-izcheznal-turist-chasove-nared", "text": "Екипи на Планинската спасителната служба към БЧК са провели акция за издирване на турист в района на Рилския манастир, съобщи „Фокус“. От Планинската спасителна служба (ПСС) към БЧК уточняват, че акцията е започнала в 19.30 часа в неделя и е продължила до 2.00 часа през нощта. Пострадалият мъж е бил с изкълчен глезен. Днес се очаква да бъде закаран до лекарски кабинет за оказване на медицинска помощ.", "date": "2018.10.08", "title": "Спасителната служба търси изчезнал турист до 2 часа тази нощ"}
{"url": "https://www.faktor.bg/bg/articles/bivsh-ministar-na-razpit-po-deloto-borisov-ninova", "text": "Бившият министър на околната среда Ивелина Василева е призована днес за разпит на поредното заседание по делото, което Бойко Борисов и Корнелия Нинова водят един срещу друг. То е заради публични изяви на лидерите на ГЕРБ и БСП по време на кампанията за предсрочните парламентарни избори миналия март, от които двамата са се почувствали засегнати.  Гражданският иск на Борисов срещу Нинова е 26 000 лева, защото в телевизионно интервю казала по негов адрес \"Крадецът вика: \"Дръжте крадеца\". Нинова пък иска от Борисов 30 000 лева, защото той я нарекъл „Госпожа лъжа” и казал, че е била сред активистите на СДС. Със свидетели на предишното съдебно заседание адвокатите на двамата се опитаха за убедят Софийския градски съд колко тежко са приели двамата репликите на другия. Свидетелите бяха от екипите на Бойко Борисов и Корнелия Нинова. Тези на лидера на ГЕРБ  разказаха, че той се е почувствал \"обиден\" и \"омерзен\" от изказване на лидера на БСП. Нейните пък,  че тя останала  \"огорчена\" и \"разочарована\" от твърденията на Борисов. Разпитът на Ивелина Василева беше поискан от премиерската защита, защото тя е била на партийното събитие, на което той е отправил обидилите Нинова реплики, отбелязва БНР.", "date": "2018.10.08", "title": "Бивш министър на разпит по делото \"Борисов - Нинова\""}
{"url": "https://www.faktor.bg/bg/articles/d-r-kunchev-ochakva-se-vrah-na-hepatit-a-prez-oktomvri-noemvri", "text": "Хепатит А има сезонен характер, след август, когато се събират учениците след лятната ваканция. Достига се връх през октомври-ноември. Това коментира в сутрешния блок на БНТ д-р Ангел Кунчев. Когато говорим за Хепатит А, водеща е личната хигиена, изтъква специалистът. Той посочи, че до края на минала седмица регистрираните случаи са 108 в София, като съсредоточаването е основно в квартал \"Факултета\". По думите му ситуацията е под контрол. Д-р Кунчев припомни за епидемичен взрив в Пловдив, където случаите са достигнали 1005. Ваксината не се прави задължително, а е въпрос на избор на родителите. До седмица ще се получи нова пратка, която ще бъде насочена към рисковите райони. Той даде и алтернативния вариант - комбинирана ваксина срещу Хепатит А и Б, но и допълни, че повечето деца вече би трябвало да са ваксинирани срещу Хепатит Б, който влиза в имунизационния календар.", "date": "2018.10.08", "title": "Д-р Кунчев: Очаква се връх на хепатит А през октомври-ноември"}
{"url": "https://www.faktor.bg/bg/articles/otmeniha-koalitsionniya-savet", "text": "Коалиционният съвет, който трябваше да се състои тази сутрин в МС, бе отменен. Това разбраха с изненада медиите, които се събраха пред сградата на \"Дондуков\" 1 за началния час 9 ч.   От пресцентъра на МС съобщиха, че КС няма. предаде Канал 3. Отмяната на събирането на лидерите на коалицията е изненадваща, тъй като още снощи от партията на Волен Сидеров \"Атака\" съобщиха официално за днешното заседание.   Малко по-рано тази сутрин вицепремиерът и лидер на НФСБ Валери Симеонов също потвърди, че предстои събиране на Коалиционния съвет, на което ще се обсъждат текущи въпроси. \"По отношение на днешното заседание на голямата коалиция, това се прави регулярно. Вероятно ще бъде коментиран и въпросът за главен секретар на МВР. Вероятно бъдещият пореден несъстоятелен вот на недоверие ще бъде обсъждан\", каза Симеонов.   През уикенда Волен Сидеров избухна заради инцидента със съпругата му, поиска оставката на вътрешния министър Младен Маринов и настоя човек от \"Атака\" да застане на върха на вътрешното министерство.", "date": "2018.10.08", "title": "Отмениха Коалиционния съвет"}
{"url": "https://www.faktor.bg/bg/articles/petak-13/loshi-novini-za-balgarite-ot-bosilegradsko", "text": "В продължение на повече от десетилетие българите от Западните Покрайнини живеещи в Босилеград и околността започнаха да боледуват необичайно много от различни видове ракови заболявания. Зачестиха неимоверно много карциномите на белите дробове, на панкреаса, на стомаха, на дебелите черва, на черния дроб и въобще злокачествени заболявания на почти всичките вътрешни органи. Това повлече след себе си и много висока смъртност от тези болести, които  знаем, че на този етап са практически Защо настъпи това явление - покосявайки сънародниците ни там като природно бедствие? Районът е полупланински. Въздухът по принцип е чист. Производства, създаващи опасни отпадъци в града, вече няма, защото всички цехове и клонове на заводи фалираха и отдавна не работят. Безработицата достига 80 процента. Гробищата на Босилеград и околните села се изпълниха и продължават да се пълнят с надгробни паметници на хора между 40 и 60 години.  Когато  се сравни заболеваемостта и смъртността сред българите в Цариброд /Димитровград/ и околността веднага се забелязва огромната разлика в структурата на заболеваемостта и смъртността между двете общини, в които живеят изключително българи. Няма такава изразена заболеваемост и смъртност от ракови заболявания и във вътрешността на Сърбия.  Само българите в Босилеградско,  продължават да умират повсеместно от злокачествени заболявания и предизвестявайки обезлюдяването на района със съучастието на други икономически фактори. Това състояние на нещата се обясняваше дълго време с големия стрес върху населението от времето на гражданската война на разпада. Но той предизвиква съвсем други заболявания, касаещи сърдечно-съдовата система и психиката на хората. Обясняваха си го хората с така наречените НАТО-бомбардировки преди десетилетия. Но и другаде беше бомбардирвано, пък ракови заболявания в такъв мащаб не се развиха. Тогава каква е причината? Отговорът на този въпрос започна да излиза наяве след като българското малцинство набра кураж, организира се и постави открито това питане пред официалните сръбски власти в рамките на една знаменателна среща - „кръгла маса”, състояла се в Босилеград на 1 октомври 2018 г. Темата на тази кръгла маса беше: „Ролята и влиянието на националната и локална власт, бизнеса, неправителствения сектор, медиите и местното население за опазване на природата”. Съорганизатори на тази среща бяха Сдружение „ГЛАС”-Босилеград, Сдружение „ЕКО-БИО-ПРАВДА” И Българската телеграфна агенция представлявана от Александър Димитров председател на сдружение ГЛАС. Участие в това събитие от българска страна взеха  Генералният Консул на България в Ниш Едвин Сугарев, заместник- министърът на околната среда и водите в България Красимир Живков, членът на Комисията по околната среда и водите в 40-то Народно Събрание на Р.България –Петър Хр.Петров, Борислав Сандов - съпредседател на партия Зелени и на Балканските Зелени в София и други представители от България. От сръбска страна срещата не бе уважена на същото институционално ниво. Присъствуваше кметът на Босилеград Владимир Захариев, общински съветници, Микица Василев - екологичен съветник в местната община, Миодраг Стойкович - ГРОТ АД КРИВА ФЕЯ, отговарящ за защита на жизнената среда за живот и работа, Ботю Христов - председател на Сдружение „ЕКО-БИО-ПРАВДА”, още други представители на босилеградското гражданство, като Иван Николов - председател на КИЦ-Босилеград, Севдалин Атанасов - природозащитник от Кюстендил, д-р Валентин Янев от София, Милена Миленова - преподавателка в Босилеград, Бранко Митов - природозащитник и др. И когато се очакваше, че срещата ще премине в едно приспивно темпо с приказки  за недопускане на неконтролирана сеч на дърва в района, опазването на цветята, тревичките и въздуха, хората на Босилеград изригнаха и показаха,че гражданско общество в умиращия район все още има.  След изказванията на Ботю Христов, Милена Миленова, Бранко Митов, Иван Николов и останали участници, Босилеград вече не е същият. И за водите на река Драговищица, които понякога текат бели като мляко, и за рибата, която напълно изчезнала от реката, и за животните, които престанали да се доближават  до реката и да пият от водата и. Снимките, които показаха Бранко Митов и Милена Миленова от водосбора на Драговищица бяха потресаващи. Изровени и изкопани склонове, тръби, отвеждащи речните води от естествения им път, побеляла вода и речни камъни, опустошен пейзаж! И зад това бедствие стои в района на Босилеградско. По данни, изнесени на „кръглата маса”, там се добиват  цинк, сребро, олово и мед. За обогатяването /пречистването/ на рудата на место се използуват изключително вредни реагенти като сярна киселина и други.  Съпоставянето на гореизложените факти за състоянието на водосбора и водите на река Драговищица, направените снимки в района на мината и водосбора под нея, вида на добиваните метали и заболеваемостта и смъртността сред населението в Босилеградския край  навеждат на единствено възможния извод: Водите в Босилеградския край са недопустимо замърсени с мед, олово, цинк, сребро и реагенти за тяхното извличане от рудата. Чрез водите е замърсена цялата почва на Босилеградско и всичко каквото расте на нея. От водите и почвата  Това не са просто отрови.Това са дълго действуващи в природата КАРЦЕРОГЕНИ, които убиват хората живеещи там, без да правят разлика между българи, сърби и цигани. Умират всички еднакво. Някой прави едни пари  за сметка на тях, тяхното здраве и техния живот.  Скандална беше позицията на кмета на Босилеград г-н Владимир Захариев. Видимо раздразнен, той взе думата и яростно защити себе си, общинските власти и централната власт в Сърбия, заявявайки, че тук проблем няма. Той каза знаменателните думи, че той и общината са „една продължена ръка на сръбската държава” и в този смисъл нещата не зависят от него, защото държавата си прокарва своя политика, но всички проби от вода и почва, вземани до сега, са показвали само добри резултати. Ето защо тези разговори са излишни. После кметът стана и напусна срещата, обирайки със себе си по средата на кръглата маса общински съветници и придружаващи го лица точно преди да започване  горещата дискусия и изказванията по болната тема. Безотговорно поведение на един безотговорен човек! Но да го попитаме: Господин Владимир Захариев, как може  да съчетавате длъжността си председател на Националния Съвет на българското малцинство в Сърбия и същевременно да бъдете „продължена ръка на сръбската държава”?  Правата и здравето на българското малцинство ли трябва да брани този управник, или да провежда като „дълга ръка” политическите интереси на официалната сръбска власт и то в очевиден ущърб на населението, което очаква защита от него? С това свое изказване кметът се разобличи окончателно като  поставена да контролира, експлоатира и обезлюдява този град с 99% българско население. След тази среща Владимир Захариев би трябвало веднага да си подаде оставката като председател на Националния Съвет на българското малцинство в Сърбия. Не би трябвало и да помисля да участвува в предстоящите избори за нов Национален Съвет на българското малцинство. Нещо повече, трябва да му се потърси отговорност за сегашното катастрофално положение  на екосредата и природата около Босилеград като съучастник в унищожаването й. На мен, като участник на срещата не ми остана нищо друго освен, научавайки потресаващите факти, да предложа следното: 1. Български и сръбски специалисти да вземат проби от водата и почвата в района под мина „Караманица” и водосбора на р. Драговищица. 2. Пробите да бъдат изпратени за изследване в лаборатории в София, Белград и трета лаборатория в друг европейски град за недопускане  манипулиране на резултатите. 3. Резултатите да бъдат оповестени публично 4. Ако те са лоши и се изпълнят нашите най-мрачни подозрения - да се намеси Българската държава. Република България е длъжна да защитава своите сънародници, където и да се намират те по света.Страната ни не може да е безучастна, когато  поради безотговорно поведение на местни и централни власти в Сърбия. И на тази страна - Сърбия, ние трябва да съдействуваме да влезе в Европейския Съюз!? Като добавим обстоятелството, че водите на река Драговищица, навлизат в България и след това се вливат в Струма, която пък отива в Гърция, мащабите на един международен скандал  придобиват значителни измерения. Тук могат да се окажат потърпевши и българите в Кюстендилско, и по цялото поречие на Драговищица.", "date": "2018.10.08", "title": "Лоши новини за българите от Босилеградско"}
{"url": "https://www.faktor.bg/bg/articles/tragna-deloto-za-koruptsiya-sreshtu-kmetitsata-desislava-ivancheva", "text": "В Специализирания наказателен съд днес започва делото срещу отстранената кметица на столичния район „Младост“ Десислава Иванчева, бившата ѝ заместничка Биляна Петрова и бившия районен кмет Петко Дюлгеров. Тримата са на съд по обвинение, че са изнудвали строителния предприемач Александър Ваклин, за да бъде придвижена преписката му за разрешение за строеж в квартала, предаде БНР.  След като на предишното съдебно заседание съдът прецени, че в обвинителният акт не са допуснати съществени процесуални нарушения, днес заключителната му част трябва да бъде прочетена в съдебната зала.  Той описва как, според прокуратурата, е взето решението за изнудването на Ваклин. Инициатор била Иванчева, помагала ѝ Петрова, а Дюлгеров предложил да е посредник в контактите със строителния предприемач.  Първоначалната обсъждана сума била 250 000 лева, но след като станало ясно, че Ваклин има интерес и към други терени в \"Младост\", била удвоена, пише в обвинителния акт. Той описва как се договаряли мястото и начинът на предаване на първата вноска от подкупа - 70-те хиляди лева, който бяха намерени у тримата подсъдими при показните им арести на 17 април.  От обвинителния акт става ясно, че бял тефтер на Десислава Иванчева е едно от основните доказателства за корупционната афера. Той е бил намерен в дамската ѝ чанта, а на първите му две страници имало инициали и суми.  От ареста си и досега отстранената кметица и бившата ѝ заместничка твърдят, че са невинни и че са жертва на схема, организирана от третия подсъдим - Петко Дюлгеров, и подалия сигнал, че е изнудван - Александър Ваклин.  Бизнесменът ще е сред първите разпитвани по делото, както и съпругата му и десетки общинските служители.", "date": "2018.10.08", "title": "Тръгна делото за корупция срещу кметицата Десислава Иванчева"}
{"url": "https://www.faktor.bg/bg/articles/vas-otmeni-reshenieto-za-100-te-hilyadi-leva-obezshtetenie-za-smartta-na-5-godishna-gabi", "text": "Върховният административен съд (ВАС) отмени обезщетението от 100 000 лева на родителите на починалата от рак Габи. Парите бяха присъдени заради забавена трансплантация на 5-годишното момиченце. Искът беше срещу Министерството на здравеопазването и Център „Фонд за лечение на деца в чужбина” (ЦФЛД ). Родителите на издъхналата от левкемия Габриела Йорданова спечелиха делото още преди две години в Административения съд в Пловдив, съобщава \"Монитор'. В решението си върховните съдии връщат делото за ново разглеждане от друг състав на съда в Пловдив с указания да се извършат процесуални действия по отстраняване на нередностите на исковата молба и едва след това да се пристъпи към разглеждане на спора по същество. Малката Габи от Русе заболяла от остра лимфобластна левкемия през 2008 г. Било й проведено лечение, последвала ремисия, но за кратко. Три години по-късно болестта се върнала. Детето било подложено на тежка химиотерапия, за да бъде подготвено за трансплантация на стволови клетки. Родителите подали документи във Фонда за лечение на деца и на 13 април 2011 г. получили отказ за финансиране за извършване на трансплантацията в чужбина. Мотивът бил, че по-голямата сестричка на Габи била подходящ донор, тоест, присаждането на стволови клетки може да се извърши и в България. В същото време от фонда изпратили друго онкоболно дете на операция в чужбина с мотива, че то няма фамилно съвместим донор и че трансплантацията от ненапълно съвместим източник трябва да се извършва в чужбина заради по-големите възможности на клиниките там да се справят с евентуални усложнения. След отказа от ЦФЛД родителите на Габи завели иск в Комисията за дискриминация, откъдето преценили, че е налице дискриминационно отношение към онкоболното момиченце. Според решението на комисията от 12 март 2013 г. ЦФЛД е извършил пряка дискриминация спрямо детето по признак “лично положение” (неравно третиране), както и че МЗ е нарушило чл.10 и чл.11 от Закона за защита от дискриминация, чрез неизпълнението на задълженията си за предприемане на всички възможни и необходими мерки за постигане на целите на Закона за защита от дискриминация по отношение на лицата с онкохематологични заболявания. Междувременно родителите на Габи стартирали дарителска акция, успели да съберат сумата за трансплантация, но за Габи било вече късно. Момиченцето не дочакало решението на комисията за дискриминация и издъхнало в Италия. На 2 октомври т.г. Административният съд в Пловдив, където е върнато делото от ВАС, излиза с определение, според което подсъдността на казуса е на Районния съд в Пловдив, което определение е окончателно. Родителите на Габи все още са в Италия, където е погребана малката им дъщеричка.", "date": "2018.10.08", "title": "ВАС отмени решението за 100-те хиляди лева обезщетение за смъртта на 5-годишна Габи"}
{"url": "https://www.faktor.bg/bg/articles/tsatsarov-i-marinov-otivat-v-ruse-zaradi-ubiystvoto-na-viktoriya-marinova", "text": "Главният прокурор Сотир Цацаров, а малко по-късно и вътрешният министър Младен Маринов отпътуваха днес към Русе заради разследването на жестокото убийство на 30-годишната Виктория Маринова - административен директор на телевизия Ти Ви Ен. Очаква се в града да бъде проведено работно съвещание с участието на прокурори и полицаи, съобщава БНР. Все още няма задържан за убийството на административния директор на местна телевизия. Полицията работи по всички версии. Вътрешният министър заяви вчера, че по случая се проверяват лица от криминалния контингент, както и настанените в местната психиатрия, която е близо до мястото на инцидента. Сигналът за намерено тяло в храстите по крайбрежната алея в близост до тенис кортовете в Русе бе подаден от случайно преминаващ гражданин. На място полицаите откриха обезобразеното тяло на Маринова. Множество травми по главата и задушаване са причина за смъртта. Нападението е било извършено в светлата част на деня. Според разследващите полицаи все повече избледнява версията, че Виктория е била жертва на професионалната си дейност. Полицаите работят денонощно за разрешаване на случая.", "date": "2018.10.08", "title": "Цацаров и Маринов отиват в Русе заради убийството на Виктория Маринова"}
{"url": "https://www.faktor.bg/bg/articles/anton-kutev-skastri-ninova-za-esemesite-do-borisov", "text": "Корнелия Нинова изобщо не трябваше да влиза в тази тема с есемесите до Борисов. „Няма проблем в това някой български депутат да изпрати есемес на премиера, да си говори с него и да се среща с него. Няма и лошо той да иска нещо, стига това, което иска, да не е лична облага, а да бъде нещо, което касае гражданите”, заяви пед бТВ депутатът от БСП Антон Кутев. „Не е проблем в това дали някой е пращал есемеси, а какво са съдържали. Съществено е дали някой е искал лично облагодетелстване от Борисов”, посочи Кутев. Той разкри, че се е обаждал на Бисер Петков за защита на нечии интереси. Когато защитаваш граждански интерес, няма нищо лошо и разкри, че не е виждал есемеси от премиера Бойко Борисов до лидера на БСП Корнелия Нинова с молби от редиците на левицата. Той изтъкна, че самият той никога не е изпращал есемеси и не се е обаждал на Борисов. „С Борисов съм се виждал за последен път преди 12 г. в кабинета му, когато беше кмет на София, а аз – общински съветник от опозицията”, каза Кутев. Депутатът коментира твърденията, че е идеолог на протеста на майките на деца с увреждания, с думите, че това е вулгаризиране на темата от страна на някои среди. Той ги определи като опит за целенасочена политическа атака. Кутев изтъкна, че разпространеният чат, в който се призовава за подкрепа на протеста, не е вътрешнопартиен на БСП, а чат на социалната комисия, в който е писал депутатът от БСП Георги Гьоков. Там Гьоков е поканил депутатите от комисията да подкрепят протеста. „Отидохме с около 20-30 младежи. Още същата вечер на протеста ясно съм написал в страницата ми във „Фейсбук”, че с младежи от БСП сме подкрепили протеста на майките, защото считаме, че е справедлив”, обясни Антон Кутев. „Исках да покажа на майките на деца с увреждания, че наистина ги подкрепяме. Исках да покажа отношение, но в никакъв случай не е било яхване на протеста. Не ставаше дума за масовка – нямаше и 30 души, от които 4-5 бяха депутати от социалната”, разясни той. По думите му протестът е на група хора, които са „притиснати до стената”. „Те нямат избор и затова ще стигнат до края. Тук не е борба за втори цветен телевизор, тук борбата е за оживяване”, каза още Кутев. По думите му вот на недоверие към кабинета, специално за здравеопазването, трябва да има. „Системата е пред рухване. Министърът предлага как да вкара още пари в системата”, каза Антон Кутев. Според него „управлението се клати само” и е „пред падане от само себе си поради некадърност”.", "date": "2018.10.08", "title": "Антон Кутев скастри Нинова за есемесите до Борисов"}
{"url": "https://www.faktor.bg/bg/articles/vvs-za-ubiystvoto-na-viktoriya-marinova", "text": "Жестокото убийство на журналистката Виктория Маринова в Русе не е тема само у нас. Престъплението предизвика международен отзвук и вече е отразено в някои от най-големите и авторитетни световни медии, сред които БиБиСи, Гардиън, Ройтерс и Ал-Джазира. Изданията преразказват хронологията на оповестяване данните, цитират увереността на премиера Бойко Борисов и вътрешния министър Младен Маринов, че разследващите ще разнищят успешно престъплението и подчертават, че Виктория Маринова е директор и водещ в русенската телевизия TVN. BBC съобщава, че Маринова е третият известен журналист, убит в Европейския съюз през последната година. Цитиран е Харлем Дезир, представител на проекта ”Срещу организираната престъпност и корупцията”, в който Маринова е участвала. Той настоява за сериозно разследване на случая и наказание за извършителите. Почти всяка от големите медии обръща внимание, че преди да бъде убита, журналистката е поканила в предаването си своя колега Димитър Стоянов, който е говорил за разследването си срещу \"Джи Пи Гейт\" за корупция при усвояването на евросредства. Случаят стигна и до изтъкнати членове на европарламента. Председателят на групата на ЕНП Манфред Вебер писа в Туитър, че е шокиран от бруталното убийство на български журналист. \"Моите мисли са със семейството ѝ. Тя е третият журналист, убит в ЕС за една година\", пише Вебер и подчертава, че това е много притеснително че е необходимо спешно българските власти да извършат пълно разследване. На Националното съвещание на МВР днес министър- председателят Бойко Борисов обяви, че е \"въпрос на време е да се разкрие убийството\", тъй като криминалистите разполагат с генетичен материал и на място са изпратени опитни специалисти. Трийсетгодишната жена е била директор в местна телевизия, където е водила и собствено предаване. Тялото ѝ беше открито на брега на Дунава, припомня БНР. По случая няма заподозрени, полицията разследва всички версии. В Русе бяха изпратени водещите криминалисти да разследват случая, съобщи вътрешният министър Младен Маринов. \"Фиксирани са и са иззети множество находки, включително и генетичен материал, който колеги от Института по криминология да започнат работа по установяване на ДНК профил. Работи се по отношение на лица от криминалния контингент. В близост до местопрестъплението има психиатрично заведение, което също е обект на наша проверка и проверка на лицата, които са били настанени вътре - дали някой от тях се е отклонил,\" допълни още Маринов.", "date": "2018.10.08", "title": "Светът реагира след жестокото убийство на Виктория Маринова"}
{"url": "https://www.faktor.bg/bg/articles/novini/balgariya/advokat-markovski-za-ubietsa-na-viktoriya-veroyatno-e-primitiven-neopiten-chovek-shtom-e-ostavil-svoeto-dnk", "text": "Ясно е, че става дума за лична трагедия. Сега  предизвикателството е към полицията, която трябва да покаже опит, знание и трудолюбие и да стигне до убиеца. Това коментира в студиото на Нова ТВ адвокат Марин Марковски жестокото убийство на журналистката Виктория Маринова от Русе. Всеки сега си задава въпроса: Кой направи тази ужасия? Ставаш като Шерлок Холмс….Сега най-важно е да се съберат добросъвестно всички доказателства на местопрестъплението и да се разпитват всички, с търсене на мотив и кой има интерес за смъртта на журналистката.  Категоричното наличие на ДНК материал, говори че убиецът е оставил личната карта върху жертвата. Вече има банка с ДНК данни на лица, които са забъркани в такъв тип престъпления. Но ако има някакви съвпадения, досега щяха да арестуват убиеца, смята адвокатът. Психологически профил на извършителя на това тежко престъпление трудно може да се направи според Марин Марковси. Но най-вероятно става дума за звяр, примитивен човек, неопитен, защото е оставил с ДНК профила си и личната си карта.  Ако полицията разполага с платени информатори – някъде той може да се е похвалил в някое кафене…,тогава полицията ще бъде много по ефективна, коментира адвокат Марковски.", "date": "2018.10.08", "title": "Адвокат Марковски за убиеца на Виктория: Вероятно е примитивен, неопитен човек, щом е оставил своето ДНК"}
{"url": "https://www.faktor.bg/bg/articles/kiril-dobrev-nahasva-mladite-sotsialisti-vie-ste-otborat-koyto-shte-ni-pazi-garba", "text": "\"Ключът за успеха на БСП е в ръцете на младите хора\". Tова заяви при среща с областните председатели и медийните секретери на Младежкото обединение зам.-председателят на БСП Кирил Добрев. Той припомни, че управляващата партия в момента е с 10-годишна история, точно колкото години съществува младежката структура на БСП. \"За нас вие сте отборът, който ни пази гърба и скоро ще ни наследи\", коментира още Кирил Добрев. Според зам.-председателя на БСП най-голямата задача на младежите е да работят за привличането на повече млади хора към каузите на левицата. Той не изключи възможността разговор за обединено ляво да тръгне именно от младежките организации, защото те не са натоварени с негативите и междуличностните отношения от миналото. Кирил Добрев отговаря повече от два часа на въпроси на младежите. В хода на дискусията имаше въпроси, свързани с предстоящите избори за Европейски парламент и участието на младите хора в кампанията, състоянието на младежките структури по места и възможностите за работа с НПО и граждански сдружения.", "date": "2018.10.08", "title": "Кирил Добрев нахъсва младите социалисти: Вие сте отборът, който ще ни пази гърба"}
{"url": "https://www.faktor.bg/bg/articles/es-izleze-v-zashtita-na-oleg-sentsov-iska-svobodata-mu", "text": "ЕС смята случая с украинския режисьор Олег Сенцов за нарушение на международното право и елементарните стандарти на правосъдието. Това се казва в огласено снощи изявление на говорителя на Федерика Могерини – върховен представител на Съюз за външната политика и сигурността. През 2015 г. Олег Сенцов бе осъден на 20 години затвор, след като бе признат за виновен в организирането на терористична група. На 14 май т.г. той започна гладна стачка с искане за освобождаването на всички украински политически затворници в руски затвори - общо 64-ма души. На 5 октомври руските власти съобщиха, че Сенцов е прекратил гладната си стачка. „Олег Сенцов показа невероятна смелост, решителност и себеотрицание по време на 145-дневната си гладна стачка. Здравето му сега е влошено до критично състояние. С отказа си да му осигурят подходящо медицинско лечение в институционализирано медицинско учреждение властите в Руската федерация нарушават неговите човешки прана, както и собствените си ангажименти в сферата на човешките права“, се казва в изявлението от Брюксел. ЕС очаква незабавното освобождаване на  режисьора, както и на всички незаконно задържани в Русия и Крим украински граждани.", "date": "2018.10.08", "title": "ЕС излезе в защита на Олег Сенцов, иска свободата му"}
{"url": "https://www.faktor.bg/bg/articles/cherven-sotsiolog-poseche-bsp-votat-na-nedoverie-e-obrechen-na-neuspeh", "text": "Вотът на недоверие към кабинета „Борисов 3“ от гледна точка на обществения дебат е обречен на успех. Това каза в сутрешния блок на Радио „Фокус“ социологът Кънчо Стойчев.  По думите му никой не очаква вотът да свали правителството, но той още сега е постигнал успех, насочвайки вниманието на обществото към изключително важната тема за здравеопазването, където проблемите са натрупвани с години.  „Мотивът, от гледна точка на масовото съзнание, е несправяне със здравеопазването, което касае не само сегашното управление. Бомбата е заложена от доста години. Сегашното правителство вече 10 години е на власт. Това е огромен период, в който масовото съзнание свързва проблемите с това правителство. Това е разбираемо, защото десетгодшният период е достатъчно дълъг съотнесен с нормалният човешки живот. Във всички случай темата е толкова чувствителна, че дискусиите, които ще се разгорят във връзка с този вот ще покажат ясно на обществото, че управляващите не се справят с проблемите в здравеопазване“, обясни той. Кънчо Стойчев коментира, че е налице обществено недоверие към политическите инструменти като вот на недоверие, тъй като начинът на дебатиране в България е опорочен. Не се аргументира с разум, а се дават квалификации за това кой какъв е, обясни социологът и добави, че доверието може да се възвърне само след големи сътресения, които по всяка вероятност предстоят.", "date": "2018.10.08", "title": "Червен социолог попари БСП: Вотът на недоверие е обречен на неуспех"}
{"url": "https://www.faktor.bg/bg/articles/kray-na-krimskata-euforiya-v-rusiya", "text": "Една пета от жителите на Русия са изгубили доверие във Владимир Путин през последната година, пише \"Ведомости\" в коментар за спадналия рейтинг на президента и властта като цяло. Основна причина според вестника е неотдавнашното вдигане на възрастта за пенсия в страната. По данни на социологическия център \"Левада\" за по-малко от година доверието към Путин като политик е намаляло с 20 процентни пункта. Преди началото на последната президентска кампания миналия ноември този показател е възлизал на 59, а през септември т. г. - на 39 процента. Социалното напрежение в Русия расте от края на 2017 г., посочва директорът на \"Левада\" Лев Гудков. \"Кримската еуфория приключи, натрупа се умора от мобилизирането на силите, през последните четири години реалните доходи паднаха с 11-13 на сто, цените продължиха да растат. Освен това бе много силен страхът от голяма война\", пояснява той. Ситуацията се е влошила по думите му още повече с обявяването на пенсионната реформа през юни 2018 г. \"Според хората държавата се мъчи да си реши проблемите за сметка на населението, посегнала е на нещо, смятано от хората за тяхна собственост - пенсионните натрупвания\", отбелязва експертът, като изтъква излъганите \"големи очаквания, че Путин ще отмени\" непопулярния закон. Политологът Дмитрий Орлов обяснява общия спад в доверието към властта в Русия с \"три фактора: структурните социални реформи, неблагоприятното социално-икономическо положение и растящата тревожност. Пенсионната реформа е само една от съставките\", добавя той. \"Намалява и доверието в онези проекти на Путин, заради които рязко бе нараснало през 2014 г.\", подчертава наблюдателят Николай Петров. \"Успехите в Сирия вече не вдъхновяват хората, не им харесва онова, което става в живота вътре в страната. Рейтингът на президента падна на нивото отпреди Крим\", анексиран от Москва през 2014 г., казва той. Путин не може да прехвърли отговорността другиму - в известен смисъл той е заложник на положението си като вожд, който решава всичко, ръководи всичко и всичко подобрява, допълва Петров. Спад в рейтинга на руските власти констатират всички социологически служби, пише \"Ведомости\". Руското общество търси не толкова стабилност, а най-вече промени, казва Валерий Фьодоров, оглавяващ центъра ВЦИОМ. \"Хората подразбират тук икономически подем и разпределение на плодовете от него. У нас обаче не е налице нито едното, нито другото. А правителството разбира под промени вдигане на пенсионната възраст, реформи в образованието и здравеопазването. Сиреч всички са за промени, но ги схващат по различен начин\", допълва анализаторът. Според цитирано във вестника проучване на ВЦИОМ делът на хората в Русия, според които най-лошото предстои, е нараснал от зимата до лятото на тази година от 37 процента на 50. А делът на убедените, че най-лошото е зад гърба им, е спаднал от 32 на 23 процента.", "date": "2018.10.08", "title": "Край на Кримската еуфория в Русия"}
{"url": "https://www.faktor.bg/bg/articles/cheshkiyat-prezident-pri-komunizma-romite-byaha-karani-da-se-trudyat", "text": "Чешкият президент Милош Земан отказа да се разграничи от твърдението си, че 90 процента от ромите в Чехия не работят, предаде Ройтерс. Противопоставянето на Земан с ромското малцинство започна преди две седмици, когато президентът заяви, че въпреки неприязънта си към бившия комунистически режим, той поне е карал ромите да работят, припомня агенцията. Думите на Земан провокираха критика, включително и от роми, които качиха в социалните мрежи стотици снимки как работят, и призоваха президента да се извини. Той отказа и изтъкна, че снимките са на тази една десета част от ромите, които наистина работят. \"Заявих ясно, че оценявам десетте процента роми, които работят\", посочи Земан в отговор на въпрос на зрител ром по време на интервю, излъчвано на живо в чешки уебсайт вчера. \"Не забравяйте, ако искате да сте солидарен с етническата си група, тези 90 процента, които не работят, защото те освен всичко друго влияят и на децата си\", каза президентът. Твърдението на Земан не е подкрепено със статистика. Чешката неправителствена организация \"Ромеа\" определи изказванията му като обидни, а Европейският център за правата на ромите в Будапеща ги нарече расистки. Според годишния доклад за ромите, одобрен от чешкото правителство през август, в края на 2017 г. броят на живеещите в Чехия роми е 240 000 души, като половината от тези хора са считани за \"социално изключени\". Терминът се използва за хора, живеещи на места, където е трудно да си намериш работа, които често също така имат и сериозни дългове. В доклада се посочва, че ромското население се сблъсква със силни пречки в социалния живот, най-вече заради предразсъдъците, които не позволяват на ромите да си намерят работа или подходящо жилище. Според друг доклад към края на август общият брой на безработните в Чехия е 230 000 души. Милош Земан не е първият чешки политик, който засяга темата за безработицата сред ромите. На сегашния премиер Андрей Бабиш му се наложи да се извини за свои думи, казани през 2016 г., когато беше още министър на финансите, че чешки роми били изпратени в концентрационен лагер през Втората световна война, защото отказали да работят. В Европа сега живеят около 11 милиона роми, по-голямата част от които в Румъния, България, Унгария и Испания, отбелязва Ройтерс, цитирана от БТА.", "date": "2018.10.08", "title": "Милош Земан: Комунизмът поне караше ромите да се трудят"}
{"url": "https://www.faktor.bg/bg/articles/pravosadie-v-deystvie-sasht-zamrazi-aktivite-na-oligarha-oleg-deripaska", "text": "САЩ са замразили американски активи на руския бизнесмен Олег Дерипаска. Става дума за къщи в нюйоркския район Горен Ийст Сайд и във Вашингтон. Това съобщи днес в. \"Ню Йорк пост\" позовавайки се на източници от финансовото министерство на САЩ. Според данни на изданието, цитирано от ТАСС, служители на американското финансово министерство водят преговори с бизнесмена да се откаже от операции с активи в Европа, за да не ги постави под заплаха от въвеждане на санкции. Изданието уточнява, че Дерипаска е придобил недвиживи имоти в Ню Йорк за 42,5 милиона долара през 2008 година. Представители на Дерипаска отказаха коментар по тази информация. На 6 април властите на САЩ въведоха санкции срещу Дерипаска и компании, които той контролира, сред които е Русала, единственият производител в Русия на първичен алуминий. Включването в санкционния списък означава замразяване на активи в САЩ и забрана за американски граждани за всякакъв бизнес с тези компании.", "date": "2018.10.08", "title": "Правосъдие в действие: САЩ замрази активите на олигарха Олег Дерипаска"}
{"url": "https://www.faktor.bg/bg/articles/organizirat-bdenie-v-pamet-na-ubitata-zhurnalistka-viktoriya-marinova", "text": "Бдение в памет на убитата в Русе Виктория Маринова ще се проведе тази вечер пред столичната църква „Света Неделя\". То се организира в социалните мрежи и ще започне в 18.30 ч. Все още няма заподозрян на убийството. Разследващите съобщиха, че се работи по всички версии, включително и такива, свързани с професионалната реализация и с личния живот на журналистката. 30-годишната телевизионна водеща бе убита по особено жесток начин, като преди това е изнасилена. Тялото е открито на брега на Дунав. Убийството има и международен отзвук. То е отразено от Би Би Си. Председателят на групата на ЕНП Манфред Вебер писа в \"Туитър\", че е шокиран от бруталното убийство на български журналист. \"Моите мисли са със семейството й. Тя е третият журналист, убит в ЕС за една година\", пише Вебер и подчертава, че това е много притеснително че е необходимо спешно българските власти да извършат пълно разследване. Тепърва ще се изяснява дали Маринова е станала случайна жертва, или е била следена.", "date": "2018.10.08", "title": "Организират бдение в памет на убитата журналистка Виктория Маринова"}
{"url": "https://www.faktor.bg/bg/articles/valeri-simeonov-dobre-e-mvnr-da-izleze-s-ostra-pozitsiya-po-izkazvaneto-na-putin", "text": "Отношенията с Русия в последните дни се развиват в една нелинейна зависимост. Руският президент Путин или има лоши съветници, или не си мери приказките. Не знам кой му пише речите и изказванията на Владимир Путин, но той си позволи да даде лоша оценка на българското правителство за „Южен поток“. Нещо обаче се е объркал и е добре МВнР да излезе с остра позиция по този въпрос, каза вицепремиерът Валери Симеонов в ефира на БНТ. Според него проектът е бил унизителен за страната ни.  „Решението за спирането на проекта е продиктувано поради това, че България можеше да търпи сериозни финансови санкции от ЕС, ако беше реализиран този проект. „Проектът беше вреден и срещу българския национален интерес“, категоричен бе Симеонов. „Да инвестираш в изграждането на тръбопровод и да чакаш да получаваш такси след 20 или 220 години, е глупаво. Тук става въпрос за много сериозни икономически основания да отхвърлим този проект. Не може Путин да дава такива унизителни определения за България. България нямаше никакъв интерес от изграждането с тези договорености, които бяха тогава. Не всеки енергиен проект е полезен“, подчерта вицепремиерът. За избора на главен секретар на МВР, Валери Симеонов коментира: \"По-добре да се внимава с избора на главен секретар на МВР, за да не го освобождаваме след няколко месеца. По-добре да се направи подходящ избор. Светлозар Лазаров все още носи сериозни негативи от случая с Лясковец. Не мисля, че това е подходящ избор. Споразумението с ГЕРБ повелява всички кадрови промени да бъдат обсъдени с партньорите.\" \"Не виждам трус в това, че една от партиите има намерение да участва в следващите избори в друго съдружие. В Обединените патриоти сме се подписали за сегашното събрание, не за бъдещи коалиции\", разкри Симеонов дали ще се коалират за евроизборите с други партии.", "date": "2018.10.08", "title": "Валери Симеонов: Добре е МВнР да излезе с остра позиция за унизителното изказване на Путин"}
{"url": "https://www.faktor.bg/bg/articles/ochakva-ni-priyatna-slancheva-sedmitsa", "text": "Днес над по-голямата част от страната отново ще бъде слънчево. Над крайните източните райони ще има значителна ниска облачност, а в сутрешните часове на отделни места в низините видимостта ще бъде намалена. Ще духа слаб до умерен североизточен вятър. Максимални температури между 20° и 25°, в София около 21°.  Атмосферното налягане е близко до средното на месеца и през деня ще започне бавно да се повишава.  По Черноморието, главно преди обяд ще има ниска облачност или намалена видимост. Ще духа до умерен североизточен вятър. Максималните температури между 19° и 22°. Вълнението на морето ще е 2-3 бала. Температурата на морската вода е 20–21°. Над планините ще бъде предимно слънчево. Ще духа до умерен вятър от север-североизток. Максималната температура на височина 1200 метра ще е около 17°, на 2000 метра – около 11°. Във вторник и в сряда над по-голямата част от страната ще бъде слънчево. Сутринта на места в източните райони и покрай Дунава ще има условия за ниска облачност или за мъгла. В западната половина от страната ще духа слаб източен вятър, в източната - слаб до умерен, от север-североизток. Преобладаващите минимални температури ще са между 4 и 9 градуса, а дневните - предимно между 19 и 24 градуса.", "date": "2018.10.08", "title": "Очаква ни приятна, слънчева седмица"}
{"url": "https://www.faktor.bg/bg/articles/proval-na-referenduma-za-zabrana-na-gey-brakovete-v-rumaniya", "text": "Референдумът в Румъния за забрана на гей браковете в конституцията не успя да привлече 30 % участие на избирателите, предаде Франс прес, като се позова на Централното избирателно бюро. Едва 20,4 на сто от избирателите гласуваха в двудневния референдум, започнал вчера. Румънците бяха призовани да се произнесат дали в основния закон да бъде вписано, че само мъж и жена, а не както досега - съпрузи - могат да встъпят в съюз. Застъпниците на оспорваната кауза на референдума признаха поражението си, посочва АФП. Активистите, които се борят за правата на хомосексуалните и транссексуалните празнуваха изхода от гласуването. Тяхната тактика беше да бойкотират референдума имено с надеждата за такъв резултат. Провалът на референдума е и провал за управляващата коалиция, която призова да се гласува със \"за\".", "date": "2018.10.08", "title": "Провал на референдума за забрана на гей браковете в Румъния"}
{"url": "https://www.faktor.bg/bg/articles/prof-gencho-nachev-sashtestvuvat-shemi-za-iztochvane-na-nzok-chrez-lekarstva", "text": "Съществуват схеми за източване на НЗОК чрез лекарства, заяви пред БТВ директорът на УМБАЛ \"Света Екатерина\" проф. Генчо Начев по повод съвместните проверки на Специализираната прокуратура и ГДБОП за злоупотреба с лекарства в две онкоболници. Лекарствената политика като цяло у нас е сбъркана – няма държава, в която парите за лекарства са колкото тези за болнична и доболнична помощ. За всяко лекарство се казва, че едва ли не е панацея и без достатъчно клинични тестове се пуска в обращение у нас. Спекулира се с нещастието на хората, заяви проф. Начев. За мен е престъпление – дори не само от морална гледна точка, а като нарушване на закона, добави той. По думите му въвеждането на задъжителна здравна застрахова е опит да се направи нещо реално. За да се направи реформа, първото, което трябва да се направи, е реално остойностяване на медицинските услуги. Рязката демонополизация на НЗОК с декрет е много опасна. Мисля, че самите застрахователи не са готови за такова нещо, каза още проф. Генчо Начев.", "date": "2018.10.08", "title": "Проф. Генчо Начев:  Рязката демонополизация на НЗОК е много опасна"}
{"url": "https://www.faktor.bg/bg/articles/shefat-na-interpol-podade-ostavka-sled-skandalnoto-mu-izchezvane", "text": "От Интерпол съобщиха, че Мън Хунвей - когото Китай обяви, че разследва за нарушения на закона - е подал оставка като президент на международната полицейска организация, предаде Ройтерс, цитиран от БТА. Оставката е била получена в генералния секретариат на Интерпол във френския град Лион и влиза в сила незабавно, се казва в официалното съобщение. Освен президент на Интерпол Мън е и заместник-министър на обществената сигурност на Китай. По-рано Централната комисия за проверка на дисциплината при Китайската комунистическа партия съобщи на сайта си, че шефът на Интерпол е разследван по подозрение в нарушение на китайските закони, свързани с корупция. \"Нямаме информация\", каза говорител на френското вътрешно министерство в отговор на молба да коментира съобщението на китайските власти. За изчезването на Мън преди няколко дни алармира неговата съпруга от френския град Лион, където е централата на Интерпол. По-късно се появиха съобщения, че той е бил забелязан да заминава от летището на Стокхолм за Китай. В съобщението от централата на Интерпол се добавя, че южнокореецът Ким Йон-ян ще изпълнява временно длъжността президент на Интерпол до избирането на нов, което ще стане на форум на организацията на 18-21 ноември в Дубай.", "date": "2018.10.08", "title": "Шефът на Интерпол подаде оставка след скандалното му \"изчезване\""}
{"url": "https://www.faktor.bg/bg/articles/angliyski-razuznavach-rusiya-e-zhestoka-strana-ubiystvata-sa-v-neynoto-dnk", "text": "Русия е жестока страна и убийствата са част от нейното \"политическо ДНК\", заяви бившият ръководител на британското външно разузнаване МИ-6 в интервю за телевизия \"Скай нюз“. По думите на сър Ричард Диърлав, който напусна британското разузнаване през 2004 година, съветските шпионски дейности, а по-късно руските, никога не са преставали. Той коментира конкретно и случая в Солсбъри с бившия полковник от ГРУ Сергей Скрипал и дъщеря му Юлия, които според британските власти са отровени по заповед от Кремъл с нервнопаралитичното вещество \"Новичок\". \"Нападението във Великобритания се вписва в историческия модел. Русия традиционно използва убийството като оръжие, това е част от политическото ДНК на Русия. Ужасно е да се говори по този начин, но това е жестока страна и те са склонни да се убиват един друг\", допълни Диърлав. По-рано бившият ръководител на МИ-6 изрази съжаление, че е помогнал на президента на Руската федерация Владимир Путин да дойде на власт през 2000-та година.", "date": "2018.10.08", "title": "Английски разузнавач: Русия е жестока страна, убийствата са в нейното ДНК"}
