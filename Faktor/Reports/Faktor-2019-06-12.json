{"url": "https://www.faktor.bg/bg/articles/tramp-polsha-shte-kupi-f-35", "text": "\"Празнуваме покупката от Полша на голямо количество самолети Ф-35\", това съобщи американският президент Доналд Тръмп относно постигната договореност с Полша за покупката на изтребители-бомбардировачи от пето поколение.    Запознат с положението по този въпрос полски източник по-рано заяви пред РИА Новости, че властите в Полша се надяват да ускорят получаването на американски бойни машини Ф-35, ако САЩ отменят доставката на такива самолети за Турция. През март военният министър на Полша подписа план за техническата модернизация на въоръжените сили до 2026 г. В рамките на тази програма е предвидено закупуването на 32 многоцелеви самолета пето поколение до 2026 г.", "date": "2019.06.12", "title": "Тръмп: Празнуваме покупката от Полша на голямо количество самолети Ф-35!"}
{"url": "https://www.faktor.bg/bg/articles/rusiya-prehvarlya-dopalnitelni-voyski-v-krim", "text": "Русия през последните 18 месеца е прехвърлила допълнителни войски и въоръжение на територията на Крим, съобщава днес американското издание „Дифенс уан“, цитирано от Интерфакс и БНР.  Изданието се е сдобило със спътникови снимки от компанията „Planet Labs“, направени в периода януари 2018-април 2019 г. На тях се виждали батареи С-400, както и изтребители на четири различни локации.  В момента в Крим се намират 30 000 руски военнослужещи, Москва планира да изпрати там още 13 000, заявил източник от американското разузнаване.  Според друг източник Черноморският флот на Русия наскоро е получил 10 кораба, способни да изстрелват ракети с голям обсег „Калибър“. С тях може да бъдат нанасяни удари по цели извън пределите на Черно море, включително Южна Европа и Сирия, твърди източникът на изданието.", "date": "2019.06.12", "title": "САЩ бие тревога: Русия прехвърля допълнителни войски и въоръжение в Крим!"}
{"url": "https://www.faktor.bg/bg/articles/novini/svyat/kiparskata-politsiya-otkri-ostanki-na-7-ma-zhertva-na-seriyniya-ubiets", "text": "След продължило няколко седмици издирване кипърските власти са открили човешки останки в езерото Меми на острова, съобщава кипърският вестник „Филелефтерос“, цитиран от БТА.  Предполага се, че става дума за тялото на 6-годишното филипинско момиче Сиера, дъщеря на една от жертвите на обвинения за серия от убийства Никос Метаксас. 35-годишният армейски капитан беше задържан през април и призна за убийствата на пет жени, с които се е свързал в сайтове за запознанства. Сред предполагаемите жертви са и две момичета - на 6 и на 8 години, които са дъщери на две от убитите жени. Смята се, че две от жертвите са от Филипините - майка и дъщеря. Майка и дъщеря от Румъния също са сред предполагаемите жертви на убиеца, както и една жена от Непал. Повечето от чужденките са работели като домашни помощнички на острова и са изчезнали между септември 2016 г. и август 2018 г. С тялото, открито днес, броят на намерените останки от жертви на убиеца става седем. Телата на три от жертвите, румънка и 8-годишната ѝ дъщеря и филипинка, бяха открити в куфари в токсичното Червено езеро близо до меден рудник. Според информация на „Филелефтерос“ полицията продължава да издирва три жени, които са разговаряли със заподозрения и все още не са открити.", "date": "2019.06.12", "title": "Кипърската полиция откри останки на 7-ма жертва на серийния убиец"}
{"url": "https://www.faktor.bg/bg/articles/novini/svyat/tusk-ne-vsichki-strani-ot-es-sa-gotovi-za-pregovori-za-chlenstvo-na-severna-makedoniya", "text": "Председателят на Европейския съвет Доналд Туск заяви днес, че не всички страни членки са готови да вземат решение за начало на преговори за присъединяването на Северна Македония към общността. На среща в Брюксел с новия президент на Северна Македония Стево Пендаровски Туск заяви, че иска да бъде честен. „Не всички страни са готови да вземат решение за начало на преговори идните дни“, каза той. „Лично аз смятам, че може да има само едно решение – начало на преговори и със Северна Македония, и с Албания, както препоръча Европейската комисия. Въпросът днес е не дали, а кога да стане това. А понякога консенсусът между 28 страни отнема повече време, отколкото ми се иска“, отбеляза Доналд Туск. Утре темата ще бъде обсъдена в Берлин между северномакедонския премиер Зоран Заев и канцлерката Ангела Меркел.", "date": "2019.06.12", "title": "Туск: Не всички страни от ЕС са готови за преговори за членство на Северна Македония"}
{"url": "https://www.faktor.bg/bg/articles/tsvetlin-yovchev-radikalizatsiyata-vinagi-zapochva-s-nyakakva-lichna-kriza", "text": "Бившият вътрешен министър и експерт по национална сигурност Цветлин Йовчев разкри пред бТВ, че е имало информация от партньорски служби преди години, които са предупредили, че много младежи се поддават на радикализация в цяла Европа. \"Трябва да започнем една задълбочена дискусия, какви са реалните заплахи от радикалния ислям у нас\", посочи Йовчев. „Радикализацията е един доста сложен процес, който винаги започва с някаква лична криза. Обикновено това са хора между 18 и 36 години. Личността започва да търси причини за това, че не може да се реализира и тя се търси в предпоставките извън себе си. Ислямът е идеология, която предлага лесно обяснение на света около нас и много кратък път, с който от неуспели се превръщаме в успели. Това става чрез приемане на религиозните модели и следва джихад“, обясни бившият вътрешен министър. „Вече има ясни критерии, които показват, че човекът е бил оплетен“, коментира конкретния случай с ученика от Пловдив Йовчев. „За да се предотврати подобна радикализация, могат да се направят няколко неща. На първо място да се следят източниците на информация и по-специално салафитския ислям. Подобни източници на информация трябва да се поставят под контрол“, подчерта Йовчев. „Отговорност за противодействие на тероризма има ДАНС. В Закона за СРС има описани способи, които са били актуални преди няколко години. Сега службите не са в състояние да се справят, тъй като се изисква по-нов метод на работа. Трябва да има много сериозен механизъм за контрол, но трябва да се внимава да не се злоупотреби. Необходимо е държавата да инвестира в новите системи за контрол, които са изключително скъпи. Има технологии, които могат да забранят достъпа до такива сайтове от България“, подчерта Цветлин Йовчев. По думите му са нужни три неща, за да се радикализира един човек: трябва да има радикална парадигма - социална мрежа - устойчиви социални връзки вътре. „Радикализацията в момента се извършва така, че не е нужен вербовчик. Това става чрез платформи в социалните мрежи, които дават достатьчно информация, че човек може сам да се радикализира. Ако човек реши да извърши атентат, се свързва с група и други хора“, обясни експертът.", "date": "2019.06.12", "title": "Цветлин Йовчев: Радикализацията винаги започва с някаква лична криза"}
{"url": "https://www.faktor.bg/bg/articles/novini/svyat/yunker-dokato-sporat-mezhdu-sarbiya-i-kosovo-ne-bade-reshen-nito-ednata-ot-tyah-ne-mozhe-da-stane-chlen-na-es", "text": "\"Ако спорът между Сърбия и Косово не бъде разрешен, нито едната от тях няма да може да стане член на ЕС. Не искаме да излагаме ЕС на нестабилност. Ние искаме да изнесем стабилност в тези страни, или както и да ги наричате\", заяви председателят на Европейската комисия Жан-Клод Юнкер, цитиран от \"Радио и телевизия Косово\". \"Винаги съм бил за конструктивен диалог между Сърбия и Косово. Не съм доволен, че процесът не върви в правилната посока\", подчерта председателят на ЕК.", "date": "2019.06.12", "title": "Юнкер: Докато спорът между Сърбия и Косово не бъде решен, нито едната от тях не може да стане член на ЕС"}
{"url": "https://www.faktor.bg/bg/articles/novini/svyat/meksiko-ima-samo-45-dni-da-podobri-kontrola-po-granitsata-sas-sasht", "text": "Американският президент Доналд Тръмп неволно разкри подробности около имиграционното споразумение с Мексико като размаха документ пред репортерските камери . Макар и да нарече детайлите около него тайни, слънчевата светлина и добрата оптика успяха да ги прихванат. Американският държавен глава обяви, че именно този лист е договореността споразумение с Мексико. Тръмп продължи с думите, че е \"много добра сделка\", но ще остави Мексико да разкрие детайлите около нея в подходящия момент. Въпреки това размаханият лист се оказа осветен от слънцето и на увеличените снимки, се чете, че Мексико има срок от 45 дни да засили охраната по южната си граница. След това предстои оценка на постигнатото от Вашингтон и при незадоволителни резултати Мексико ще стане \"сигурна трета страна\".  Това би оставило преминаващите в Мексико, вместо да кандидатстват за статут на бежанци в Съединените щати. Такова споразумение трудно би получило нужната подкрепа от мексиканските депутати. Американските преговарящи са искали ангажимент за нулева миграция през мексиканска територия, но това е било \"мисия невъзможна\", сподели мексиканската страна.", "date": "2019.06.12", "title": "Мексико има само 45 дни да подобри контрола по границата със САЩ"}
{"url": "https://www.faktor.bg/bg/articles/novini/svyat/zaloviha-terorist-uchastval-v-atentatite-v-istanbul-prez-2016-g", "text": "Турските сили за сигурност задържаха един от терористите, участвали в организирането на две бомбени нападения през декември 2016 г. край стадион \"Водафон Арена\" в Истанбул, отнели десетки човешки животи, съобщава турската телевизия CNN-Turk. Екипи на жандармерията са задържали Месут Бакар, член на групировката ПКК, при антитерористична операция, извършена в района на град Юксекова, окръг Хаккяри (Югоизточна Турция). Бакар е бил издирван от силите за сигурност от дълго време. Смята се, че кюрдският сепаратист е сред организаторите на бомбените нападения през декември 2016 г., при които загинаха 47 души, а 166 бяха ранени. Отговорност за кървавите атентати пое групировката Ястреби за свободата на Кюрдистан (ТАК), свързана с Кюрдската работническа партия (ПКК). Кюрдската работническа партия, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ. Над 40 хиляди души загинаха при въоръжения конфликт.", "date": "2019.06.12", "title": "Заловиха терорист, участвал в атентатите в Истанбул през 2016 г."}
{"url": "https://www.faktor.bg/bg/articles/ms-prez-2020-g-nyama-da-ima-novi-investitsionni-proekti-finansirani-chrez-darzhavni-zaemi-ili-darzhavna-garantsiya", "text": "Министерският съвет взе решение в проекта на Закон за държавния бюджет на Република България за 2020 г. да не бъдат включвани нови инвестиционни проекти, които да бъдат финансирани с държавни заеми и/или с издаване на държавни гаранции, съобщи правителствената пресслужба. Основанието за това е, че няма постъпили от ресорните министерства нови проектни предложения по реда на Наредбата за условията, на които трябва да отговарят инвестиционните проекти, финансирани с държавни заеми, и проектите, кандидатстващи за финансиране с държавна гаранция, и за реда за тяхното разглеждане. С това решение ще се осигури последователност при прилагането на мерките за подобряване на бюджетната позиция на фона на продължаващата фискална консолидация и за спазване на фискалните цели, предвидени в Средносрочната бюджетна прогноза за 2020-2022 г. Правителството реши и в проекта на Закона за държавния бюджет за следващата година да бъде предвидена възможност за издаване на държавна гаранция по споразумение между Международната банка за възстановяване и развитие и Фонда за гарантиране на влоговете в банките за осигуряване на достъп на Фонда до инструмент за условно финансиране в размер до 350 млн. eвро.", "date": "2019.06.12", "title": "МС: През 2020 г. няма да има нови инвестиционни проекти, финансирани чрез държавни заеми или държавна гаранция"}
{"url": "https://www.faktor.bg/bg/articles/rumaniya-vazrazhda-stari-mini-v-opit-da-specheli-dyal-ot-pazara-na-elektricheski-baterii", "text": "Румъния има план да навлезе на пазара на редкоземни елементи и да се превърне в доставчик на елементи за производството на заводи за електрически батерии, като очакванията са това да гарантира на страната инвестиции в размер на десетки милиони. Северната ни съседка вече е предприела първите стъпки в тази посока, като отваря отново затворени стари мини. Досега работата в три такива за редки метали е била възобновена за първи път от три десетилетия насам, посочва румънският министър на икономиката Никулае Бадалау. В интервю, цитирано от Bloomberg, той посочва, че целта е там да се добиват елементи като европий и диспросий. Държавата вече води преговори с производители на електрически батерии, за които ще се доставят тези редкоземни елементи. А според прогнозите това може да отключи инвестиции в размер на над 50 милиона евро или 57 милиона долара за Румъния. \"Искаме да станем член на European Battery Alliance\", посочва Бадалау. \"Това ще гарантира, че поне един от заводите за производство на батерии, планирани да отворят в региона от няколко различни компании, ще бъде позициониран тук\", допълва министърът. Сред производителите, които планират изграждането на такива фабрики в региона или търсят възможност за партньорство за доставките на суровини за батерии са Daimler, Johnson Matthey и Rio Tinto. Първите две вероятно ще изградят заводи в Полша, а третата - в Сърбия.", "date": "2019.06.12", "title": "Защо Румъния възражда стари мини?"}
{"url": "https://www.faktor.bg/bg/articles/za-12-mesetsa-sluzhbite-sa-sledili-3046-dushi-podslushvaniyata-se-uvelichavat", "text": "През 2018 г. в 5328 случая съдът е разрешил прилагане на Специални разузнавателни средства (СРС), като предишната година подслушване и следене е одобрено от съда в 4624 случая. Отказите са 771. За 12 месеца службите са следили 3046 души. Данните са от годишния доклад на Националното бюро за контрол на специалните разузнавателни средства (НБКСРС), който днес бе приет от парламента без никакви дебати. Той бе внесен от новия председател на Бюрото Пламен Иванов. Той бе избран на мястото на Бойко Рашков, който на няколко пъти алармираше, че при подслушването и проследяването се вършат нарушения. Ефективността от използването на СРС е ниска. По тях са изготвени само 1714 веществени доказателства, тоест в останалите случаи резултатите от подслушване и следене не стигат до съда. Най-много СРС-та през миналата година са разрешили специализираният съд и окръжният в Пловдив. Службите най-често искат да подслушват, става ясно от статистиката. Нито едно нарушение при прилагането на специални разузнавателни средства (СРС) не е открито през миналата година. \"През 2018 г. бюрото не е констатирало неправомерно прилагане на СРС. През 2014 г. са уведомени 4 граждани; през 2015 г. – 10; през 2016 г. – 5, а през 2017 – един. Това в известна степен се дължи на факта, че през периода 2014 - 2017 г. гражданите са уведомявани за неправомерни действия спрямо тях, които са извършени преди създаване на бюрото. С повишаване на контрола върху процедурите намалява и рискът от възможни нарушения на закона\", пише в отчета. В навечерието на избор от парламента на нов състав на Националното бюро за контрол над специалните разузнавателни средства (НБКСРС) в края на миналата година стана известно, че трима от сегашните членове на бюрото са извършвали нарушения и въпреки това са издигнати от парламентарните партии за нов петгодишен мандат.", "date": "2019.06.12", "title": "Подслушванията се увеличават, за 12 месеца службите са следили 3046 души"}
{"url": "https://www.faktor.bg/bg/articles/tsatsarov-sklyuchi-sporazumenie-za-satrudnichestvo-s-rumanskata-direktsiya-za-borba-s-organiziranata-prestapnost", "text": "Главният прокурор Сотир Цацаров и главният прокурор на Дирекцията за разследване на организираната престъпност и тероризма /DIICOT/ в Румъния Феликс Бънила подписаха днес в Букурещ споразумение за сътрудничество, съобщи пресцентърът на прокуратурата на Република България. Споразумението предвижда директни контакти между двете прокуратури и пряко сътрудничество в разследвания с предмет организирана престъпност /включително контрабанда, трафик на хора, трафик на наркотици/, тероризъм и други тежки престъпления, извършени на територията на двете страни. Създава се механизъм за ускорен обмен на информация, изпълнение на искания за правна помощ /Европейски заповеди за арест и за разследване/, както и за създаване на съвместни екипи за разследване /СЕР/. Предвижда се също професионално сътрудничество, свързано с общо обучение и проекти. Споразумението създава основа за пряко взаимодействие между Специализираната прокуратура и DIICOT. Споразумението за сътрудничество е подписано в рамките на посещението на главния прокурор Сотир Цацаров в Румъния, по покана на ръководителя на DIICOT г-н Феликс Бънила. В състава на българската делегация са заместник-главният прокурор Иван Гешев и завеждащият отдел \"Международен\" във ВКП Цветомир Йосифов. Предмет на обсъждане между българските и румънските прокурори са и текущи наказателни производства от взаимен интерес. Дирекцията за разследване на организираната престъпност и тероризма към Прокуратурата при Върховния касационен съд на Република Румъния е самостоятелна структура в рамките на румънската прокуратура, която се ръководи от главен прокурор. Прокурорите от DIICOT ръководят разследването и осъществяват функциите на държавното обвинение по дела за организирана престъпност и тероризъм. Дирекцията има специализирани служби /отдели/ за организирана престъпност, трафик на наркотици, киберпрестъпност, финансови и данъчни престъпления, тероризъм и престъпления против националната сигурност. DIICOT е част от Националната система за превенция и противодействие на тероризма, създадена в Република Румъния с отделен закон през 2004 г. Освен централна, Дирекцията има и териториална структура - 14 териториални служби и 26 местни бюра.", "date": "2019.06.12", "title": "Цацаров сключи споразумение за сътрудничество с румънската прокуратура"}
{"url": "https://www.faktor.bg/bg/articles/ot-feysbuk-izmisliha-kak-da-plashtat-na-potrebitelite", "text": "Водещата социална медия \"Фейсбук\" (Facebook Inc.) стартира приложение, за което компанията ще плаща на потребителите за информация относно приложенията, които те използват, съобщава агенция MarketWatch.  Приложението, наречено, като \"Фейсбук\" планира да го направи достъпно в скоро време и за iOS (мобилната операционна система на Apple и неговите iPhone-и). В миналото \"Фейсбук\" стартира две подобни приложения, но те доста бързо бяха изключени след критики за нарушаване на неприкосновеността на личния живот на потребителите на социалната медия. Новото приложение ще събира информация за приложенията, които хората използват и за колко време, включително кои функции на приложенията се използват - давайки на Facebook ценна информация за това как хората използват услугите на неговите конкуренти. \"Фейсбук\" заяви, че новото приложение Study е различно от предишните две и е изградено де факто от нулата. \"Фейсбук\" подчерта, че няма да проследява пароли или идентификатори на профили и периодично ще напомня на хората, че приложението събира техни данни. Но някои експерти по неприкосновеността на личния живот са загрижени, че потребителите все още не знаят точно каква информация ще изпращат на социалната медия. На този етап от \"Фейсбук\" не посочват колко ще плащат на потребителите, които са решили да споделят информация със социалната медия. ", "date": "2019.06.12", "title": "От \"Фейсбук\" измислиха как да плащат на потребителите"}
{"url": "https://www.faktor.bg/bg/articles/nova-osvobodiha-benatova-i", "text": "Нова ТВ е прекратила в петък договорите на разследващите журналисти Миролюба Бенатова и Генка Шикерова, научи  . Те потвърдиха информацията, но отказаха коментар. До прекратените договори се стигна след като в началото на месеца стана известно, че новото ръководство на медията е поставило пред избор Бенатова, Шикерова и Марин Николов (който е в отпуск). В края на май тримата са били извикани на разговор, на който са им предложили смяна на трудовите взаимоотношения. Ръководството на медията тогава им предложи да работят без трудови договори, а като свободни автори, сътрудници на телевизията. Аргументът, ползван от медията е, че по този начин се оптимизират разходи, а и така разследващите журналисти „ще имат повече свобода да работят“. По същество обаче новите условия на т.нар. граждански договори не просто не дават свобода на журналистите, а въвеждат санкции за тях, ако например откажат да направят „тема, поръчана им от медията“. През април \"Адванс медиа груп\" на братята Кирил и Георги Домусчиеви и MTG финализираха продажбата на \"Нова Броудкастинг груп\". Акциите, представляващи 100% от капитала на дружеството, бяха прехвърлени на купувача. Сделката беше одобрена и от Комисията за защита на конкуренцията, а председател на съвета на директорите на \"Нова Броудкастинг груп\" стана Георги Домусчиев. За изпълнителни директори на компанията бяха назначени досегашните прокуристи Вяра Анкова и Николай Андреев. Свободна Европа потърси за коментар Вяра Анкова, но тя не отговори на позвъняванията. \"Нова Броудкастинг груп\" АД притежава най-голямата и водеща медийна група в България. В портфолиото ѝ влизат 7 телевизионни канала. Компанията е най-големият участник на онлайн пазара в страната, достигайки до около 75% от хората, използващи интернет в България. След смяната на собствеността журналистите в Нова телевизия започнаха да говорят неофициално за цензура. Впоследствие част от тях разясниха случващото се и с имената си. Първи това направиха спортните журналисти от сайта „Гонг.бг“, които се оплакаха от „външна намеса“ в редакционната им политика. След това Христо Христов, който държи 3% от капитала на \"Нетинфо\", обяви в профила си във Фейсбук, че вижда \"засилена намеса в редакторската политика на сайтовете \"Гонг\", \"Вести\" и \"Дарикнюз\". Преди два дни с решение на Съвета на директорите на \"Нетинфо\" Христо Христов бе освободен от позицията изпълнителен директор. Нова телевизия вече напуснаха редица журналисти и продуценти, сред които Цветомир Семов, Диана Димова, Марина Цекова и Елена Гюрова.", "date": "2019.06.12", "title": "Нова ТВ освободи Генка Шикерова и Миролюба Бенатова"}
{"url": "https://www.faktor.bg/bg/articles/antiteroristichnite-sluzhbi-se-obedinyavat-v-edinen-tsentar", "text": "Рисунки на деца от столични училища, създадени под вещото ръководство на Иван Яхнаджиев, са включени в благотворителна изложба на Превантивно-информационния център по проблемите на наркоманиите в София. Председателят на Народното събрание откри експозицията, която е подготвена в рамките на Програмата за превенция на употребата на психоактивни вещества „Изкуството като алтернатива“. Председателят на парламента поздрави младите творци и техния ментор – художника авангардист Иван Яхнаджиев, за участието им в инициативата. Цвета Караянчева посочи, че целта е децата да бъдат насочени да развиват своите таланти и умения в различни сфери като превенция да не тръгнат по път, от който много трудно се излиза. Радвам се, че големият художник Иван Яхнаджиев подава ръка на децата и заедно с Общинския съвет на София и народните представители подкрепяме тези млади таланти, отбеляза тя. По думите й е много важно малките деца да бъдат насочвани в правилната посока – да развият своите умения и таланти, защото изкуството и спортът възпитават ценности. Каузата, за която работим заедно с Превантивно-информационния център по наркомании, е изкуството като алтернатива, отбеляза на откриването на изложбата председателят на постоянната комисия по здравеопазване и социална политика на Столична община д-р Веселин Милев. В експозицията са включени рисунки на ученици от 1-во и 129-то училища в София, които пресъздават палитрата от цветове на пролетта. Откриването на изложбата в Народното събрание е голям жест към децата и към всички нас, които решихме да творим в името на една добра кауза, подчерта Иван Яхнаджиев. Изкуството е много силно и може да накара децата да тръгнат в добра посока и да живеят по-добре, добави той. На откриването на експозицията „Нарисувана пролет“ присъстваха председателят на ПГ на ПП ГЕРБ и на Комисията по здравеопазването на Народното събрание д-р Даниела Дариткова, председателят на Комисията по образованието и науката Милена Дамянова, председателят на Комисията по вероизповеданията и правата на човека Красимир Велчев, много народни представители и гости на парламента.", "date": "2019.06.12", "title": "Караянчева откри благотворителна изложба с рисунки на деца срещу наркоманията"}
{"url": "https://www.faktor.bg/bg/articles/kralskoto-semeystvo-v-dubay-stava-sponsor-na-roden-futbolen-klub", "text": "ОФК „Пирин“ намери търсения от години спонсор в лицето на световноизвестния инвестиционен посредник „Емирейтс Уелт“. Контролния пакет акции във всички разклонения на марката държи кралското семейство в Дубай. Договорът на фирмата от Дубай с „Пирин” за срок от 1 г. стана факт снощи и бе скрепен с подписите на управителя на общинското футболно дружество Венко Попов и на представителката на „Емирейтс Уелт” у нас Ива Димитрова Уорън, която е родена и израсла в Благоевград, съобщава \"Струма\". Бизнесдамата е потомствена привърженичка на орлетата, дъщеря е на бившия футболист на „Ботев“ /Благоевград/ и „Пирин“ Димитър Дацев. Финансови параметри по сделката по изрично желание на рекламодателя не бяха огласени, но от клуба се похвалиха, че партньорската перспектива пред най-обичания отбор в Югозапада е много сериозна. Другата добра новина на деня за благоевградския клуб дойде от футболната централа. ОФК „Пирин“ получава лиценз за професионалния футбол, увериха от Лицензионната комисия на БФС, с което сложиха край на опасенията за изхвърлянето за трети път в последните 14 г. на орлетата в селската група. Финансовият иск на собственика на другия частен клуб Ивайло Андонов е с шестцифрово измерение, но не е взет под внимание при одобрението на лиценза.", "date": "2019.06.12", "title": "Кралското семейство в Дубай става спонсор на роден футболен клуб"}
{"url": "https://www.faktor.bg/bg/articles/sport/svetat/otsviriha-sestrite-stoevi-ot-evropeyskite-igri", "text": "Европейските шампионки по бадминтон Габриела и Стефани Стоеви, които декларираха шумно, че повече няма да играят за България, са извадени официално от спортната ни делегация за Европейските игри в Минск (21-30 юни). Ден преди крайния срок за заявки председателят на БОК Стефка Костадинова лично се е обадила на хасковските сестри и ги е попитала дали ще участват. Отговорът е бил \"не\", затова на заседанието на Изпълнителното бюро на следващия ден е взето решение те да бъдат задраскани от състава, съобщава \"Сега\". Десетина дни по-късно Стоеви са изпратили имейл до БОК, в който пишат, че искат да защитят титлата си от Първите европейски игри в Баку'15. След запитване от БОК организационният комитет в Минск'19 е отговорил, че след крайния срок не може да се правят изключения. Така българската делегация остава от 87 спортисти. Стоеви са заявени за турнира в Мадрид (Исп, $25 000, 12-15 юни) от сериите International Challenge. Там са №1 в схемата при двойките и почиват в I кръг. Заявката им е пратена от БФБ още през март, преди скандала. Федерацията обаче не е оттеглила тяхната заявка и ги е оставила сами да решат дали да участват в Мадрид, което може да е само в качеството им на българска двойка. Същото се отнася и за бъдещите турнири, в които ще искат да играят Стоеви - те могат да бъдат заявявани само от името на национална федерация. И тъй като не са членове на друга, може за това да разчитат само на БФБ, чийто президент Володя Златев и вчера заяви, че ръката към тях е протегната за помирение.", "date": "2019.06.12", "title": "Отсвириха сестрите Стоеви от Европейските игри"}
{"url": "https://www.faktor.bg/bg/articles/grigor-dimitrov-veche-trenira-v-london", "text": "Григор Димитров вече е в Лондон, където на 17 юни ще започне участието си на турнира в Куинс. Първата ни ракета се зае с подготовката си, като проведе тренировка във фитнеса в комплекса All England Club. „Топ тенисистът“ ни ще подгрее за Уимбълдън на един от любимите си турнири на трева, в който стана шампион през 2014 година. Преди това бе планирал да играе в Хертогенбош, но се отказа, за да удължи подготовката си преди Куинс. Участие са потвърдили още Кайл Едмънд, Ник Кириос, Стан Вавринка, Стефанос Циципас, Денис Шаповалов и други. Димитров ще играе и на двойки в Куинс, като ще си партнира с Хуан Мартин дел Потро.", "date": "2019.06.12", "title": "Григор Димитров вече тренира в Лондон"}
{"url": "https://www.faktor.bg/bg/articles/kultura/pisatelite-milen-ruskov-i-izabel-sa-tazgodishnite-nositeli-na-vazovata-nagrada-za-literatura", "text": "Писателите Милен Русков и Изабел са тазгодишните носители на Вазовата награда за литература, съобщиха от община Сопот. Благодарение на текстовете на Милен Русков литература, кино и театър се преплитат завладяват широка публика от различни поколения и карат хората да се замислят за българската душа и ценностите, които битуват в нея, се казва в изявление на журито. \"Подборът на думи и езикови структури може да се определи като епохален мост между творчеството на Милен Русков и безсмъртните думи на Иван Вазов. „Наша свобода от нас зависва“ отеква в съзнанието на читателя така, както оставят следи в душите ни думите на патриарха на българската литература\", добавят от общината в Сопот. Изабел е носител на детската Вазова награда. Тя беше номинирана от децата в Сопот. Журито казва, че младата авторка е успяла да върне децата към писаната реч и книгите. \"Посланията на Изабел са позитивни и вдъхновяват младите хора, карат ги да се чувстват щастливи. Нейният канал в YouTube има над 200 000 последователи, а дебютната ѝ книга „Щастливей“ се превърна в абсолютен бестселър сред тийнейджърите\", смята журито. Литературната награда ще бъде връчена на 9 юли и ще е кулминацията на Вазовите тържества в Сопот.", "date": "2019.06.12", "title": "Писателите Милен Русков и Изабел са тазгодишните носители на Вазовата награда за литература"}
{"url": "https://www.faktor.bg/bg/articles/iskat-otlagane-na-megaagentsiyata-za-privatizatsiya-i-kontrol", "text": "Икономическият министър Емил Караниколов помоли депутатите от икономическата комисия към парламента да не приемат засега промените в Закона за публичната собственост. Икономическото министерство се отказва от идеята да бъдат обединени агенциите за приватизация и за следприватизационен контрол. Това съобщи икономическият министър, чието ведомство е автор на проекта за промени в Закона за публичната собственост. Проектът предвижда също така отмяната на списъка на предприятия, забранени за приватизация. Това ще става чрез одобрение на Народното събрание. Текстовете обаче не са подкрепени от синдикатите. Именно затова проектът ще бъде разгледан и на тристранен съвет за сътрудничество на 19 юни. Икономическият министър призова депутатите да не приемат промените преди съвета. От Министерството на финансите обаче, напротив, насърчиха народните представители текстовете да минат на първо четене, а после да се правят промени.", "date": "2019.06.12", "title": "Искат отлагане на мегаагенцията за приватизация и контрол"}
{"url": "https://www.faktor.bg/bg/articles/ikonomika/falshivi-stoki-za-nad-120-mlrd-evro-na-evropeyskiya-pazar", "text": "На европейския пазар присъстват фалшиви стоки на стойност над 120 милиарда евро. Това е близо 7% от общия внос на Стария континент, показва проучване на Европол и на Европейската агенция за защита на интелектуалната собственост. Фалшивите продукти, или както анализаторите ги класифицират като \"менте\" и \"пиратска стока\", все повече се произвеждат и в Европа. Въпреки това засега основният производител на подобни продукти са азиатските държави. На фалшифициране подлежат широка гама от продукти, като през годините нараства тенденцията това да са все повече потребителски стоки. Луксозните продукти също продължават да бъдат обект на фалшификация. Анализаторите от Европол и от Европейската агенция за интелектуална собственост подчертават, че става дума за организирани престъпни мрежи, които извършват работата си изключително професионално.", "date": "2019.06.12", "title": "Фалшиви стоки за над 120 млрд. евро на европейския пазар"}
{"url": "https://www.faktor.bg/bg/articles/spetsprokuraturata-vleze-v-biznes-tsentar-s-ofisi-na-ivo-prokopiev", "text": "Специализираната прокуратура влезе в офис сграда на жълтите павета в София, на метри от Народното събрание, съобщи \"24 часа\". Разследващите пристигнаха в късния следобяд. В сградата има офиси на \"Алфа финанс холдинг\", свързана с бизнесмена Иво Прокопиев, показва проверка. Той е подсъдим със Симеон Дянков и Трайчо Трайков заради продажбата на ЕРП-тата, където посредник беше друга негова фирма - \"Булброкърс\". Тя обаче е на друг адрес. Срещу Прокопиев се води и друго разследване - за пране на пари, свързано с приватизацията на \"Каолин\". То е в Софийската градска прокуратура. Предпирятието беше приватизирано през 90-те, след това придобито от \"Алфа финанс Холдинг\", а през 2012 г. продадено на немски инвеститор. Разследването на спецпрокуратурата също е свързано с продажбата на \"Каолин\".", "date": "2019.06.12", "title": "Спецпрокуратурата влезе в бизнес център с офиси на Иво Прокопиев"}
{"url": "https://www.faktor.bg/bg/articles/zapochna-deloto-sreshtu-dvama-kvestori-ot-ktb", "text": "елото срещу квесторите Станислав Лютов и Елена Костадинчев от Корпоративна търговска банка (КТБ) започна в Софийския градски съд (СГС).  Те са обвинени в безстопанственост в особено големи размери, посочва \"Дневник\". Според обвинението те са ощетили Фонда за гарантиране на влоговете в банките с над 1 млн. лв. Престъпленията са извършени в периода от август 2014 г. до януари 2015 г. На 19 септември ще бъде първото заседание по същество, а процесът ще започне с разпит на свидетели. Квесторите поеха управлението на банката, след като БНБ я постави под специален надзор на 20 юни 2014 г., и останаха в КТБ до обявяването ѝ във фалит и назначаването на синдици. Според обвинението Лютов и Костадинчев умишлено са разпоредили осчетоводяване на предсрочното прекратяване на 9 договора за индивидуални срочни депозити с привилегировани лихви и така сумите били прехвърлени за изплащане към Фонда за гарантиране на влоговете. От това според прокуратурата са настъпили и вредите за фонда, които са изчислени на 1 070 383.83 лева. Прокуратурата твърди, че действията на квесторите са в нарушение на Закона за гарантиране на влоговете в банките, според който не се изплащат гарантираните размери на влоговете на тези, на които са били предоставени привилегировани лихвени условия. По обвиненията за умишлена безстопанственост в особено големи размери, която е и особено тежък случай, могат да бъдат осъдени на 3 до 12 години затвор. За започналото срещу тях разследване се разбра в средата на 2015 г. То започна няколко дни след като премиерът Бойко Борисов спомена, че двамата са позволили много договори за преференциални влогове да бъдат превърнати в такива за обикновен влог и по този начин банката е била източена. По този начин титулярите им са могли да получат обезщетения от 100 хил. евро от Фонда за гарантиране на влоговете, на каквито не биха имали право. Двамата квестори в КТБ заявиха, че действали по указания на БНБ и Фонда за гарантиране на влоговете, които са спазвали точно. Името на Кордовска стана известно с това, че тя е изтеглила влога си в КТБ ден преди банката да бъде поставена под специален надзор.", "date": "2019.06.12", "title": "Тръгна делото срещу двама квестори от КТБ"}
{"url": "https://www.faktor.bg/bg/articles/bez-diskusiya-es-udalzhi-sanktsiite-sreshtu-rusiya-s-oshte-edna-godina", "text": "Комитетът на постоянните представители на ЕС (КОРЕПЕР) одобри без обсъждане удължаване с 12 месеца на ограничителни мерки срещу Крим и Севастопол в рамките на политиката на непризнаване на обединението на полуострова с Русия. Това съобщи в сряда източник в Брюксел, предава TACC. „Решението бе взето без обсъждане. Официалното удължаване ще бъде одобрено от Съвета на ЕС на министерско равнище следващата седмица\", разкрива източникът. Според него Съветът на ЕС също няма да обсъжда тази тема, санкциите ще бъдат автоматично удължени с „писмена процедура“, т.е. без открито гласуване.", "date": "2019.06.12", "title": "ЕС автоматично удължи санкциите срещу Русия с още една година"}
{"url": "https://www.faktor.bg/bg/articles/db-podgotvyat-pochvata-za-darzhavni-garantsii-za-aets-belene", "text": "\"Демократична България\" е категорично против изграждането на АЕЦ \"Белене\". Това заяви на пресконференция съпредседателят на обединението Атанас Атанасов. Бавно и полека се изгражда коалиция между правителството, парламента и президента в един глас да обясняват, че трябва да се продължи изграждането на ядрената централа. Проектът е икономически, сеизмично и екологично опасен, предупреди Атанасов. Независимо от решението на Народното събрание за възобновяване на проекта сега се подготвя общественото обсъждане при строежа да се поемат държавни гаранции от инвеститорите. \"Явно има договорки, които не са публично известни\", смята лидерът на ДСБ. Според него най-лошото, което се явява на политическия хоризонт, е да се поемат държавни гаранции. Тези десетки милиарди ще бъдат платени от българския данъкоплатец, убеден е Атанасов. АЕЦ \"Белене\" вече десетилетия е централа за производство на лъжи и корупция, изрази мнение съпредседателят на \"Демократична България\" Христо Иванов. Той зададе въпрос кой е последният руски продукт, който са закупили българите, за да се насочваме към закупуване на централа по руски модел. По думите на Иванов централата служи за източване на публичен ресурс. Нека не позволяваме България да се окаже отново на страната на губещите в новата технологична революция, призова той и беше категоричен: \"Не трябва да се закотвяме в технологичното минало.\" Проф. Георги Касчиев обясни, че ядрените катастрофи не могат да бъдат предвидени и направи препратка към хитовия сериал \"Чернобил\". Проектът по думите му винаги ще е с риск от тежка авария заради разположението на площадката. Затова от ДБ настояват за експертиза може ли върху площадката да се изгражда атомна централа. Според ПП \"Зелено движение\" (преименувана от ПП \"Зелените\") АЕЦ \"Белене\" е корупционна схема, която гълта милиарди. България изглежда изключително неадекватна на фона на европейските политики, смята председателят на партията Борис Сандов. Зелените ще продължат да подкрепят здравите сили в страната, като не допуснат изграждането на ядрена централа в сеизмичен район. От ДБ са убедени, че Белене трябва да стане паметник от комунистическия режим.", "date": "2019.06.12", "title": "\"Демократична България\": Тихомълком подготвят почвата за държавни гаранции за АЕЦ \"Белене\""}
{"url": "https://www.faktor.bg/bg/articles/neno-dimov-napadkite-v-malkata-koalitsiya-ne-prechat-na-rabotata-na-pravitelstvoto", "text": "Министърът на околната среда и водите Нено Димов, коментира в предаването \"Плюс-минус\" по Нова телевизия отношенията в \"малката\" коалиция и нападките между Волен Сидеров и Красимир Каракачанов. \"Това е въпрос към \"Обединени патриоти\" и лидерите на трите партии в коалицията. В рамките на кампанията за европейските избори имаше обиден тип кампания от страна на АТАКА, която им донесе слаб резултат. Ние от ВМРО си поставихме национални цели и вкарахме двама евродепутати. В политиката личностните нападки не са водили никога до успех. Всички допускаме грешки, важно е да се учим от тях\", заяви Димов. Министър Димов добави, че правителството работи доста добре и няма никакви проблеми. ,,Две са основните неща, които замърсяват атмосферния въздух и това са битовото отопление и транспорта, като тук не става дума само за отопление на дърва или въглища. За да бъде подобрено качеството на въздуха, който дишаме, е въведена програма, в която всяка община може да кандидатства и те са тези, които избират дали ще финансират изцяло проектите си или ще искат съфинансиране. Към края на тази година от ЕК ще бъдат отпуснати още 80 млн. евро по програмата за битово отопление, освен това имаме планове и транспортът да бъде подменен с електрически. Като цяло имаме заделени около 100 млн. лева за подпомагане на общините в борбата срещу замърсяването на атмосферния въздух. Така че която община поиска, може да кандидатства, като тя сама си избира инвестиционната програма, а ние я финансираме'', коментира министър Димов. Накрая Нено Димов увери, че към днешна дата всички  51 язовира, определени като рискови, се следят денонощно и няма опасност да прелеят.", "date": "2019.06.12", "title": "Нено Димов: Нападките в “малката” коалиция не пречат на работата на правителството"}
{"url": "https://www.faktor.bg/bg/articles/fandakova-za-protesta-v-druzhba", "text": "\"Протестът, който организира БСП за застрояването в кв. „Дружба“ е поредното усилие на партията да се представи като защитник на обществения интерес.\" Това каза пред журналисти кметът на София Йорданка Фандъкова, съобщава „Фокус“. „С общия устройствен план на квартала от 2007 година има една част, която е откъсната от парка. Част от нея вече е застроена. В тази част попада и един частен имот, за който главният архитект на София Здравко Здравков отказа, в подробния устройствен план, да заложи застрояване, след което неговото решение беше обжалвано. То взе страната на собствениците на имота“, заяви Фандъкова. Тя посочи, че в момента главният архитект е възложил и нов план, за да може да се запази този терен, който също се обжалва. „В момента аз не зная каква е точно причината, защото решение няма за строителство. Но защо точно сега решиха колегите от БСП да правят протест, не мога да кажа. Мога само да предположа. Настояването да се изкупи в този момент имот, означава, настояване да се дадат едни пари на определени хора“, подчерта столичният кмет.", "date": "2019.06.12", "title": "Фандъкова за протеста в Дружба: БСП пак се прави на обществен защитник"}
{"url": "https://www.faktor.bg/bg/articles/novini/svyat/alde-smenya-imeto-si-na-obnovete-evropa", "text": "Алиансът на либералите и демократите за Европа (АЛДЕ) - третата по големина група в новия Европейски парламент, промени името си на „Обновете Европа“. Решението е взето днес на заседанието на групата, съобщи за БНР евродепутатът Илхан Кючюк. Мотивите той обясни така: „Гражданите харесват Европа, но не я харесват в този вид, в който се намира в момента. Има нужда от реформиран Европейски съюз и затова ние се амбицираме и чрез името си да покажем това поведение“ Към групата се присъединяват евродепутати, освен както се очакваше, от партията на френския президент Еманюел Макрон „Република, напред!“ и от Централна и Източна Европа, където либералите имат голямо присъствие, уточни Кючюк. Това са две нови партии от Румъния, създадени през последните няколко години, унгарското движение „Моментум“, словашката„Прогресивна партия“ и словенската „Листа на Марян Шарец“.", "date": "2019.06.12", "title": "АЛДЕ сменя името си на \"Обновете Европа\""}
{"url": "https://www.faktor.bg/bg/articles/novini/svyat/dete-pochina-ot-ebola-v-uganda", "text": "Момче на 5 г. е починало от ебола в Уганда, съобщиха местните здравни власти, цитирани от Би Би Си. Случаят е първи в Уганда на фона на смъртоносно огнище в съседна ДР Конго. Властите съобщиха, че майката на детето и по-големият му брат също са заразени с ебола. Над 2000 случая са регистрирани в ДР Конго през последните 10 месеца – мнозинството от тях фатални. Момчето е пътувало до съседната държава заедно със семейството си в неделя.", "date": "2019.06.12", "title": "Дете почина от ебола в Уганда"}
{"url": "https://www.faktor.bg/bg/articles/novini/balgariya/sotsialisti-ot-kazanlak-ne-e-normalno-da-se-podhozhda-tolkova-liderski-v-bsp", "text": "Социалисти от БСП-Казанлък написаха отворено писмо до всички делегати на 49 Конгрес на партията, разтревожени от ситуацията в БСП и от посоката, в която я води сегашното ръководство. Яница Станчева - една от подписалите писмото, обясни пред БНР, че то е гледната точка на социалистите от Казанлък, след като не са получавали отговори на множество сигнали, които са изпращали на националното ръководство на партията. \"Не е нормално да се подхожда толкова лидерски в една партия, каквато е БСП, която скоро ще навърши 128 години\", заяви тя и добави:   \"БСП избяга от автентичните си постулати, заложени в нейното създаване. Избяга от думата социализъм, от лявата идея, от левия поглед\". Яница Станчева припомни, че през 2018 година е бил извършен т. нар. \"вътрешнопартиен преврат\", при който ръководството на общинската организация е било сменено.  \"Беше назначено неуставно ръководство, което наруши диалога в структурата на БСП в Казанлък\", коментира тя и уточни, че под натиск е станала смяната и новите хора са близки до Корнелия Нинова.", "date": "2019.06.12", "title": "Социалисти от Казанлък: Не е нормално да се подхожда толкова лидерски в БСП"}
{"url": "https://www.faktor.bg/bg/articles/novini/svyat/osnovnite-modeli-na-subsidirane-na-partiite-v-evropeyskite-strani-sa-dva", "text": "\"Основните модели на субсидиране на политическите партии в европейските страни са два. Единият е чрез предоставяне на средства от бюджета на страната, с мотив, че партиите трябва да са независими от различни влияния. Другият модел е обратният - малка част от финансирането на партиите е от бюджета, а останалите средства получават от членски внос и дарения, като съображенията са, че по този начин партиите доказват, че имат влияние в обществото - че имат членска маса, която плаща вноски, и има организации, които им правят дарения, разбира се, до определен размер\". Това обясни пред БНР проф. Ганета Минкова - специалист по финансово право, преподавател в Софийския университет \"Св. Климент Охридски\", която е провела преди 3 години проучване на партийните субсидии в страните в Европа.  По думите ѝ в държавите, които са в южната част на Европа, се предоставя по-голяма субсидия на партиите, но и в Германия има сериозна подкрепа от бюджета. Обратно - държавите от Скандинавския полуостров и Великобритания - смятат, че партиите трябва да се самофинансират в по-голяма степен.  Според проф. Ганета Минкова България е \"в нормална позиция спрямо другите европейски страни\".", "date": "2019.06.12", "title": "Основните модели на субсидиране на партиите в европейските страни са два"}
{"url": "https://www.faktor.bg/bg/articles/novini/svyat/makron-shte-podkrepi-merkel-ako-se-kandidatira-za-post-v-rakovodstvoto-na-es", "text": "Френският президент Еманюел Макрон заяви в интервю, че ще подкрепи германския канцлер Ангела Меркел, ако тя се кандидатира за наследник на Жан-Клод Юнкер на председателския пост в Европейската комисия, предаде Ройтерс. В интервю за швейцарската френскоезична телевизия RTS Макрон посочи в отговор на въпрос дали ще подкрепи евентуална кандидатура на Меркел, че не може да говори от нейно име. \"Но ако тя иска това, ще я подкрепя\", каза той. \"Разбира се, че ще го направя, на първо място защото смятам, че се нуждаем от някого, който е силен като личност. Европа се нуждае от нови и от силни лица, затова се нуждаем от личности, които да въплъщават тези качества\", допълни френският президент. Макрон и отиващият си председател на Европейския съвет Доналд Туск са сред тези, които искат жени да заемат два от четирите овакантяващи се тази година висши постове в евроинституциите - председателските в ЕК, Европейския съвет и Европейския парламент и този на първия дипломат на ЕС. \"Нуждаем се от паритет\", заяви Макрон пред RTS. Германският лидер е казвала, че ще се оттегли от политиката, след като през 2021 г. приключи четвъртият й мандат. Но някои в съюза се надяват тя да размисли с оглед на големия й опит и ангажираността й към ЕС.", "date": "2019.06.12", "title": "Макрон ще подкрепи Меркел, ако се кандидатира за пост в ръководството на ЕС"}
{"url": "https://www.faktor.bg/bg/articles/novini/balgariya/m-dimitrov-rusiya-iska-zadalzhitelno-izkupuvane-na-energiyata-ot-aets-belene-po-fiksirani-tseni", "text": "\"Ако един проект е печеливш, държавни гаранции не му трябват. Защо Русия иска държавна гараниця? Защо БСП също иска такава гаранция? Става дума за следното нещо-за задължително изкупуване на енергията по фиксирани цени. А от международните изследвания става дума за енергия четири пъти по-скъпа от \"Козлодуй\" и два пъти по-скъпа от микса сега\", заяви пред бТВ бившият депутат от \"Реформаторския блок\" Мартин Димитров. От своя страна Георги Касчиев отново повтори, че площадката на \"Белене\" се намира в сеизмична зона. \"Ние апелираме правителството да изиска експертна оценка от експертната общност, не от дежурните консултанти, и те да се произнесат може ли да се изгражда ядрен блок на тази площадка\", добави той. \"Няма нито един сериозен документ не прогнозира недостиг не електроенергия\", заяви Мартин Димитров, който коментира, че аргументите за строеж на \"Белене\" не са истински. По думите на Касчиев, няма кой да купува енергия от България дори и в сегашния момент. \"Мен ме вбесяват безотговорните твърдения на самозвани ядрени експерти. Скоро един от тях заяви, че нашите реактори са \"най-най-най\" в Европа, че и в света. Проектът за тези реактори е стар и в никакъв случай не е най-модерния, нито най-сигурния\", коментира той и опроверга думите на Таско Ерменков, че \"Белене\" е проектирано да издържи падането на самолет \"Боинг\". По думите му, нашата енергия, макар и на добри цени, не може да бъде продадена.  \"Украйна предлага на по-добри цени и е конкурентноспособна\", обясни Касчиев.", "date": "2019.06.12", "title": "М. Димитров: Русия иска задължително изкупуване на енергията от АЕЦ \"Белене\" по фиксирани цени"}
{"url": "https://www.faktor.bg/bg/articles/kontrera-razmaha-prast-na-bnr-bnt-ndk-i-myuftiystvoto-za-neplateni-danatsi-kam-so", "text": "Общинският съветник и председател на групата \"Патриоти за София\" в Столичния общински съвет (СОС) Карлос Контрера скочи на БНР, БНТ, НДК и Главното мюфтийство за неплатени данъци за милиони към общината. Според справка на общинаря националното радио не е плащало години назад данък сгради и такса смет, съобщава news.bg. В столицата ставали много измами и масово не се плащали данъци и такса смет от структури с държавно финансиране. От БНР дължали над 1.8 млн. лв. на Столична община за данъци и такса смет, а НДК - над 2 млн. лева. Според воеводата в момента никой не знаел колко точно дължат на общината различни институции, които се \"захлебвали здраво\" от държавния бюджет. Поради това Контрера настоява да се прокарат законодателни промени, които да гарантират събираемостта на дължимите данъци от юридическите лица на бюджетна издръжка, защото с неизплащането на задълженията към общината, същите ощетявали не само бюджета, но и честните данъкоплатци. Промените - в Закона за местните данъци и такси, в Закона за публичните финанси по отношение на юридическите лица на бюджетна издръжка. Конкретният повод за сигнала на съветника е постановление на Софийската градска прокуратура, с което обвинението отказва да образува производство по сигнал на Контрера с искане да се разследва БНР - обществената медия не плащала задълженията си към СО, след като разполагала с целева субсидия, която се превеждала на радиото ежегодно от държавата. Справката на Контрера показвала също така, че радиото години наред не декларирало имотите си, въпреки че законовият срок е двуседмичен от датата на възникване на промяна в обстоятелства. \"От БНР се изненадали, че имали да плащат такса смет, въпреки че не са плащали години наред. Очевидно са разчитали, че по силата на някакво обстоятелство \"свише\" са освободени от публични задължения. Абсурдът стига до там, че представители на държавното радио твърдят, че не им било известно, че имат публично задължение да плащат данъците си и такса смет\", пише още жалбоподателят. Контрера не спира дотук - според него в ефира на радиото се изживявали като морални съдници \"различни ярко партийно оцветени журналисти\", които \"сипят пропаганда в полза на Демократична България, а в същото време остават безучастни към подобни финансови схеми, които се въртят под носа им\". В радиото не намирали за нужно да коментират казуса, въпреки че от сутрин до вечер техните служители \"морализаторстват от ефира\" и поучавали обществото кое е зло и кое добро \"БНР е една каца без дъно на държавна издръжка, като се оказва, че масрафът се доплаща и от столичани, защото радиото не смята за нужно да си плаща задълженията, та чрез парите на софиянци трябва да се кредитира и чистенето на отпадъците на БНР\", пише още в словоизлиянието на Контрера. В неговия прицел освен БНР са и други институции - БНТ, НДК и Главното мюфтийство. Той имал сведения, че същите от години хитрували и не плащали задълженията си.", "date": "2019.06.12", "title": "Контрера размаха пръст на БНР, БНТ, НДК и мюфтийството за неплатени данъци към СО"}
{"url": "https://www.faktor.bg/bg/articles/ot-ndk-otgovoriha-na-kontrera", "text": "Ръководството на Националния дворец на културата (НДК) излезе с отговор на нападките на столичния общински съветник Карлос Контрера, според който НДК, БНР, БНТ и Главното мюфтийство дължат милиони левове на Столична община от неплатени данък сгради и такса за битови отпадъци. Според отговора на началството на НДК справките на Контрера не са верни. Първо, в отговора се посочва, че Националният дворец на културата - Конгресен център София ЕАД, не е дружество на бюджетна издръжка от държавата, а е търговско дружество. Второ, от ръководството на НДК пишат, че за 2018 година НДК е извършил плащания към Столична община на обща стойност от 463 000 лв. за данък сгради и такса за битови отпадъци. Отделно от това, с Решение на Столичния общински съвет от 20 декември 2018 година Столична община е разсрочила стари задължения на НДК в размер на 3 536 050 лв. за данък върху недвижимите имоти и такса за битови отпадъци за срок от пет години за периода от 1 януари 2019 - 31 декември 2023 година. Трето, съгласно Погасителния план за 2019 г. между НДК и Столична община, НДК коректно и регулярно извършвали месечни плащания в размер на 58 934 лева, с което изцяло се изпълнявали задълженията към Столична община, както и ангажименти си по Стратегическия план за финансово стабилизиране на дружеството.", "date": "2019.06.12", "title": "От НДК отговориха на Контрера: Справките не са верни"}
{"url": "https://www.faktor.bg/bg/articles/ivancheva-lazha-e-che-imam-zabaveni-prepiski-i-buren-noshten-zhivot", "text": "Временно отстраненият кмет на столичния район \"Младост\" Десислава Иванчева и зам.-кметът Биляна Петрова обвиниха зам.-главния прокурор Иван Гешев в лъжа. Във време на мракобесие, репресии и говорене на неистини от представители на прокуратурата сме. Лъжа е, че имам забавени преписки и бурен нощен живот, както каза Гешев, заяви Иванчева в \"Плюс-минус\" на Нова телевизия. Иван Гешев си сменя версиите в рамките на три минути, каза Биляна Петрова. Трябва да се разследва какво правят СРС-тата по нашето дело в един сайт, близък до прокуратурата. Ние поискахме да бъдат разсекретени всички СРС-та, за да се чуе цялата истина. СРС-тата се използват само за черен пиар срещу нас – качени в интернет са само тези, които обслужват тезата на прокуратурата. Има момент, когато казвам \"децата да не ходят в центъра\", а се чува \"не искам 10%\". Това е същото както с детето от Пловдив, на което бяха пуснати личните данни. Това е изтичане на информация и криминално деяение. Той казва \"кои сме ние, че да го разследваме\". Всеки гражданин може да го разследва. Покрай него има много фрапиращи данни и някой трябва да ги разследва, посочи Десислава Иванчева. Той лъже през цялото време. Той има сделки с 9 имота без пари или почти без пари. Един прокурор трябва да говори с конкретика. Несериозно е да казва \"едни хора\", \"едни интереси\", все едно казва \"една жена каза\", заяви Биляна Петрова.", "date": "2019.06.12", "title": "Заместничката на Иванчева: В СРС-то казвам \"децата да не ходят в центъра\", а се чува \"не искам 10 процента\""}
{"url": "https://www.faktor.bg/bg/articles/vas-otkaza-da-sezira-konstitutsionniya-sad-po-signal-na-ivancheva-sreshtu-peevski-i-karadaya", "text": "Пленумът на съдиите от Върховния административен съд реши да не сезира Конституционния съд във във връзка с постъпила жалба от Десислава Иванчева, касаеща законността на избора на евродепутатите от ДПС. Решението на пленума беше взето с гласовете на 53-ма въховни съдии от общо 71 присъствали. Иванчева оспори избора на Атидже Байрямова Алиева-Вели и Искра Димитрова Михайлова-Коларова, който беше потвърден от ЦИК. Припомняме, че гореизброените станаха евродепутати, след като Мустафа Карадайъ и Делян Пеевски се отказаха от постовете си. Според Иванчева това е нарушение на на чл. 57, ал. 2 от Конституцията - не се допуска злоупотреба с права, както и тяхното упражняване, ако то накърнява права или законни интереси на други. Иванчева счита, че зачетените от ЦИК заявления на Мустафа Карадайъ и Делян Пеевски да оттеглят по същество съгласието си за участие в изборите след провеждането на самите избори представлява институционално легитимиране на злоупотребата с пасивното избирателно право и с демократичните принципи на страната.", "date": "2019.06.12", "title": "ВАС отказа да сезира КС по сигнал на Иванчева срещу Пеевски и Карадайъ"}
{"url": "https://www.faktor.bg/bg/articles/hirurzi-spasiha-zhivota-na-5-godishno-momchentse-s-razryazana-ot-staklo-raka", "text": "Екип от над 10 лекари от различни специалности спасиха живота на 5-годишно момченце от Казанлък с тежко порязана ръка в областта на китката и дланта. На 6 юни вечерта детето играело със сестричката си вкъщи, когато децата случайно счупили остъклената част на холната врата. Парче стъкло пронизало дясната ръка на детето, предизвиквайки разкъсвания на основни връзки в областта на дланта и пръстите и обилна кръвозагуба. Линейка на спешна помощ веднага отвежда пострадалото дете в Спешния кабинет на болница „Тракия“ в Стара Загора, където случаят е поет от съдовите хирурзи д-р Павел Атанасов и д-р Антон Елкин. Те успяват да спрат кръвозагубата и по най-бързия начин да сформират мултидисциплинарен екип от лекари, съобщават от лечебното заведение. „Имаше опасност детето да загуби не само ръката си, но и живота си, тъй като напълно беше прерязана една от основните артерии на ръката в областта на китката и дланта – артерия улнарис, както и един от важните нерви – улнарния нерв. Прерязани бяха и сухожилията на 3-ти, 4-ти и 5-ти пръст“, обясни д-р Павел Атанасов. Лекарите от „Тракия“ се обаждат на колегите си неврохирурзи от УМБАЛ „Проф. д-р Ст. Киркович“, откъдето пристигат д-р Божидар Петров, д-р Иван Миндов и доц.д-р Стефан Вълканов. Те успяват да възстановят прекъснатите нерви на детската ръка. „Това стана под микроскопски контрол с използване на специални увеличителни очила и друга апаратура, с каквато е оборудвана нашата операционна, тъй като нарушените структури са много миниатюрни“, посочи д-р Антон Елкин. След неврохирурзите той и д-р Павел Атанасов се залавят с възстановяването на прекъснатата артерия улнарис, а колегата им Ортопедично отделение, д-р Митко Георгиев, зашива прекъснатите сухожилия в ставния апарат на ръката на детето. Петчасовата операция преминава под анестезиологичния контрол на началника на Операционен блок в болницата, д-р Иван Калчев с анестезиологична сестра Жулиета Андреева и консултациите на педиатъра и детски невролог д-р Гергана Сарайлиева – Карамихова плюс инструментиращите специалисти Цанка Тодорова и Станислав Папазов. На петия ден след инцидента – 11 юни, детето е изписано от отделението по „Съдова и ендоваскуларна хирургия“ на Болница „Тркия“ с възстановен 95% двигателен обем на ръката. „Малкият пациент има много добър отговор по отношение на възстановените нервни структури като флексия, екстензия и ротация на засегнатите пръсти. Те имат нормална чувствителност, единствено в палеца детето все още чувства леко изтръпване, което се очаква скоро да отшуми“, обясни д-р Павел Атанасов. Прогнозите са, че детето ще възстанови ръката си на 100%.", "date": "2019.06.12", "title": "Хирурзи спасиха живота на момченце с напълно прерязана от стъкло артерия на ръката"}
{"url": "https://www.faktor.bg/bg/articles/obshtestvo/zakon-i-red/danail-kirilov-izborite-v-sadebnata-sistema-v-balgariya-sa-tezhki", "text": "\"Изборите на позициите в съдебната система в България са тежки заради естеството на позициите и заради обществените очаквания, че те могат силно да повлияят на законодателната дейност\", коментира пред БНТ министърът на правосъдието Данаил Кирилов. Според него това не би трябвало да е така, тъй като \"през последните 7-8 години съдебната система утвърди процесите на еманципацията си, на утвърждаване на независимостта си и самоуправлението си\". Кирилов обясни отказа да се възползва от правото си на министър да номинира кандидатура за следващ главен прокурор: \"Ако аз посоча кандидат, той ще бъде облъчен политически и ще се каже, че това е човек на ГЕРБ\". В същото време той добави, че за процеса на избор трябва да се говори. Кирилов изрази пожелание към президента Румен Радев да намери форма, в която да обедини в тези разговори представителите на институциите и на гражданското общество. Министърът обаче напомни, че гражданските организации по закон нямат право да излъчат кандидати за главен прокурор и че процесът е описан в законодателството. Кирилов съобщи, че в петък ще представи предложенията си за законодателни промени, които да позволят разследването на тримата големи в съдебната власт - главният прокурор и председателите на Върховния конституционен и Върховният административен съд. Министърът на правосъдието коментира и обявената днес инициатива на правителството за създаване на нов орган за координация и сътрудничество между изпълнителната, съдебната и законодателната власт.  Той ще следи за изпълнението на мерките за борба с организираната престъпност и корупцията, електронното правосъдие, укрепването на вътрешния контрол в институциите в случай, че ЕС прекрати мониторинга по Механизма за сътрудничество и оценка. \"Идеята за новия орган е на вицепремиера по правосъдието Екатерина Захариева\", съобщи Кирилов.", "date": "2019.06.12", "title": "Данаил Кирилов: Изборите в съдебната система в България са тежки"}
{"url": "https://www.faktor.bg/bg/articles/manolova-kam-ministar-ananiev", "text": "Изключително остро послание отправи Националният омбудсман Мая Манолова към здравния министър Кирил Ананиев във Фейсбук. То е в отговор на откритото писмо към нея от Министерството на здравеопазването. \"Уважаеми господин Ананиев, като министър не сте в позиция да искате. Не сте в позиция да назидавате. Министрите са в позиция да дават на обществото. Министрите са слуги, а не господари на тези, които са ги избрали и от чиито данъци получават заплатите си. Що се отнася до хаоса, тук съм съгласна. Виждам хаоса не само на протестите на медиците, виждам го в жалбите на гражданите до омбудсмана всеки Божи ден\", пише Манолова. Омбудсманът обвинява Ананиев, че създава хаос в системата. \"Не аз или гражданите сме източник на хаос в системата на здравеопазването. И да искаме, не можем да го създадем, защото не ние издаваме наредби, постановления, закони и административни актове. Източникът на хаос в която и да е сфера на държавното управление може да бъде само един – този, който има властта да го направи. Името му сега е Кирил Ананиев\", категорична е Манолова. \"Няма да Ви оставя на мира! Няма да Ви дам и един ден почивка, докато не решите най-наболелите проблеми на здравната система. И не се съмнявайте, че ще изпълня това обещание!\", завършва емоционалното си писмо Манолова.", "date": "2019.06.12", "title": "Манолова към министър Ананиев: Вие създавате хаос в системата, няма да ви оставя на мира, докато не го поправите"}
{"url": "https://www.faktor.bg/bg/articles/ivancheva-petko-dyulgerov-poluchi-infarkt", "text": "Бившият кмет на столичния кв. \"Младост\" Петко Дюлгеров е получил инфаркт. Новината съобщи Десислава Иванчева във Фейсбука си. Припомняме, че той също е подсъдим като сочен за посредник между Иванчева и бизнесмена Александър Ваклин. \"Петко Дюлгеров, който се отказа от показанията си по процеса срещу Десислава Иванчева и Биляна Петрова и заяви, че те са дадени под натиск от КПКОНПИ, е получил инфаркт. Това научихме от свои източници. В момента Дюлгеров е в тежко състояние в болница и лекарите споделят, че е слабо контактен и едва говори. Спомняме си случая с Мишо Бирата. И се питаме дали когато се откажеш от показания, спуснати от прокуратурата и КПКОНПИ, получаваш инфаркт. Защитата на Дюлгеров се очаква утре да му иска отмяна на домашния арест\", написа Иванчева.", "date": "2019.06.12", "title": "Десислава Иванчева: Петко Дюлгеров е получил тежък инфаркт"}
{"url": "https://www.faktor.bg/bg/articles/makron-s-trevozhni-poslaniya-svetat-mozhe-da-se-okazhe-na-raba-na-voyna", "text": "„Светът преживява дълбока криза и може да е на ръба на война“. Това заяви френският президент Еманюел Макрон по време на реч по случай 100-годишнината на Международната организация на труда (МОТ) в Женева, предаде Ройтерс. Макрон призова за глобално обединение по въпросите с борбата с неравенството, нерегулираните технологии и климатичните промени. Френският президент предложи също въвеждането на социална закрила и компенсанция за хора, чийто поминък е заплашен от променящата се околна среда и развиващите се технологии. „Мисля, че хаосът е тук. Отговорност на нашето поколение е да не чакаме нова война, а да погледнем на света такъв какъвто е“, каза още Макрон. Според френския президент нарастващото неравенство в целия свят „захранва“ авторитаризма. Макрон коментира, че гражданите виждат, че демокрацията не ги предпазва от неравенството и полуделия капитализъм, което подсилва подкрепата за импулса да се затварят граници и да се строят стени.", "date": "2019.06.12", "title": "Макрон с тревожни послания: Светът може да се окаже на ръба на война"}
{"url": "https://www.faktor.bg/bg/articles/boyko-borisov-1-25", "text": "Като придобием новите изтребители, ще пазим въздушното пространство и на Северна Македония. Това каза пред журналисти на учебен полигон „Ново село“ премиерът Бойко Борисов, предаде Агенция „Фокус“. „Първо, много бих искал тези, които ни критикуват, че имаме българо-американска база в „Ново село“, да видят какво прекрасно съоръжение е. Второ, днес тук участват и колегите от Гърция, Албания, Северна Македония, САЩ – така ще се извъртят всички. В България всички идват на учения – другите държави ги прескачат, но в България абсолютно всички идват. Имаме надеждна техника, която модернизираме. А и с колегата Зоран Заев говорихме миналата седмица – живот и здраве, сега, като придобием новите изтребители, ще пазим въздушното пространство и на Северна Македония“, заяви Борисов. Той посочи, че това ще е добре и за тях, и за нас. „Защото така или иначе тези самолети не могат да завият толкова близо и ходят над Северна Македония. Така че тези учения ни дават бойно другарство. Всички ни знаят в света, че продължават цяло лято занятията тука. Над 5000 американски военнослужещи минават и се обучават“, каза още министър-председателят. „И не случайно на 6 май толкова се радват хората на военната техника. И сега продължаваме да окомплектоваме това, което през годините е разрушено. Продължаваме да си модернизираме танковете, да ги ремонтираме, казармите. Проектите вървят“, заяви Борисов.", "date": "2019.06.12", "title": "Борисов: Ще пазим и въздушното пространство на Северна Македония с новите изтребители"}
{"url": "https://www.faktor.bg/bg/articles/gradushka-s-razmer-na-portokal-porazi-tsentralna-evropa", "text": "Унищожителни градушки поразиха Централна Европа. През последното денонощие бедствието удари райони на Полша, Словения и Хърватия.  Градушка с размер на портокал удари южните части на Словения снощи, причинявайки значителни щети. Словенският национален спешен център съобщи, че са нанесени значителни щети в Кочеве и Черномел, както и в Рибница и Кудрезица, предава БГНЕС. Словенският национален спешен център съобщи, че са нанесени значителни щети в Кочеве и Черномел, както и в Рибница и Кудрезица, предава БГНЕС. Според медиите в Любляна, 79 пожарни бригади са помагали на местното население в засегнатите райони. Ден по-рано пострада и областта Бавария в Германия. На много места парчетата лед бяха колкото топка за тенис. Има данни за сериозни щети по сгради и автомобили. Информация за пострадали хора няма.", "date": "2019.06.12", "title": "Унищожителна градушка с размери на портокал порази Централна Европа"}
{"url": "https://www.faktor.bg/bg/articles/ankara-skochi-sreshtu-sasht-sayuzat-im-pred-razpad", "text": "Турция реагира остро на ултимативното писмо, изпратено от Вашингтон до Анкара заради покупката на руски зенитно-ракетни системи С-400. Американците се обявиха против тази сделка. Министърът на отбраната на САЩ Патрик Шанахан написа в писмо до своите турски колеги, че страната трябва да се откаже от споразумението с Русия за покупка на ракетни системи С-400 „Триумф”, защото в противен случай може да забрави за американските стелт изтребители Ф-35. САЩ плашат Турция, дългогодишен стратегически съюзник на страната, и със санкции. Турция реагира остро. Министърът на отбраната Хулуси Акар заяви, че писмото „не е в духа на съюза” между двете страни. Той посочи още, че в близките дни Турция ще изпрати писмо до Вашингтон като отговор на ултиматума. От Анкара посочиха, че няма да се откажат от сделката за руските ракети. Очаква се шефът на Пентагона и Хулуси Акар да проведат разговор на срещата на НАТО в Брюксел в края на месеца. Преди това е възможно двамата да проведат телефонен разговор. Турция обяви, че може сама да избере по какъв начин да гарантира националната си сигурност. Според САЩ разполагането на руски ракетни системи в натовска Турция може да застраши Алианса. Американците вече отказаха създаването на работна група с турците, която да обсъди въпроса.", "date": "2019.06.12", "title": "Руските С-400 скараха Турция и САЩ, съюзът им - пред разпад"}
{"url": "https://www.faktor.bg/bg/articles/bil-klintan-udari-ramo-na-kosovo-za-chlenstvo-v-es-i-nato", "text": "Бившият американски президент Бил Клинтън заяви в Прищина, че Косово е пример за демокрация и заслужава членство в ЕС и НАТО, съобщава белградският вестник \"Данас\". Клинтън е в Косово по повод 20-ата годишнина от влизането на международните умиротворителни сили в бившата сръбска провинция. Смятам, че целият свят може да вземе пример от Косово как израсна и как живее в мир със своите съседи, каза бившият американски президент. Клинтън се срещна вчера с президента на Косово Хашим Тачи, който го награди с \"Орден на свободата\", и с премиера Рамуш Харадинай. Тачи изтъкна, че Клинтън е символ на \"доверието, оптимизма и надежда за гражданите на Косово\", пише \"Данас\". Изразяваме дълбока благодарност към САЩ, които ръководеха кампанията за прекратяване на етническото прочистване и връщането на косовските граждани в техните домове, кампанията за изграждане на нов живот и мир за всички, заяви Тачи, цитиран от \"Данас\".", "date": "2019.06.12", "title": "Бил Клинтън удари рамо на Косово за членство в ЕС и НАТО"}
{"url": "https://www.faktor.bg/bg/articles/izmakvaneto-ot-afganistan-s-pomoshtta-na-rusiya", "text": "Според ветерана от армията на САЩ Рей Чарлс Вашингтон и Москва ще бъдат обречени на вечно съперничество един с друг. Но безкрайната война в Афганистан може да се превърне в този фактор, който да ги сближи. Защото и двете страни, въпреки различията в интересите за националната сигурност, се стремят Афганистан да не се превърне в разсадник на тероризма, коментира в своя статия американското издание The National Interest, озаглавена „Измъкването от Афганистан – с помощта на Русия“. Агенция \"Фокус\" публикува статията без редакторска намеса. Засега мирът в тази страна остава далечна перспектива. Но когато възникне такава възможност, САЩ ще трябва да се опитат да я използват. Да се каже, че САЩ и Русия са на противоположни страни в някои от най-значимите конфликти в съвременния свят, ще бъде сериозно омаловажаване. От гражданската война в Сирия и украинския конфликт, до спора за контрола над въоръженията и намесата в изборите - Вашингтон и Москва изглеждат обречени винаги да се конкурират помежду си. Напълно възможно е руско-американските отношения да са достигнали най-ниска точка от надпреварата във въоръжаването в началото на 80-те години на миналия век. Но безкрайната война в Афганистан може да бъде фактор, който ще обедини двамата съперници. Въпреки че интересите на националната сигурност на Русия и САЩ в тази разкъсана от войната страна са несъмнено различни, както Москва, така и Вашингтон се опитват да гарантират, че Афганистан няма да се превърне в огнище на тероризма, който в дългосрочен план ще се превърне в заплаха за техните нации. Двете страни ясно осъзнават, че единственият начин за постигане на тази цел е чрез дипломатически преговори между афганистанците. Продължаването на войната не само вреди на тази страна, където кръвопролитията не са спрели в продължение на четири десетилетия, но и дава на такива терористични организации като „Ал Кайда“ и „Ислямска държава“ възможност да проникнат още по-дълбоко в афганистанския управляващ елит. След тристранната среща за мирния процес САЩ, Русия и Китай направиха съвместно изявление, в което изразиха подкрепа за „приобщаващия и ръководен от Афганистан мирен процес\". Трябва да отдадем почит на факта, че руската страна се опита да организира и улесни дискусиите по този въпрос. От ноември миналата година в Русия се проведоха три срещи на воюващите в афганистанския конфликт, включително преговори между представители на талибаните и висши служители на афганистанската опозиция (талибаните все още отказват да преговарят пряко с правителството на президента Ашраф Гани). Последната от тези срещи се състоя миналата седмица: за два дни делегатите изнесеха речи относно необходимостта от постигане на мир в Афганистан и търсеха начини за излизане от задънената улица, която пречи на напредъка на мирните преговори. Въпреки изявлението на талибаните, че страните са успели да постигнат „умерен напредък“ в Москва, към него трябва да се подхожда скептично, но не трябва да бъде напълно отхвърляно. Истината е, че преговорите, които неизбежно ще бъдат трудни, са единствената алтернатива на войната, която може да продължи още 40 г.  Оценката на мотивите на Русия винаги е била много трудна задача. Владимир Путин е коварен човек и макевиалист, чиято стратегия обикновено е изключително трудна за разбиране. В миналото Москва не направи нищо, за да помогне в Афганистан: генерал Джон Никълсън, който предаде командването на мисията на САЩ и НАТО в Афганистан през септември миналата година, публично обвини Русия в предоставянето на военна помощ на талибаните чрез снабдяване с оръжие през афганистанската граница. Руските власти нарекоха това твърдение повърхностно и неоснователно. Освен това няма съмнение, че Путин, който се стреми да разшири влиянието на Русия в рамките на това, което той смята за дългосрочно геополитическо съперничество със САЩ, най-вероятно вижда преговорите за мирно разрешаване на ситуацията в Афганистан като начин за увеличаване на влиянието на Москва в този процес в ущърб на Вашингтон. САЩ обаче трябва ясно да разберат какво прави руското правителство. Някои представители на администрацията на Тръмп може да възприемат преговорите на представители на страните в афганистанския конфликт в Москва като част от зловещ план, чиято цел е осуетяване на дългогодишните усилия на американския посланик Залмай Халилзад да установи дипломатически контакти с талибаните. В известен смисъл тази гледна точка може да бъде оправдана. Но ако срещите, организирани от Русия, помогнат да се положат основите на всеобхватните мирни преговори, от които гражданите на Афганистан се нуждят и които те наистина заслужават, Вашингтон трябва да позволи този процес да се развие и да види до какво ще доведе. Разбира се, това не означава, че администрацията на Тръмп трябва да спре своя диалог с талибаните в Доха. Халилзад трябва да продължи да убеждава това движение за необходимостта от диалог с Кабул за бъдещето на тяхната страна. Въпреки това, на фона на тези дискусии е важно да се помни, че всеки форум, който насърчава взаимодействието и диалога между представители на Афганистан, които изповядват различни идеологии, е най-добрата алтернатива. Войната в Афганистан продължава толкова дълго, че младите американски военнослужещи, които в момента се подготвят за служба в тази страна, все още са носели пелени, когато тя започна. Американският народ е уморен от война. Мнозина вече дори проявяват апатия. Засега мирът в тази страна остава далечна перспектива. Но когато възникне такава възможност, САЩ ще трябва да се опитат да я използват, дори и да не водят този процес. *Посланик Рей Чарлз е ветеран от армията на САЩ, служил в нея 20 години. В момента работи в Американския колеж на лидерите по национална сигурност.", "date": "2019.06.12", "title": "Ветеран от армията на САЩ: Измъкването от Афганистан ще стане с помощта на Русия (?)"}
{"url": "https://www.faktor.bg/bg/articles/ek-london-da-si-plati-smetkite-ako-iska-da-izleze-ot-sayuza", "text": "Европейската Комисия предупреди днес, че Великобритания ще трябва да плати останалата част от вноската в бюджета на ЕС, дори ако напусне съюза без сделка.  В изявление относно подготовката за напускането на Обединеното кралство от Брюксел казаха, че няма да започнат търговски преговори, докато Лондон не изпълни „своите финални ангажименти, които има към ЕС като страна членка“.  Според споразумението, което британският премиер Тереза Мей подписа миналата година, Великобритания ще трябва да изплати около 44 милиарда евро на ЕС. Сумата ще покрие бюджетния ангажимент на страната към ЕС през преходния период в края на следващата година, но британския парламент отказа да ратифицира сделката, а Брекзит бе отложен за 31 октомври.  Мей е на път да се оттегли като ръководител на британското правителство, а част от кандидатите за нейния пост твърдят, че са готови да напуснат съюза без сделка. Това ще означава, че няма да има преходен период и това би спестило на Великобритания около 12 милиарда евро, но така сметките, свързани с бюджета на ЕС не излизат. Бившият британски външен министър Борис Джонсън предположи, че тази спестена сума ще даде на Обединеното кралство надмощие в разговорите за развода, но от ЕС заявиха, че за такива разговори не може да става и дума, ако сметката не бъде оправена.", "date": "2019.06.12", "title": "ЕК: Лондон трябва да си плати сметките преди да напусне съюза"}
{"url": "https://www.faktor.bg/bg/articles/cherven-plach-za-partiynata-subsidiya-deputat-predreche-apokalipsis-i-izchezvane-na-partiite", "text": "Предложенията на ГЕРБ и ДПС за партийната субсидия ще доведе до изчезване на партиите - така се застрашава демокрацията. Това каза заместник-председателят на ПГ на „БСП за България“ Драгомир Стойнев по време на дебатите по промените в Закона за държавния бюджет за 2019 г. на първо четене, с които се преизчислява партийната субсидия от 11 лв. на 1 лв. за получен действителен глас, предаде Агенция „Фокус“.  Стойнев разкритикува управляващите, че са направили предложението на крак и че не търсят устойчиво решение на проблема.  „Така се случва за съжаление с цялото законодателство. Ние от „БСП за България сме „за“ намаляване на размера на праговете и таваните на партийната субсидия, но това да не застрашава функционирането на политическите партии. Предложенията на ГЕРБ, на ДПС и подкрепата, която се получава от \"Атака\", ще доведе именно до изчезване на политическите партии. Това е вече промяна на модела. Считаме, че по този начин се застрашава демокрацията. Ние като партия, която винаги е бранила демокрацията, ще се противопоставим на това ваше желание“, каза още Стойнев.  Според него е нормално да има намаляване на партийната субсидия, защото има партии, които не могат да я изхарчат.  „Трябва да се намери нужното решение на този проблем. Ние ще предложим на всички политически сили диалог. Предлагаме да не се бърза. Ще поканим всички политически сили между първо и второ четене да седнем, да обсъдим, така че да не застрашим политическия живот в страната“, допълни още зам.-председателят на ПГ на „БСП за България“.  Той допълни, че БСП няма да подкрепи този законопроект и ще направят своите предложения между четенията.  \"Жалко е, че подхождате по този детински начин. В крайна сметка това е ваше право. Ние ще се противопоставяме докрай, ако желаете да сложите край на тази политическа система. Всичко друго води до диктатура\", подчерта още Стойнев.", "date": "2019.06.12", "title": "Червен плач за партийната субсидия: Депутат предрече апокалипсис и изчезване на партиите"}
{"url": "https://www.faktor.bg/bg/articles/petak-13/asistent-po-pravo-varti-chetiri-ofshorni-kompanii-s-2-5-mln-evro-po-smetkite-na-ednata", "text": "На истински чудеса може да се натъкне всеки непредубеден българин, ако се разрови в изтеклта информация по Панама лиийс и световната търсачка за офшорни компании  Така, например, почти обществено неизвестен асистент по право в Нов български университет се оказа горд собственик на четири офшорни компании. Те са регистрирани на Британските Вирджински острови, а по сметките им се превъртат едни сериозни милиони в евро. Скромният преподавател е  . С името й  са свързани офшорните компании „Екуип Лимититд”, „Бленсдейл Лимитид”, „Хокойс Лимитид” и „Джейсфорд Лимитид”. Оказва се, че по сметките на „Бленсдейл Лимитид” отлежават едни 2 500 000 евро, които през периода от ноември 2009 г. до февруари 2010 г. са преведени на три транша от „Екуип Лимититд”. Когато милионите евро започват да текат към  „Бленсдейл Лимитид компанията е току що регистрирана, тоест няма история и най-вероятно е направена специално за преводите. Подозренията, че банковите сметки на „Бленсдейл Лимитид” са захранени по съмнителен начин, без реално основание са предизвикани от едно интересно решение на  , което циркулира в глобалната мрежа и е публично обявено на сайта на институцията. От него става ясно, че съдат се съмнява в начина, по който „Бленсдейл Лимитид”  е придобила парите и поставя забрана на собственика й  да се разпорежда с тях. Всъщност този случай със сигурност би представлявал интерес за ДАНС, Финансовото разузнаване и държавното обвинение, които вече ровят кои българи се подвизават в данъчния рай и какъв е произходът на парите в сметките им. Точно тази тема се оказа консенсусна и за премиера Борисов и президента Радев. И двамата категорично настояват службите да осветят  външните сметки на политици, магистрати и бизнесмени. За политиците и висшите държавни служители е разбираемо да превъртат и укриват съмнителни пари в офшорни компании, но изключително любопитно е каква е мотивацията на един университетски преподавател, който е без значим бизнес или голяма адвокатска кариера да е обвързан с подобни компании и огромни суми. Всъщност възможно обяснение е адвокат Марчева и от научна гледна точка да се занимава реално с офшорки. В сайта  откриваме нейно пространно интервю, с което обяснява дали „офшорка” е мръсна дума или легален бизнес. Знаково Марчева се представя като съветник на в-к „Капитал” по офшорното право, без да е ясно дали в медията знаят за това й качество и притежаваните от нея офшорни компании . Извън съмненията за невинност на собственичката на четири офшорни компании, която възпитава младите юристи, няма съмнение, че подобен шанс и късмет едва ли може да се случи на всеки обикновен българин", "date": "2019.06.12", "title": "Асистент по право върти четири офшорни компании, с 2.5 млн. евро по сметките на едната"}
{"url": "https://www.faktor.bg/bg/articles/lekari-ot-byala-slatina-tochili-kasata-s-fiktivni-pregledi", "text": "Разкрити са двама лекари от Бяла Слатина, които чрез фиктивни прегледи на пациенти са получавали неправомерно средства за лечебна дейност от Районната здравно-осигурителна каса /РЗОК/ във Враца, съобщиха от Областна дирекция /ОД/ на МВР. При проверка от служители от сектор \"Противодействие на икономическата престъпност\" при ОД на МВР-Враца в три лекарски кабинета са намерени и иззети 55 амбулаторни листа на пациенти. Проверените кабинети се намират в Бяла Слатина и две села от общината, в които работят лекарите. Според амбулаторните листи, написани и подпечатани от двамата медици, пациентите са преминали медицински прегледи за времето от 5 до 12 март 2019 години. Листите са подписани и от пациентите. Установено е, че в този период лекарите са били извън страната. От друга страна пациентите свидетелстват категорично, че не са ходили на медицински прегледи при лекарите на посочените в документите дати, а положените подписи не са техни, допълват от ОД на МВР. Изготвените документи са отчетени пред РЗОК-Враца с цел получаване на средства от бюджета на касата, уточняват от полицията.", "date": "2019.06.12", "title": "Лекари от Бяла Слатина точили Касата с фиктивни прегледи"}
{"url": "https://www.faktor.bg/bg/articles/govoritelkata-na-lavrov-vazdisha-po-radev-udivitelno-toy-govori-bez-da-gleda-listche-ili-ekran", "text": "\"Много ми хареса.\" Така говорителката на руското външно министерство Мария Захарова коментира речта на българския президент Румен Радев на Международния икономически форум в Санкт Петербург пред журналисти. Припомняме, че на 7 юни държавният глава участва в президентския панел на Петербургския международен икономически форум, посветен на устойчивото развитие.  \"Беше удивително. След речта му аз все се опитвах да намеря това листче или екран, от които той чете и говори. Оказа се, че той говори просто така\", коментира Захарова. \"Беше много впечатляващо. Той беше много убедителен, много ми хареса неговата реч. Беше искрена и емоционална, а аз обичам, когато хората говорят емоционално\", каза още говорителката на външния министър Сергей Лавров", "date": "2019.06.12", "title": "Говорителката на Лавров възхитена от Радев: Беше удивително! Българският президент е много убедителен"}
{"url": "https://www.faktor.bg/bg/articles/borisov-na-poligona-v-novo-selo", "text": "Премиерът Бойко Борисов заедно с министъра на отбраната Красимир Каракачанов посети военното учение с международно участие \"Ответен удар – 2019 г.\"  Министър-председателят поздрави военнослужещите, които му обясниха в детайли как ще протече учението. Някой от чуждестранните представители се поинтересува каква кола кара премиерът. Даже джипка кара, не кола. Ама все спорите...със стария кашик, заяви Борисов. На учебен полигон \"Ново село\" военнослужещите ще отработват задачи в съвместни действия по отбрана и контранастъпление. В тактическото учение с бойни стрелби на учебен полигон \"Ново село\" участват над 800 военнослужещи от въоръжените сили на България, Албания, Гърция, Северна Македония и САЩ. След като започна учението, министър-председателят се пошегува: \"Те нали знаят, че сме тук, да не стрелят насам\".  Представители на Министерството на отбраната го увериха, че са взети всички мерки за безопасност.", "date": "2019.06.12", "title": "Борисов на полигона \"Ново село\": Не спорете със стария кашик! (Видео)"}
{"url": "https://www.faktor.bg/bg/articles/ruskiyat-opozitsionen-lider-aleksey-navalni-e-arestuvan-video", "text": "Руският опозиционен лидер и основател на Фонда за борба с корупцията Алексей Навални  е арестуван за пореден път днес. Поводът този път бе маршът в подкрепа на журналиста на „Медуза“ Иван Голунов, за който властите в Москва не са дали разрешение, предава Интерфакс. Голунов беше освободен, а изфабрикуваното срещу него дело прекратено, но това не спря проявата. Задържането на Навални бе потвърдено от неговия прессекретар Кира Ярмиш. Агенцията подчертава, че въпреки липсата на санкция от страна на властите в Москва, протестното шествие в центъра на руската столица продължава.  В последното си видео Навални разказва за връзката КГБ/ФСБ с една странна московска мафия, изплувала от разследванията на Иван Голунов.  Второто видео е от шествието, което тече в момента.", "date": "2019.06.12", "title": "Руският опозиционен лидер Алексей Навални е  арестуван (ВИДЕО)"}
{"url": "https://www.faktor.bg/bg/articles/tramp-pokaza-taen-plana-za-migrantsko-sporazumenie-s-meksiko", "text": "Американският президент Доналд Тръмп неволно разкри някои подробности за своето споразумение за имиграцията с Мексико. Той отказва да обсъди плановете с репортери, като обяснява, че те са \"тайни\", съобщава БиБиСи. Но докато обяснява това, той размахва лист хартия, върху който са спецификите на сделката, снимани от медии. В плана има определение за Мексико като \"сигурна трета страна\", наред с други точки, които вече са разкрити от външния министър на Мексико в понеделник. Ако Мексико \"сигурна трета страна\", молбите за убежище на мигрантите ще бъдат обработвани там, а не в САЩ. В документа се казва, че Мексико се ангажира незабавно да проучи законите си, за да може да стане \"сигурна трета страна\", ако е необходимо. В него се съдържат и позовавания на регионален план за убежище, който би включвал няколко страни от Латинска Америка, които обработват молбите за убежище на мигрантите, за да предотвратят митата на САЩ. Външният министър на Мексико Марсело Ебрард каза, че Мексико има 45 дни, за да покаже, че е в състояние да спре потока от мигранти, като засили южната си граница. Разполагат се 6 000 служители на Националната гвардия на границата с Гватемала. \"Когато отиваш на юг, първото нещо, което си зададеш, е: \"Точно къде е границата?. Няма нищо. Идеята е югът да бъде като север, доколкото е възможно\", обяснява той. Ако този план се провали, допълва външният министър, Мексико се съгласява да бъде определена като сигурна трета страна - нещо, което е поискано от САЩ и преди, но отдавна отхвърлено от Мексико. Ебрард по-рано заяви, че САЩ настояват за тази мярка и че са искали това веднага да бъде приложено. \"Ние им казахме - мисля, че това е най-важното постижение на преговорите -\" нека да определим период от време, за да видим дали това, което Мексико предлага, ще работи, и ако не, ще седнем и ще видим какви допълнителни мерки (са необходими).\" \"Те искаха да се подпише нещо съвсем различно. Но това е, което има тук. Няма нищо друго\", коментира той. Ако Мексико не успее да ограничи миграцията за 45 дни и други държави ще бъдат привлечени към въпроса. Ще се проведат дискусии с Бразилия, Панама и Гватемала - страните, които понастоящем се използват от мигрантите като транзитни пунктове - за да се види дали те биха могли да споделят тежестта на обработката на молбите за убежище. Ебрард обяснява, че американските преговарящи са искали Мексико да се ангажира с \"нулеви мигранти\", пресичащи нейната територия, но това е \"невъзможна мисия\".", "date": "2019.06.12", "title": "Тръмп неволно разкри \"таен\" плана за мигрантско споразумение с Мексико"}
{"url": "https://www.faktor.bg/bg/articles/vashington-izprati-pismo-na-ankara-za-f-35", "text": "Изпълняващият длъжността министър на отбраната на САЩ Патрик Шанахън изпрати писмо до турския си колега Хулуси Акар, в което очерта как Анкара ще бъде изтеглена от програмата за изтребители F-35, ако не промени плановете си за закупуване на руската система за противоракетна отбрана С-400, предава Reuters. Езикът, използван в писмото, не отговаря на духа на Алианса, предупреди турският министър на отбраната, коментирайки последния ход на Вашингтон по въпроса.  Акар, цитиран от Министерството на отбраната в изявление, уверява, че Турция подготвя отговор на писмото и че то бъде изпратена в САЩ в близките дни. Очаква се в четвъртък той да проведе телефонен разговор с американския си колега.", "date": "2019.06.12", "title": "САЩ изпратиха писмо на Турция за F-35, от Анкара готвят отговор"}
{"url": "https://www.faktor.bg/bg/articles/novini/balgariya/ruski-politolog-osvobozhdavaneto-na-zhurnalista-ivan-golunov-govori-za-kriza-vav-vlastta-na-kremal-video", "text": "Освобождаването на журналиста Иван Голунов от независимото издание \"Медуза\" говори за криза на властта на Путин. Възмущението и протестите се оказаха толкова неочаквано бурни, че  ситуацията ставаше непредвидима. Затова го освободиха,  заяви известният руски политолог и историк проф. Валерий Соловей. За същото говорят и протестите в Шиес и Екатеринбург, смята той. Соловей отговори на въпросите дали след инцидента с Голунов властите ще бъдат по-предпазливи и ще действат с отравяне, инциденти, побои от хулигани или изобщо няма да докосват журналистите? А също: Има ли линия,  която властите няма да пресекат в борбата  със собствения си народ или ще ги спре нещо? Шефът на руското МВР Владимир Колоколцев сложи снощи точка на делото породилото протести. Министърът заяви лично, че Иван Голунов, разследващ журналист от \"Медуза\", не е замесен в наркотърговия, отбелязва \"Комерсант\". Не обясни защо ведомството му е пуснало снимки на наркотици, иззети при други случаи. Властите в Русия оттеглиха вчера обвиненията срещу Голунов, арестуван в четвъртък и поставен впоследствие под домашен арест. Според московската полиция у него и в квартирата му са били намерени наркотици. Журналистът не се призна за виновен, видни личности в Русия осъдиха ареста му, започнаха протести в негова подкрепа, а експерти съобщиха, че в пробите, взети от него, не са открити следи от наркотични вещества, посочиха руски медии. След оневиняването на Голунов вътрешното министерство не обясни откъде са дошли в такъв случай иззетите от журналиста пакетчета със забранени вещества, но обеща оставката поне на двама генерали от столичното управление, посочва \"Комерсант\". Според цитирани в статията юристи на подсъдимата скамейка трябва да бъдат пратени сега служите лите, задържали Голунов.", "date": "2019.06.12", "title": "Руски политолог: Освобождаването на журналиста Иван Голунов говори за криза на властта на Путин (ВИДЕО)"}
{"url": "https://www.faktor.bg/bg/articles/slovesna-bitka-mezhdu-tramp-i-baydan", "text": "Президент на САЩ Доналд Тръмп и кандидатът за Белия дом от Демократическата партия Джо Байдън премираха сили в Айова. Щатът си е спечелил името за ключов в президентските избори, отбелязва АП. Традицията в САЩ повелява, че победителят в Айова, обикновено печели изборите за Белия дом. Президентът на САЩ Доналд Тръмп отправи нападки към един от водещите демократи, които се борят да се изправят срещу него на изборите следващата година, като заяви, че бившият вицепрезидент Джо Байдън е \"най-слабият в умствено отношение\", предаде ДПА, цитирана от БТА. \"Мисля, че предпочитам да се изправя срещу Байдън, отколкото срещу някой друг. Мисля, че той е най-слабият в умствено отношение. А аз обичам да се изправям срещу хора, които са умствено слаби. Мисля, че Джо е най-слабият тук\", каза Тръмп, преди да замине за важния за предизборната кампания щат Айова. Той обвини Байдън, че е имал погрешно разбиране за Китай през политическата си кариера и не е смятал азиатската страна за \"водещ съперник\" на САЩ. Това показва, че битката за подхода към Китай може да се превърне в основен въпрос в кампанията за президентските избори в САЩ, отбелязва ДПА. Байдън от своя страна обвини Тръмп, че е опасност за демокрацията и \"екзистенциална заплаха за Америка\". Претендентът за номинацията на демократите разкритикува президента заради поведението му при честванията миналата седмица в Европа за годишнината от десанта в Нормандия, включително негов остър коментар в Туитър срещу американската певица и актриса Бет Мидлър, съобщи Асошиейтед прес. \"Той намери време да се занимава с Бет Мидлър насред церемониите за Деня на десанта\", каза Байдън в реч в Айова. Тръмп нарече Мидлър \"свършена психопатка\", след като тя се извини за невярно изказване по негов адрес, в което го разкритикува.", "date": "2019.06.12", "title": "Тръмп и Байдън \"се замерват\" с обиди по време на кампания в Айова"}
{"url": "https://www.faktor.bg/bg/articles/mozer-gerb-izraziha-zhelanie-satrudnichestvoto-ni-da-prodalzhi", "text": "Като много интересна определи политическата обстановка у нас по време на изборите за Европарламент Анастасия Мозер, почетен председател на партия Обединени земеделци, в предаването на „Хоризонт“ „12+3“.  „Общо взето, съм доволна от резултатите от евроизборите. Жалко е, че имаше ниска избирателна активност. След като хората са се борили и извоювали правото на глас, е нелогично да не го упражнят, а после да се оплакват. Защото в нашето демократично време и със своя вот можеш да кажеш мнението си по много въпроси. Хората не го правят винаги, но това си е тяхна отговорност“. Мозер смята, че кандидатите на ГЕРБ са заслужили доверие и даде за пример Андрей Ковачев, един от най-активните в ЕП, и Мария Габриел. Тя съжали, че демократичната общност е представена единствено от ГЕРБ, а другите партии и организации, с изключение на Радан Кънев, не са успели. Мозер изрази надежда, че сътрудничеството между демократичните партии ще продължи и на местните избори, за да има по-добри резултати: „Ние само подкрепихме ГЕРБ на тези избори, не сме подписвали споразумение, то идеята е да продължи това сътрудничеството. Те самите изразиха желание сътрудничеството да продължи, защото виждате, че положението не е много лесно, има сътресения навсякъде. Пак ще кажа, че демокрацията значи да привличаш, а не да отблъскваш. Аз се надявам, че политическите личности у нас ще разберат това, за да няма нелогични коалиции, които заплашват да се разпаднат“. Помолена да коментира скандалите, оставките и тръгването на Цветанов от ГЕРБ, Мозер каза: „Не обичам да се месят в работата на нашата организация и за това и аз не обичам да се меся във вътрешните работи на чужди партии. Това са проблеми, които те трябва да си решат. Те изглежда, че вземат някои мерки в тази посока, защото това, което може да компрометира демокрацията, е корупцията“. \"Ние винаги сме имали участие в местната власт и се надяваме и на кметове\", изрази надежда почетният лидер на Обединени земеделци.  Мозер оцени като „безпринципна коалиция“ сегашната управляваща коалиция между ГЕРБ и „Обединени патриоти“, но подчерта, че от ГЕРБ не са имали особена алтернатива за съставянето на правителство заради липсата на пълно мнозинство.  Относно партийната субсидия да бъде 1 лев, Мозер определи, че се отишло до другата крайност и че има известен популизъм в това, но смята, че тепърва предстои на гласуване.", "date": "2019.06.12", "title": "Мозер: ГЕРБ изразиха желание сътрудничеството ни да продължи"}
{"url": "https://www.faktor.bg/bg/articles/na-parvo-chetene-deputatite-namaliha-partiynata-subsidiya-ot-11-lv-na-1-lv-za-poluchen-deystvitelen-glas", "text": "Парламентът прие промени в Закона за държавния бюджет за 2019 г. на първо четене. Измененията са внесени от Министерски съвет и „за“ тях гласуваха 117 народни представители, „против“ бяха 90. Съгласно текстовете за периода от 1 януари до 30 юни 2019 г. размерът на държавната субсидия ще е 11 лв. за получен действителен глас. Намалението на партийната субсидия от 11 лв. на 1 лв. ще важи за периода от 1 юли до 31 декември 2019 г. В законопроекта е регламентирано измененията да влязат в сила от 1 юли 2019 г.  На 6 юни правителството предложи държавната субсидия за партиите да бъде намалена от 11 лв. на 1 лв. за действителен глас. Новината обяви премиерът Бойко Борисов в Народното събрание след среща с членовете на ПГ на ГЕРБ. „Много се наслушахме на популизъм. Ще стане накрая като в Чехия и в много страни милиардерите да са и премиери - няма да мине много време и партиите ще станат собственост на бизнесмените. Но нали знаете, в една лудост, който се обяви срещу лудите, сам го обявяват него за луд“, мотивира той решението. Борисов заяви, че са му ясни игричките на останалите, които искат да се изкарат „хубавите“, но няма да търпи повече върху ГЕРБ да се упражнява, който и да било.", "date": "2019.06.12", "title": "Депутатите намалиха партийната субсидия от 11 лв. на 1 лв. на първо четене"}
{"url": "https://www.faktor.bg/bg/articles/bnt-falit", "text": "\"Ние сме в практически фалит. Трябва да спасим БНТ\" - това заяви временно изпълняващият длъжността генерален директор на обществената телевизия Емил Кошлуков пред Съвета за електронни медии (СЕМ), където заедно с управителния съвет представя нейния отчет. До края на годината се очаква дефицитът на БНТ да стигне 44 млн. лева, уточни Кошлуков, който неотдавна зае временно поста на Констанин Каменаров, принуден да напусне заради присъда за шофиране след употреба на алкохол. \"Развалихме договори, сключени от ръководството, за милиони. Това са договори за закупуване на програми, за реклами, които са вредни и опасни, прекратени са съмнителни обществени поръчки\", каза още пред менийния регулатор Кошлуков , цитиран от \"24 часа\". Очаква се кандидатите в конкурса за генерален директор, който вече тече, да могат да ползват данни от отчета за концепциите си. Вчера СЕМ реши, че не може да допусне до конкурса един от кандидатите - телевизионният водещ от близкото минало Къци Вапцаров, защото е собственик на няколко търговски дружества. Така в надпреварата останаха Емил Кошлуков, Сашо Диков, Сашо Йовков, Стоил Рошкев, Никола Тодоров, Явор Симов и Радостлав Главчев.", "date": "2019.06.12", "title": "Кошлуков официално обяви: БНТ е във фалит, да я спасим!"}
{"url": "https://www.faktor.bg/bg/articles/mistar-brekzit", "text": "Кандидатът за лидер на консервативната партия на Обединеното кралство Борис Джонсън днес ще постави началото на кампанията си, предаде Би Би Си. Бившият външен министър ще подчертае, че \"закъснението за Брекзит означава поражение\" и победа за лидера на лейбъристката партия Джереми Корбин. \"Ние просто няма да получим резултат, ако дадем най-малкия намек, че искаме да продължим да тупкаме топката с още по-голямо забавяне\", казва Джонсън. \"С всяка изминала седмица и месец, в които не успяваме да изпълним обещанието си, се страхувам, че ще отчуждим не само нашите естествени поддръжници, но и всеки, който вярва, че политиците трябва да изпълнят обещанията си\", предупреждава Борис Джонсън. Той е един от десетимата кандидати за наследник на Тереза Мей за партиен лидер и премиер.", "date": "2019.06.12", "title": "Мистър Брекзит стартира кампанията си - ще форсира излизането на Великобритания от ЕС"}
{"url": "https://www.faktor.bg/bg/articles/novini/balgariya/anketa-saglasni-li-ste-darzhavnata-subsidiya-za-partiite-da-padne-na-1-lev-za-glas", "text": "Съгласни ли сте държавната субсидия за партиите да падне на 1 лев за глас? Да Не Нямам мнение", "date": "2019.06.12", "title": "Анкета: Съгласни ли сте държавната субсидия за партиите да падне на 1 лев за глас?"}
{"url": "https://www.faktor.bg/bg/articles/rumen-radev-dalech-sam-ot-misalta-che-prehvarlyam-svoite-pravomoshtiya", "text": "Далеч съм от мисълта, че прехвърлям своите правомощия с разговорите за избор на нов главен прокурор. Това каза президентът Румен Радев по време на кръгла маса на тема „Предстоящ избор на главен прокурор – критерии и обществени очаквания“, предаде „Фокус“ . Държавният глава подчерта, че според него при избора на нов главен прокурор много важен е критерият за независимост и воля за налагане на законността. „Важно е обаче и как ще бъде оценена и съдебната независимост от този главен прокурор, защото заедно с неговата смелост и гражданска отговорност това е успехът на неговата бъдеща дейност“, заяви Радев. Той посочи, че е далеч от мисълта, че прехвърля своите правомощия с разговорите за избора на нов главен прокурор. „Аз се водя единствено от принципа за разделение на властите, но и не пренебрегвам своето задължение на края на процеса да подпиша указ. За мен най-важното е обществото да има фокус върху тези процеси и да има повишено обществено внимание“, каза още президентът.", "date": "2019.06.12", "title": "Радев: Далеч съм от мисълта, че прехвърлям своите правомощия"}
{"url": "https://www.faktor.bg/bg/articles/obshtinski-strukturi-spasyavat-na-pozhar-ninova-nastoyavat-da-si-ottegli-ostavkata", "text": "Общинските структури на БСП в Бургас, Велико Търново, Стара Загора, Русе, Пазарджик, Казанлък и Айтос се хвърлиха да спасяват Корнелия Нинова. След като обяви, че подава оставка като председател на БСП, на партиен пленум бяха променени правилата за избор на нов лидер и се оказва, че победата на социалистката вече ѝ се изплъзва. От общинските организации настояват Корнелия Нинова да оттегли оставката си. Те написаха писма, които пратиха до своята лидерка, както и до конгреса в неделя.  „Днес никой не може арryментирано да оспори, че за трите години от мандата на председателя Корнелия Нинова и силно подновения екип на настоящото ръководство постигнатите резултати са значими. Убедени сме, че за да направим заедно следващата крачка напред - разширяване на влиянието на БСП в местната власт - председателя Корнелия Нинова трябва да направи крачка назад и да оттегли своята оставка”, пишат във Велико Търново.  Социалистите в Бургас също застанаха зад Нинова. \"Предстоящите пред партията задачи предполагат единение и консолидация. Считаме, че не е време за оставки, включително и на председателя, а за продължаване усилията за промяна на политическия модел и статуквото на страната. Постигнатите резултати от изборите за ЕП са добра основа за тази промяна. Обръщаме се към делегатите на конгреса за мъдрост и отговорност пред партията и обществото\", се казва в писмото. В БСП-Айтос искат от другарите си на национално ниво да чуват повече местните структури: \"Точно сега не е моментът за време разделно. Трябва да се обединим, заставаме твърдо зад лидера Корнелия Нинова и считаме, че тя трябва да оттегли оставката си. Конгресът трябпризсва да постави задачи за предстоящите местни избори, които ще бъдат реална оценка за работата на БСП - Айтос. На най-висшия форум е редно да се направи анализ, да се изкажат всички критики и да се продължи напред. Да се тръгне с кураж и самочувствие към местните избори. Нинова е човек и не може да не греши, но тя промени и обнови БСП. Нека другарите на национално ниво да чуват повече местните структури. Да стъпим върху загубата и да продължим, и то с нашия лидер Корнелия Нинова”.", "date": "2019.06.12", "title": "Местни червени структури спасяват Нинова на пожар, искат да си оттегли оставката"}
{"url": "https://www.faktor.bg/bg/articles/borisov-svika-saveta-po-sigurnostta-1", "text": "Под председателството на премиера Бойко Борисов се проведе редовно заседание на Съвета по сигурността към Министерския съвет, съобщиха от пресцентъра на Министерски съвет. Обсъден бе Проект на Годишен доклад за състоянието на националната сигурност на Република България през 2018 г., който предстои да бъде внесен за разглеждане на заседание на Министерския съвет. Съветът по сигурността одобри също отчет за дейността си през изминалата година, както и примерен план за редовни заседания през 2019 г. Министърът на вътрешните работи Младен Маринов отчете дейностите по Годишния план за изпълнение на Стратегията за противодействие на радикализацията и тероризма за 2018 г. и докладва по изпълнението на Стратегията през настоящата година. В рамките на днешното заседание беше обсъдена и подготовката на посещение на Комитета за противодействие на тероризма към Съвета по сигурност на ООН в България.", "date": "2019.06.12", "title": "Борисов свика Съвета по сигурността"}
{"url": "https://www.faktor.bg/bg/articles/makarov-i-abv", "text": "Председателят на ПП АБВ Румен Петков подари на посланика на Русия у нас Н. Пр. Анатолий Макаров специална писалка, на която са гравирани знамената на България и на Русия и с надпис „140 години дипломатически отношения\". Подаръкът е в знак на уважение към изключителната енергия и труд, които той положи за възстановяване на отношенията между двете държави, след щетите, които бяха нанесени в тази посока в рамките на мандата на президента Плевнелиев и бездействието на правителството. Румен Петков посочи, че сега отношенията между България и Русия са в съвсем друга фаза. „Посланик Макаров заслужава един такъв подарък, който е придружен от списък на всички посланици на Русия в България и на България в Русия от установяване на политическите ни взаимоотношения до ден днешен\". Петков честити на Н. Пр. Анатолий Макаров Денят на Русия и му пожела професионални и лични успехи в името на добруването на двата народа. Същата писалка председателят на ПП АБВ подари на руския министър-председател Дмитрий Медведев.  За начало на дипломатическите отношения между Русия и България се смята 7 юли 1879 г.", "date": "2019.06.12", "title": "Със скъп подарък АБВ декларират вярност към посланик Макаров,"}
{"url": "https://www.faktor.bg/bg/articles/andrey-kovachev-valna-ot-omraza-pokri-sotsialnite-mrezhi-na-makedoniya-zaradi-gotse-delchev", "text": "Евродепутатът Андрей Ковачев написа преди минути във \"Фейсбук\": Вълна от омраза покри социалните мрежи на нашия съсед!  Каква е причината? Защото сме казали нещо кристално ясно, че Гоце Делчев е етнически българин, какъвто се е родил в българско семейство, израснал, учил, борил се за освобождението на още оставените под робство Македония и Одринско.  Явно трябва да се мине през този ШОК за някои израснали в титова Югославия!  Само с истината ще бъдем свободни!  И да, Гоце Делчев е етнически българин от Македония, борил се и умрял за свободна Македония и Одринско!  Поклон и нека заменим омразата с любов и истина.", "date": "2019.06.12", "title": "Андрей Ковачев: Вълна от омраза покри социалните мрежи на Македония заради Гоце Делчев"}
{"url": "https://www.faktor.bg/bg/articles/sled-ogromen-obshtestven-natisk-osvobodiha-prebitiya-ruski-zhurnalist", "text": "Руският журналист Иван Голунов, който е известен с това, че е отявлен противник на режима на Путин, беше освободен пребит от ареста, след като властите бяха поставени под огромен обществен натиск. След невероятен обрат, руските власти свалиха всички обвинения срещу разследващия журналист, след огромен обществен и медиен натиск срещу неговия арест. Негови колеги обявиха, че ще продължат да разследват полицията, която се опита да опетни името на Голунов, определяйки го като наркодилър. Освобождаването на Голунов е изключително рядък случай, в който властите признават, че са допуснали грешка. Бяха отбелязани и трудностите, които руските журналисти срещат в опитите си да отразяват случаи на корупция, както и личния живот на президента Владимир Путин.  36-годишният Голунов беше спрян и арестуван от полицията на московска улица миналия четвъртък. Неговите адвокати казаха, че той е бил малтретиран в ареста и му е бил отказван адвокат в продължение на 12 часа.  Журналистът, който работи за независимия уебсайт „Медуза”, беше обвинен в разпространение на наркотици, което можеше да го вкара в затвора за 20 години. Негови поддръжници организираха кампания и протестираха пред централата на полицията в Москва в продължение на пет дни. Повече от 20 хил, души подписаха онлайн петиция за организирането на протестен митинг в сряда, в защита на Голунов.  Вътрешният министър Владимир Колоколцев обаче изненада обществеността, като обяви, че всички обвинения отпадат зарди липса на доказателства. „Вярвам, че правата на всеки гражданин, независимо от неговото положение и професия, трябва да бъдат защитени”. Това заяви Колоколцев, като отбеляза, че ще поиска от Путин да освободи двама полицейски генерали, включително шефът на отдел „Наркотици” на московската полиция.  Няколкостотин души чакаха Голунов пред полицейския участък в Москва, от който беше освободен. „Огромно благодаря за оказаната подкрепа. Ще продължа работата си. Ще продължа с разследванията, защото трябва да оправдая доверието на тези, които ме подкрепиха“, каза Иван Голунов при излизането си от ареста.  Все още не ясно, дали този обрат ще бъде повратна точка за много други руски журналисти, които редовно се атакуват и подлагат на натиск от страна на руското правителство заради работата си. Много от тях споделят,че не се чувстват в безопасност да работят и изказват мнението си. „Ние поставихме под напрежение системата и този път това имаше ефект”, каза разследващият журналист от „Новая Газета” Павел Канюгин. „Но е наистина трудно да се работи в такава обстановка”, добави той.  Обстоятелствата около задържането на Голунов предизвикаха тревога у други медии. В очевиден опит да го представят като наркодилър, полицията в петък показа няколко снимки, според информацията от неговия дом, който приличаше на нарколаборатория. По-късно те опровергаха изявлението, като казаха, че снимките са направени другаде.  Историята помни и други подобни случаи. Уважаваният и награждаван за работата си журналист Роман Баданин бе отстранен от три високи позиции между 2011 и 2016 г., след като медиите под негово ръководство засегнаха теми, които се смятаха за твърде чувствителни за Кремъл. Трима от най-добрите редактори на икономическия вестник RBC, включително Баданин, бяха уволнени през 2016 г., след като направиха репортаж за вътрешния кръг на Путин, включително разследващо за ферма за стриди близо до имение, което един информатор е описал като „двореца на Путин“.", "date": "2019.06.12", "title": "След огромен обществен натиск освободиха пребития руски журналист"}
{"url": "https://www.faktor.bg/bg/articles/bsp-i-dps-se-darpat-za-namalyavane-na-partiynata-subsidiya", "text": "Депутатите от БСП и ДПС не са съгласни с предложението за намаляване на партийните субсидии, внесено от Министерски съвет. Според народните представители на левицата по този начин щели да изчезнат цели партии, а от ДПС искат по-широк дебат. Припомяме, че предложението е от 11 лв. за реален глас партийната субсидия да стане 1 лв.  \"Предложенията на ГЕРБ и ДПС за партийната субсидия ще доведе до изчезване на партиите - така се застрашава демокрацията. Това каза заместник-председателят на ПГ на „БСП за България“ Драгомир Стойнев. Той разкритикува управляващите, че са направили предложението на крак и че не търсят устойчиво решение на проблема. Ние от „БСП за България сме „за“ намаляване на размера на праговете и таваните на партийната субсидия, но това да не застрашава функционирането на политическите партии. Предложенията на ГЕРБ, на ДПС и подкрепата, която се получава от \"Атака\", ще доведе именно до изчезване на политическите партии. Това е вече промяна на модела“, каза още Стойнев. Според него е нормално да има намаляване на партийната субсидия, защото има партии, които не могат да я изхарчат. „Трябва да се намери нужното решение на този проблем. Ние ще предложим на всички политически сили диалог. Предлагаме да не се бърза. Ще поканим всички политически сили между първо и второ четене да седнем, да обсъдим, така че да не застрашим политическия живот в страната“, допълни още зам.-председателят на ПГ на „БСП за България“. Той допълни, че БСП няма да подкрепи този законопроект и ще направят своите предложения между четенията.  \"Не приемаме подхода за намаляване на партийната субсидия – ако ще има промяна на модела, това трябва да се случи след дискусия\", заяви депутатът от ДПС Йордан Цонев по време на дебатите. Той допълни, че предложението на ДПС между двете четения ще бъде 0 лв. „Щом има обществено недоволство, че партиите получават обществено финансиране. Щом вие смятате, че да кажем истината на хората е непопулярно и трябва да си пазим имиджа – нямате проблем с ДПС. Ние ще предложим да отпаднат всички ограничения, да се разреши на политическите партии да набират дарения“, каза още Цонев. Депутатът попита кога са проведени консултациите с политическите партии. „Как тогава стигнахме до извода за 1 лв. или за 5-е лв., които ще ни предложат тези дни“, допълни още Цонев. „Темата за субсидирането на политическите партии не е от вчера“, каза Цонев и отчете, че тази тема е отпреди 2001 г. „Искам да припомня, тъй като съм участник в процеса, че субсидирането на политическите партии от бюджета, се случи след една много дълга и задълбочена дискусия“, посочи още Цонев. „Тогава се започна с 1 лв. на глас, но се оставиха възможностите за финансиране, извън бюджета. Постепенно с течение на годините през 2004 г. се прие 1% от минималната работна заплата и след това, когато се случи добрия растеж в икономиката през годините 2004-2008 г. бяха направени още две стъпки, за да се стигне до 12 лв., което беше финансирането, когато ГЕРБ дойде на власт“, каза Цонев. Той попита как се харчат партийните субсидии. Депутатът от ДПС коментира, че парите от субсидиите се харчат прозрачно. „Нивото на контрол, което се осъществява върху разходите на политическите партии относно парите, получени от финансиране е възможно най-високото в държавата и в ЕС“, допълни още Цонев. Той посочи, че в Европа финансирането на партиите е публично от бюджета.", "date": "2019.06.12", "title": "Депутатите на БСП и ДПС недоволни от предложението за намаляване на партийната субсидия"}
{"url": "https://www.faktor.bg/bg/articles/borisov-1-30", "text": "\"Антитерористичен център се подготвяме да направим на едно място, да се концентрират службите, не че сега няма, но след случая в Пловдив, сутринта имахме Съвет за сигурност, участваха и хората на президента, имаме отделени средства, намерили сме място, много тихичко ще го направим.\" Така премиерът Бойко Борисов коментира пред журналисти създаването на антитерористични центрове, както обеща вътрешния министър Младен Маринов. Борисов направи изказването си след церемонията по връчването на нови 203 полицейски автомобила за нуждите на МВР. Колите са закупени със средства от бюджета на МВР, поясни Младен Маринов. \"Този център работи и в момента, но така както в Щатите е направен, айде и в Русия, да угодим и на другите, които се интересуват. Сега анализатори се изказаха по случая, има един, дето се вика джебчийка не е арестувал, а сега дава идеи по медиите, ще му спестя името. Искам да поздравя всички медии, които се съобразиха с това, което МВР помоли да не се изкушавате в жълтенията, да не съобщавате личните данни на момчето и семейството му. Всеки може да разбере кои са хоратга, въпросът е да не се използва изкушението,да се оповестяват имена. Ние не можем да скрием случая, защото той влиза в съда, моля да си мерите приказките\", обърна се той към репортер, който попита защо не са скрили случая. Борисов поясни, че бомбите, намерени в Пловдив са били чудовищни, мръсни бомби и са по-страшни от тези в Сарафово. В момента правим последните промени, за да падне мониторинга от ЕК, обяви още Борисов. По повод промяната на стойността на партийната субсидия от 11 на 1 лев, премиерът каза: \"Ние имаме решение на правителството за 1 лев, ние сме го взели на база на референдума, ние не правим предложение, ние сме дали решение.\" Във връзка с новиет автомобили на МВР министър-председателят каза, че полицията никога не е била по-добре окломпектована, автомобилите са много добри, икономични, движат се бързо и може да дойде време и в България да се произвеждат.", "date": "2019.06.12", "title": "Борисов: Бомбите, намерени в Пловдив, са по-чудовищни от тези в Сарафово (Видео)"}
{"url": "https://www.faktor.bg/bg/articles/kim-chen-un-naredil-da-hvarlyat-general-v-baseyn-s-pirani", "text": "Докладите за странни жестокости, извършени от властите на Северна Корея, бяха почти забравени. Сега обаче те се завръщат с поредица от публикации за екзекуции в изолираната комунистическа страна. Последната датира от събота (8.06) и се отнася за генерал, пише австрийският национален ежедневник Der Standard. Съгласно разпространената информация, Ким Чен-ун е заповядал екзекуцията да бъде извършена чрез хвърляне в басейн с пирани. От редакцията обаче подчертават, че този медиен доклад – както и много други предходни, разпространени в миналото, не може да бъде потвърден.  Експерти са на мнение, че твърденията за екзекуции чрез хвърляне на гладни тигри или кучета, или други странни способи за умъртвяване, не са истина. От друга страна, Северна Корея има дълга традиция да възпира критиците си чрез демонстративна жестокост. Миналата седмица работната група от неправителствените организации съобщи за откриването на повече от 300 обекта за публични екзекуции. Сред жертвите има дори деца на седемгодишна възраст, макар подобни случаи да са рядкост.  Според изданието фактът, че докладите за жестоки екзекуции се завръщат в медиите, е резултат и от нова несигурност относно бъдещето на политиката за разоръжаване на Северна Корея. До момента преговорите в тази насока не са довели до конкретни резултати.", "date": "2019.06.12", "title": "Ким Чен-ун наредил да хвърлят генерал в басейн с пирани"}
{"url": "https://www.faktor.bg/bg/articles/novini/balgariya/kasim-dal-nyama-da-pravya-nov-politicheski-proekt-s-ottsepnitsi-ot-dps-npsd-ima-shans-varvi-napred", "text": "Лидерът на НПСД Касим Дал изпрати до медиите изявление, в което отрича, че на 15 юни ще участва в създаването на нов политически проект, с отцепници от ДПС. Той е категоричен, че партия НПСД е жизнена и има потенциал да върви напред. Ето и пълния текст на изявлението му:", "date": "2019.06.12", "title": "Касим Дал: Няма да правя нов политически проект с отцепници от ДПС,  НПСД има шанс да върви напред"}
{"url": "https://www.faktor.bg/bg/articles/tatyana-doncheva-bsp-oshte-dalgi-godini-shte-plashta-tezhkata-tsena-ot-erata-stanishev", "text": "„Ако Корнелия Нинова искаше да остане и да продължи да шантажира БСП, Корнелия Нинова допусна грешка, че подаде оставка. Ако е искала обаче партията да се отпуши, е постъпила правилно. Оставката вече е подадена, надявам се, че ще бъде включена като точка в конгреса“. Това заяви пред БТВ лидерът на Движение 21 Татяна Дончева.  „БСП трябва да плати цената за ерата „Станишев“. На „Позитано“ 20 още не знаят колко тежки са последствията. Членовете на левицата именно помогнаха да се задържи статуквото. Плащането на тази цена не може да стане, като се унижава Сергей Станишев. Това, което се случва  с делегацията на БСП в Еропарламента е следното: червените евродепутати ще бъдат извадени от ключови комисии и няма да получат важни постове. Членовете на БСП ще плащат цената от председателството на Станишев още години наред“, каза още Дончева.   Тя коментира и предстоящите кметски избори, както и евентуалната кандидатура на Мая Манолова за градоначалник на София. „Би трябвало да се намерят формации за обединяване срещу ГЕРБ. Мая Манолова е сериозна кандидатура. Ако тя няма сериозна поддръжка, въпреки високия си рейтинг, няма да спечели. Аз не виждам как може да получи този стабилен гръб от разклатената БСП. Не е задължително кандидатът да е член на партията. Иван Иванов е бил изключително успешен кмет, който преди това е бил служител в общината. Трябва да дойде човек, който да разкове бардака на олигархичните интереси“, коментира лидерът на Движение 21.  По повод избора за нов главен прокурор, Дончева спомена като евентуална кандидатура бившият евродепутат от ГЕРБ Емил Радев. Дончева подчерта, че много важно е да се направи съдебна реформа. Тя алармирала постоянно за това, но само 2% от хората я чували, визирайки вероятно резултатите от изборите, които събира партията ѝ. Бившата депутатка допълни, че функцията на  главен прокурор не трябва да бъде гръб, на който да се опира този, който го е избрал и да го използва като политическа бухалка срещу опонентите си.", "date": "2019.06.12", "title": "Татяна Дончева: БСП още дълги години ще плаща тежката цена за ерата \"Станишев\""}
{"url": "https://www.faktor.bg/bg/articles/ekozashtitnitsi-shte-atakuvat-parlamenta-s-shnorheli", "text": "Продължават протестните действия срещу презастрояването на Черноморието. И тази вечер се очаква пред Народното събрание да се съберат представители на различни организации с искане да се сложи край на строителството по морето. Недоволните са и против промените в Закона за устройство на черноморското крайбрежие и забраната за свободно къмпингуване. Призивът е протестиращите да дойдат с палатки, шнорхели и други    плажни принадлежности.  Демонстрациите на екозащитниците ще продължат до края на седмицата.", "date": "2019.06.12", "title": "Екозащитници ще атакуват парламента с шнорхели"}
{"url": "https://www.faktor.bg/bg/articles/brokerite-stavat-agenti-predlaga-se-da-dokladvat-za-prane-na-pari-pri-prodazhba-i-naem-na-imoti", "text": "Кръгът на институциите и професиите, длъжни да докладват пред ДАНС за съмнения, че техни клиенти перат пари, се разширява. Брокерите на недвижими имоти ще трябва да правят комплексна проверка на клиентите си не само при покупко-продажби, но и когато отдават скъпи имоти с месечен наем, надвишаващ 10 000 евро. Търговци на произведения на изкуството ще трябва да идентифицират клиентите си, да правят оценка на риска и да обменят информация с държавните органи при съмнителни сделки. Подобно задължение ще имат също така художествени галерии и аукционни къщи за сделки над 10 000 евро или равностойна на това валута.  Това предвиждат поредни промени в Закона за мерките срещу изпирането на пари, публикувани за обществено обсъждане на сайта на финансовото министерство. Към новите попълнения в списъка с институциите и професиите, задължени да противодействат на мръсните пари, се включват също така търговците на виртуални валути, както и тези, които предоставят портфейли за попечителски услуги. Да докладват за съмнения за пране на пари се задължават не само професионалните счетоводни и данъчни консултанти, но и тези, които непряко, чрез свързани лица, предоставят подобни съвети. Въвежда се изискване ДАНС да предостави на Европейската комисия списък с висшите държавни длъжности. Според сега действащия Закон за мерките срещу прането на пари институциите и професиите, които са задължени да следят за съмнителни сделки, трябва да правят разширена комплексна проверка на всички свои клиенти, които са \"видни политически личности\" или са свързани с тях, пише в-к Сега. Според закона това са президентът, премиерът, министрите и техните заместници, депутатите и членовете на конституционни и върховни съдилища или на други висши органи на съдебната власт, членове на Сметната палата, ръководството на БНБ, посланици, висши офицери от въоръжените сили, кметове и заместник-кметове, членове на управителните органи на политически партии и др. В мотивите на поредното изменение в Закона за мерките срещу изпирането на пари се посочва, че България все още не е въвела всички изисквания на европейското законодателство в тази област. А това би се отразило негативно на присъединяването ни към Банковия съюз и чакалнята на еврозоната. В последния си годишен преглед Европейската комисия разкритикува България за недостатъчното ниво на мерките срещу мръсните пари именно защото властите не са приели всички евродирективи и правила в тази област. Сега в преходните и заключителните разпоредби се правят промени в още десетина други закона, също свързани с предотвратяване прането на пари. Новост е, че фирмите ще бъдат задължени да докладват на Агенцията по вписванията, ако действителните им собственици откажат да им предоставят необходимата информация, че точно те са такива. В този случай, ако бъдат установени от контролните органи, те ще се наказват с глоба от 1000 до 10 000 лв., а при повторно нарушение - до 20 000 лв. за всеки месец до предоставянето на необходимата информация пред Агенцията по вписванията. 31 май бе крайният срок всички фирми, притежавани от чуждестранни компании, да обявят реалните си собственици - физически лица. За компаниите, притежавани от български юридически лица, отпадна това задължение, след като стана ясно, че ДАНС ще прави служебни проверки от БУЛСТАТ. Според предлаганите поправки, когато ДАНС, МВР, НАП и Агенцията по вписванията установят, че има \"несъответствие\" на информацията за действителен собственик на една фирма с това, което е вписано в БУЛСТАТ, те са длъжни да уведомят прокурор и да му предоставят всички материали. В тези случаи те могат да сезират и компетентния съд, който да разпореди промяна на вписаните обстоятелства.", "date": "2019.06.12", "title": "Брокерите стават агенти, докладват за пране на пари в ДАНС при продажба и наем на имоти"}
{"url": "https://www.faktor.bg/bg/articles/stolichnata-ul-g-s-rakovski-ostava-zatvorena-za-dva-dni", "text": "Участъкът от столичната ул. \"Г.С.Раковски\" между бул. \"Дондуков\" и ул. \"Московска\" ще остане затворен за движение за още два дни заради ремонт. В понеделник вечерта пропадна част от платното в района на Софийската опера. Проблемът е причинен от спукана тръба на канализацията, казаха от \"Софийска вода\". Техни служители от вчера работят по отстраняването на проблема, но се е оказало, че аварията е сериозна и се налага улицата да остане затворена за движение до края на работната седмица. „Правим ремонт на ремонта, защото някъде през миналия век тук е положена тръба, която не е оригиналната. Открихме и още една авария, която е незначителна. Тя също беше отстранена”, обясни пред bTV Владимир Гълъбов, експерт в „Софийска вода”. Заради ремонта, контактната мрежа на тролеите е изключена и маршрутът им е променен. Те се движат по бул. \"Васил Левски\".", "date": "2019.06.12", "title": "Част от столичната ул. \"Г. С. Раковски\" остава затворена за два дни"}
{"url": "https://www.faktor.bg/bg/articles/delyan-peevski", "text": "Един лев субсидия за действителен глас означава фалит на партиите. Това заяви днес депутатът от ДПС Делян Пеевски в кулоарите на парламента, предаде БГНЕС. „Ако бъде приет такъв модел на финансиране на партиите, това означава, че всички партии ще станат собственост на олигарсите“, допълни Пеевски. „Ще подкрепим субсидията да е 0 лв.“, подчерта той, цитиран от „Фокус“. Днес са първите консултации с производители на брашно и на тестени изделия, съобщи още Пеевски. „Ако няма гаранции за реално намаляване на цената на хляба с диференцирането на ДДС, то изобщо няма да предлагаме такава мярка. Утре също има консултации с производители, но целта е крайната цена на хляба да се намали, а не само да пада цената за производителите“, допълни депутатът от ДПС. „Радваме се, че управляващите ни чуха за безплатните детски градини. Продължаваме с намаляването на ДДС на хляба, а след това и на книгите“, завърши Пеевски.  ", "date": "2019.06.12", "title": "Пеевски в ужас: Партиите ще станат собственост на олигарсите"}
{"url": "https://www.faktor.bg/bg/articles/italiya-globyava-nepravitelstveni-organizatsii-pomagashti-na-migranti-s-50-000-evro", "text": "Италианското правителство прие постановление, който криминализира спасяването на мигранти в Средиземно море. В бъдеще капитаните, собствениците и операторите на частни кораби, които „влизат в италиански води без разрешение“, са изправени пред налагането на глоби до 50 000 евро. Съответното предложение, одобрено от Министерския съвет, дойде от министъра на вътрешните работи Матео Салвини, пояснява германският национален ежедневник Die Zeit. Въпреки че спасителните кораби не са изрично упоменати в постановлението, прието от кабинета, те ще бъдат засегнати от регламента. Корабите, които многократно нарушават постановлението, ще бъдат конфискувани. Предложението трябва да получи одобрението на парламента, в който коалицията на „Лигата“ и Движение „Пет звезди“ имат мнозинство. Наскоро Салвини забрани на германската организация за помощ Sea-Watch да оперира в Италия. Капитанът все пак навлезе в италиански води. Той се разследва за подпомагане и подбуждане към незаконната имиграция.", "date": "2019.06.12", "title": "Италия глобява неправителствени организации с 50 000 евро за помощ на мигранти"}
{"url": "https://www.faktor.bg/bg/articles/86-ot-internet-potrebitelite-se-zabluzhdavat-ot-falshivi-novini", "text": "Глобално проучване показва, че цели 86 процента от потребителите на интернет признават, че са се подлъгали по фалшиви новини, пише вестник Сабах, цитиран от БГНЕС. Основна платформа за поднасянето на подвеждащата информация e социалната мрежа Фейсбук. Участниците в анкетата смятат, че както правителствата, така и медийните компании трябва да се борят с проблема, който допринася за растящото недоверие към информацията в интернет и има негативно влияние върху икономиката и политическите дебати.  Съединените щати са на първо място по разпространяването на фалшиви новини, смятат анкетираните. Следват ги Русия и Китай. Изследването е проведено от Ипсос в 25 държави, като са анкетирани 25 000 интернет потребители. Най-лековерни се оказали жителите на Египет. Най-скептични към фалшивите новини били гражданите на Пакистан.  Резултатите от проучването показват още, че потребителите по света изпитват растящо недоверие към социалните мрежи, както и притеснения за опазването на личните им данни, използвани от алгоритмите на интернет компаниите.  В изследването, което е използвало мненията на хора интервюирани лично, както и такива, попълнили анкети по интернет е било направено между 21 декември 2018 и 10 февруари 2019 г. по поръчка на Центъра за международни управленски иновации (CIGI) – неправителствена организация за анализи, базирана в Канада.", "date": "2019.06.12", "title": "86% от интернет потребителите се заблуждават от фалшиви новини"}
{"url": "https://www.faktor.bg/bg/articles/dvama-nadzirateli-byaha-vzeti-za-zalozhnitsi-v-strogo-ohranyavan-frenski-zatvor", "text": "Затворник, излежаващ дълга присъда и въоръжен със самоделно оръжие, взе снощи двама надзиратели за заложници в строго охраняван френски затвор в Нормандия, предаде БТА, цитирайки АП. Еманюел Гимараес, представител на синдиката \"Работническа сила\", заяви пред регионалния вестник \"Уест Франс\", че снощи в затвора в град Конде сюр Сарт били изпратени специални сили. Крилото на затвора, в което били взети заложниците, било евакуирано. Гимараес каза, че затворникът си бил спечелил репутация на \"професор по вземане на заложници\", и допълни, че това бил четвъртият път, в който вземал надзиратели за заложници. Всеки път искал да бъде прехвърлен в друг затвор. Фредерик Еко от синдиката СНЕПАП на служителите на затворите заяви, пред телевизия БФМ, че похитителят е обикновен престъпник, който бил наблюдаван за потенциална ислямска радикализация. Двамата заложници впоследствие бяха освободени, съобщи БФМ, цитирана от ТАСС. По данни на радио Франс енфо похитителят използвал самоделен нож. Според БФМ единият от двамата освободени заложници бил стажант. Похитителят, който и сега поискал да го преместят в друг затвор, отново е затворен под стража. Посочва се, че мъжът има психически проблеми. В Конде сюр Сарт имаше заложническа криза и през март.", "date": "2019.06.12", "title": "Надзиратели бяха взети за заложници в строго охраняван френски затвор"}
{"url": "https://www.faktor.bg/bg/articles/volen-siderov-1-7", "text": "Ще взема да се кандидатирам за кмет на София с една единствена точка-забрана на гей-парадите. Това заяви лидерът на Атака Волен Сидеров в \"Здравей, България\" на Нова тв.  Имам приятели цигани, затова печелим в Ямболско, отговори той на забележките за вероятно купен ромски вот на коалиционния си партньор и вицепремиер Красимир Каракачанов, който беше основната мишена на участието му. Не става дума за лични нападки. Имам огромна заслуга Каракачанов да стане кандидат за президент. Предвиждах специален режим със спорт, така че на самите избори да се яви в по-добра форма, той обаче отказа, коментира Сидеров, заявявайики, че думите му за килограмите на Каракачанов са приятелски съвет. \"Тялото е храм на душата\", позова се на древната максима той. Драмата тръгна още от изборната нощ. Той и колегите му започнаха да говорят, че аз съм ги нападал. Това което ги подразни е, че показахме по нашата телевизия как Джамбазки казва, че Крим е руски, а в европарламента твърди обратното. Колкото до самите избори имам съмнения, че вотът беше честен и коректен, каза Сидеров. Не съм заявявал досега, че имам намерение да разваляме управлението, посочи той на въпрос дали ще напуснак коалицията. Той коментира още, че битката за София е въпрос номер едно за ГЕРБ. Американците използват военни бази у нас безплатно от 2006 г. Защо САЩ не ни подарят самолетите, те са го правили за други държави, които не са част от НАТО, за Индия, Индонезия, каза Сидеров. Искат да дадем 3 милиарда са самолети, чиято полза е спорна. Сделката е жест към САЩ, която ощетява България, каза Сидеров.", "date": "2019.06.12", "title": "Волен Сидеров: Ще взема да се кандидатирам за кмет на София"}
{"url": "https://www.faktor.bg/bg/articles/tonove-riba-se-izsipaha-v-nivite-sled-skasvane-na-yazovirnata-stena-kray-stazhitsa", "text": "Бедственото положение в селата Камен и Нова Върбовка край Стражица, остава в сила. Прелелите язовири в района остават под наблюдение и тази нощ. Най- сериозен е проблемът с язовир \"Зеленчуков дол\", който скъса стена.  Сигналът за скъсаната язовирна стена подава наемателката на язовира. Гледката още е пред очите й. \"Приливната вълна беше около 40 метра с 5 метра височина. Значи дойде от няколко страни\", разказва Лидия Йорданова.  Тонове риба се изсипва в нивите наоколо. Заryбата за наемателите се оказа пиршество за стотици местни жители, въпреки обявеното бедствено положение.  Под скъсаната язовирна стена също събират риба. Нашествието притеснява наемателката, която тьрси помощ на телефон 112.  \"Ами има сиryрно 120 човека, които не можем да контролираме. Има свлачище, аз не мога да отговарям за тия хора, кой носи отговорност\", тревожи се наемателката на язовира. От полицията й отговарят, че не могат да дойдат да обезопасят района. Семейството стопанисва язовира от 1998 г. Следвали са стриктно всички наредби и  предписания.", "date": "2019.06.12", "title": "Тонове риба се изсипаха в нивите след скъсване на язовирната стена край Стажица"}
{"url": "https://www.faktor.bg/bg/articles/novini/svyat/putin-se-zahvashta-sas-sluchaya-golunov", "text": "Руският президентски прессекретар Дмитрий Песков предпочете да не уточнява срока на разглеждане от Владимир Путин на искането на руския министър на вътрешните работи Владимир Колоколцев да бъдат уволнени двама генерали от полицията във връзка със случая с журналиста от изданието \"Медуза\" Иван Голунов, предаде БТА, цитирайки ТАСС. \"Искането ще бъде разгледано своевременно\", каза Песков вчера в отговор на въпрос за възможните срокове, в които ще бъде взето решението по въпроса. Преди това Колоколцев съобщи, че ще предложи на президента да бъдат уволнени генерал-майор Андрей Пучков от полицията - началник на управлението, възбудило делото срещу Голунов - и началника на отдела за борба с наркотиците към Главно управление-Москва на руското министерство на вътрешните работи генерал-майор Юрий Девяткин. Министърът заяви това, след като обяви, че е решено наказателното преследване срещу журналиста за недоказаното негово участие в извършване на престъпление да бъде прекратено.", "date": "2019.06.12", "title": "Путин се захваща със случая \"Голунов\""}
{"url": "https://www.faktor.bg/bg/articles/novini/balgariya/parlamentat-reshava-za-namalyavaneto-na-partiynata-subsidiya", "text": "Парламентът ще обсъди на първо четене тази седмица промените в Закона за държавния бюджет за 2019 г. за намаляване на партийната субсидия от 11 на 1 лев от 1 юли. Това предвижда проектопрограмата на Народното събрание. В нея като точка първа за петък е и второто четене на измененията в Закона за политическите партии, свързани с надвзетите партийни субсидии.   Предвижда се днес депутатите да започнат работа с обсъждане на докладите на Националното бюро за контрол на специалните разузнавателни средства (СРС) за извършената дейност през последните две години, както и годишните доклади за дейността на Комисията за контрол над службите за сигурност, прилагането и използването на СРС и достъпа до данните по Закона за електронните съобщения през 2017 г. и 2018 г.   В проектопрограмата е и ратификация на Споразумението за предоставяне на консултантски услуги между Министерството на регионалното развитие и благоустройството на Република България и Международната банка за възстановяване и развитие, подписано на 8 април 2019 г. Предвижда се депутатите да обсъдят и процедурни правила за предлагане на кандидати и за избор на член на Съвета за електронни медии от квотата на Народното събрание. Предложението е във връзка с изтичащия мандат на Иво Атанасов.   Като точка първа за четвъртък е предвидено изслушване на министъра на образованието и науката Красимир Вълчев относно Националните програми като инструмент за реализиране на политики в сферата на образованието. След това депутатите ще разгледат на второ четене промени в Закона за устройството на Черноморското крайбрежие и в Закона за подпомагане на земеделските производители.", "date": "2019.06.12", "title": "Парламентът решава за намаляването на партийната субсидия"}
{"url": "https://www.faktor.bg/bg/articles/agentsiya-za-zakrila-na-deteto-pravata-na-16-godishniya-plovdivchanin-sa-narusheni-samolichnostta-mu-e-razkrita", "text": "\"Правата на 16-годишното момче от Пловдив, което беше задържано за тероризъм миналата седмица, са нарушени. В медиите бяха изнесени данни, които идентифицират самоличността му и то е разпознато. Посочено е например учебното заведение, с което лесно може да се разбере кое точно е детето\". Това заяви пред БТВ главен инспектор Живка Георгиева от Агенцията за закрила на детето в Пловдив.  \"Под 14-годишна възрастта данни за детето могат да се изнасят само със съгласието на родителите. При по-големите вече трябва да се иска и съгласието на тийнейджърите\", категорична е Георгиева.   Тя заяви, че Агенция за закрила на детето започва мониторинг и наказания на медии, които са компрометирали анонимността на 16-годишния пловдивчанин. При първоначално нарушение глобата е от 1000 до 3000 лв. При второ провинение на медия - глобата скача на 5 - 10 000 лв.", "date": "2019.06.12", "title": "Агенция за закрила на детето: Правата на 16-годишния пловдивчанин са нарушени, самоличността му е разкрита"}
{"url": "https://www.faktor.bg/bg/articles/dnes-shte-e-predimno-slanchevo-1", "text": "Днес ще е предимно слънчево с временни увеличения на облачността. На места ще има краткотрайни валежи с гръмотевици, а в планинските райони ще са и по-значителни. Ще духа слаб до умерен вятър от запад-северозапад. Максималните температури ще са 28° и 33°. Атмосферното налягане бавно ще се повишава и ще е по-високо от средното за месеца. Това съобщи за Агенция „Фокус” дежурният синоптик Боряна Маркова от Националния институт по метеорология и хидрология (НИМХ). По Черноморието ще преобладава слънчево време, с временни увеличения на облачността. На отделни места със слаби превалявания. Ще духа слаб до умерен северозападен вятър. Максимални температури между 27° и 30°. Температурата на морската вода е 23-24°, по-ниска на север от нос Калиакра – около 19°. Вълнението на морето ще е 1-2 бала.", "date": "2019.06.12", "title": "Днес ще е предимно слънчево"}
{"url": "https://www.faktor.bg/bg/articles/leybaristka-partiya-opitva-da-blokira-brekzit-bez-sdelka", "text": "Основната опозиционна Лейбъристка партия прави първата стъпка в смел двупартиен опит да се блокира възможността новият премиер на Великобритания да предизвика излизане на страната от Европейския съюз без сделка през октомври, пише британското левичарско издание The Guardian, цитирано от \"Фокус\". Министърът за Брекзит в сянка Кейр Стармър хвърли ръкавиците на министрите от кабинета на Торите, включително Амбър Ръд и Филип Хамънд, казвайки, че те трябва да подкрепят опитите на лейбъристите, ако са сериозни за предотвратяване на излизането без сделка. Ако бъде прието, предложението ще даде на депутатите контрол върху дневния ред на парламента на 25 юни. Същото предложение би могло потенциално да бъде използвано за иницииране на законодателство, с което да се попречи на Великобритания да напусне ЕС без сделка. Предложението, което лейбъристите ще представят по време на дебата в деня на опозицията в сряда, е подкрепено от бившия консервативен министър Оливър Лутвин и лидерите на шотландската национална партия, Плейд Чимру, либералдемократите и зелените. За разлика от обичайните дебати в деня на опозицията, ако бъде прието, предложението ще бъде задължително, но ще трябва да осигури подкрепата на повече консервативни депутати. Планът, който е строго пазена тайна, идва, докато няколко претенденти за лидерство в Консервативната партия, включително Борис Джонсън, който ще стартира кампанията си в сряда, подчертаха готовността си да приемат Брекзит без сделка. Подобен ход на лейбъристите през април мина с един глас разлика, след като 14 депутати на торите се разбунтуваха срещу партията.", "date": "2019.06.12", "title": "Лейбъристката партия опитва да блокира Брекзит без сделка"}
{"url": "https://www.faktor.bg/bg/articles/rumen-radev-sabira-kragla-masa-za-izbora-na-nov-glaven-prokuror", "text": "„Предстоящ избор на главен прокурор - критерии  и обществени очаквания“ е темата на кръгла маса, която ще бъде открита от президента Румен Радев. За участие във форума са поканени представители на неправителствени организации и съсловни професионални организации на юристи. Последователно Румен Радев обсъди процедурата около избор на следващ обвинител номер едно първо със Сотир Цацаров, чийто мандат изтича на 10-и януари догодина, след това с председателите на Върховния Касационен и Върховния Административен съд, представляващи Висшия съдебен съвет с главния съдебен инспектор и министър Данаил Кирилов. \"Трябва да има ясно изразени обществени очаквания за ясни процедури, за ясни правила, за профил на главния прокурор\", посочи президентът. Миналата седмица Прокурорската колегия на Висшия съдебен съвет реши да предложи на съдебния кадрови орган избора на наследник на Сотир Цацаров да се проведе на 14-и ноември. Проектохронограмата на най-важния избор в съдебната система за тази година предвижда процедурата да бъде открита на 15-и юли, а номинации да се правят до 29-и юли. За да има избор, за един от кандидатите трябва да гласуват поне 17 от членовете на Висшия съдебен съвет, но за да бъде финализиран той, трябва и указ на държавния глава. ", "date": "2019.06.12", "title": "Румен Радев събира кръгла маса за избора на нов главен прокурор"}
