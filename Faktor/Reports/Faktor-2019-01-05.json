{"url": "https://www.faktor.bg/bg/articles/novini/svyat/zhalti-zhiletki-nahluha-v-ministerstvo-evakuiraha-govoritelya-na-pravitelstvoto", "text": "10 души са разбили вратата на министерството, което отговаря за връзките с парламента Говорителят на френското правителство Бенжамен Гриво е бил евакуиран от сградата на министерството, след като представители на Жълтите жилетки са нахлули в кабинета му, съобщи БГНЕС.  10 души, част от които с жълти жилетки, са разбили с помощта на строителна техника вратата на Министерството, което отговаря за връзките с парламента. Това е наложило Гриво и други служители на ведомството да бъдат изведени, съобщава френският телевизионен канал BFMTV.  Днес протестиращите излизат за 8 път. Въпреки че редиците на \"жълтите жилетки\" са значително оредели, отново се стигна до сблъсъци с полицията и вандалски прояви. Протестиращите запалиха автомобили в центъра на Париж, а полицията излозва сълзотворен газ за потушаване на безредиците.", "date": "2019.01.05", "title": "Жълти жилетки нахлуха в министерство, евакуираха говорителя на правителството"}
{"url": "https://www.faktor.bg/bg/articles/novini/svyat/tropicheskata-burya-pabuk-otne-zhivota-na-trima-dushi-v-tayland", "text": "Тропическата буря \"Пабук\" отне живота на поне трима души в Тайланд. Лошото време беше съпроводено с поройни дъждове, големи вълни в морето и бурен вятър в южната част на кралството. Ръководителят на тайландската служба по предотвратяване и смекчаване на последиците от природни бедствия посочи, че двама души са загинали в районите Пак Пхананг и Чалерм Пракиат в провинция Након си Тамарат, която има 220-километрова брегова линия. Един човек е загинал след като силният вятър преобърнал рибарската му лодка в морето, а друг член на екипажа се смята за изчезнал. 34 089 души от 240 района в тази провинция са били преместени на сигурни места, а 32 стълба на далекопроводи са съборени. В района дъждът продължава да вали.  Въпреки че Пабук отслабна до депресия (най-ниската категория на тропически циклон, при която ветровете са със скорост до 60 км/ч.), специалистите препоръчват да се избягват райони, където може да възникнат наводнения. Днес се очаква силен вятър в Сиамския залив и Андаманско море, където вълните може да достигнат 3-5 метра. На плавателните съдове е препоръчано да останат на кей до неделя, отбелязва БТА.", "date": "2019.01.05", "title": "Тропическата буря \"Пабук\" отне живота на трима души в Тайланд"}
{"url": "https://www.faktor.bg/bg/articles/novini/svyat/sblasatsi-i-salzotvoren-gaz-na-protesta-na-zhaltite-zhiletki-v-parizh", "text": "Сблъсъци избухнаха по време на подновените протести на \"жълтите жилетки\" в Париж, съобщи Ройтерс.  Полицията се опита да отблъсне демонстрантите със сълзотворен газ и димни гранати. Демонстрантите се опитаха да преодолеят кордона на силите на реда в центъра на френската столица край сградата на парламента, съобщи бТВ. Маршът на демонстрантите започна мирно като премина по емблематичния булевард \"Шанз-Елизе\". Протестиращите пееха националния химн и развяваха френския флаг и плакати с призиви за оставката на президента Еманюел Макрон. Демонстрация имаше и пред централата на агенция Франс прес в Париж, където жълтите жилетки скандираха срещу медиите. Миналата събота демонстрантите протестираха близо до сградите на телевизия Бе Еф Ем и \"Франс телевизион\", където неколкостотин \"жълти жилетки\" дойдоха да освиркат \"журналистите колаборационисти\". Вчера вечерта бяха арестувани четирима души, след опит за блокада от страна на петдесет \"жълти жилетки\" на централата на регионалния вестник \"Ест репюбликен\", близо до североизточния град Нанси, където е печатницата на изданието.", "date": "2019.01.05", "title": "Сблъсъци и сълзотворен газ на протеста на жълтите жилетки в Париж"}
{"url": "https://www.faktor.bg/bg/articles/novini/svyat/i-letishteto-v-myunhen-blokirano-ot-snega", "text": "Продължаващият обилен снеговалеж в Южна Германия наложи отмяната на все повече и повече полети на различни авиокомпании на най-голямото летище в провинция Бавария - Мюнхенското, предаде ДПА. Досега само през днешния ден са отменени най-малко 120 полета, каза говорител на летището и предупреди, че може ще има още отменени полети. Подобно е времето в съседните Австрия и Швейцария.", "date": "2019.01.05", "title": "И летището в Мюнхен блокирано от снега"}
{"url": "https://www.faktor.bg/bg/articles/novini/svyat/zaloviha-blizo-100-migranti-na-naduvaema-lodka-kray-kushadasa", "text": "Над 90 мигранти са били задържани в Турция на път към съседна Гърция, съобщиха днес източници от сигурността, цитирани от Анадолската агенция. Бреговата охрана в западния окръг Айдън е задържала общо 94 мигранти, в т.ч. 46 сирийци и 37 афганистанци. Петима от задържаните са от Сиера Леоне, четирима са палестинци, а двама произхождат от Мали. Те са били заловени на надуваема лодка край Кушадасъ, докато се опитвали да стигнат до Гърция. Турция е главен маршрут на нелегалната миграция към Европа, особено след началото на гражданската война в Сирия през 2011 г., отбелязва агенцията. Около 265 хиляди нелегални мигранти са били задържани в Турция от началото на 2018 г. до 15 октомври, сочат данни на вътрешното министерство на страната, пише БТА.", "date": "2019.01.05", "title": "Заловиха близо 100 мигранти на надуваема лодка край Кушадасъ"}
{"url": "https://www.faktor.bg/bg/articles/novini/svyat/hilyadi-ungartsi-protestirat-sreshtu-noviya-zakon-za-izvanredniya-trud", "text": "Хиляди унгарци протестираха в центъра на Будапеща срещу нов закон, който разрешава на работодателите да възлагат на подчинените си до 400 часа извънреден труд годишно, предаде Ройтерс, цитирана от БТА. През последните седмици опозиционни групи организираха редица протести в Будапеща и други унгарски градове срещу, по думите им, авторитарното управление на консервативния премиер националист Виктор Орбан. Днешният протест бе организиран от опозиционни партии, синдикати и граждански сдружения. Той бе насочен главно срещу новият трудов закон, наричан \"робовладелски\" от критиците му. Протестиращите преминаха под снега в шествие от историческия Площад на героите до сградата на парламента на брега на Дунава, носейки транспаранти с надписи като \"Да изметем режима\". Някои демонстранти носеха табели с призив за национална стачка или постваха такъв призив в социалните медии. Изменението на Кодекса на труда, което бе прието от парламента миналия месец, е подложено на остри критики и предизвика най-големите улични протести от повече от година. Новият текст може потенциално да прибави по около два допълнителни часа към всеки работен ден или еквивалента на още един работен ден в седмицата. Той не е бил обсъден със синдикатите. В четвъртък управляващата партия Фидес повтори, че протестите са част от кампания за изборите за Европейски парламент през май в помощ на поддръжниците на масовата миграция в ЕС.", "date": "2019.01.05", "title": "Хиляди унгарци протестират срещу новия закон за извънредния труд"}
{"url": "https://www.faktor.bg/bg/articles/novini/balgariya/regionalniyat-ministar-za-tol-sistemata-tova-e-iztsyalo-nova-sistema", "text": "Фирмата изпълнител на тол системата ще бъде санкционирана, обяви министърът на регионалното развитие и благоустройството. Петя Аврамова информира, че следващата седмица, след анализ, ще се прецени колко ще е санкцията към избрания изпълнител на системата Kapsch, която ще бъде предявена от Министерството според клаузите от договора. Имало е забавяне на монтажа на апаратите за самотаксуване на граничните пунктове по утвърдения между АПИ и фирмата график, като това е трябвало да стане до 31 декември 2018 г.. Тъй като това не се е случило, след анализ и съгласно клаузите по договора, ще се потърсят правата, каза министърът и уточни, че са предвидени процентни неустойки за забавяне на изпълнението на дейности. \"В ГЕРБ проблем с оставките нямаме и това сме го доказали, проблем имат други политически партии\", каза  Петя Аврамова по повод искането на оставки на министри от страна на БСП заради проблемите със системата за електронни винетки. По думите ѝ атаките към системата са както хакерски, така и политически. „Искам да подчертая, че това е много сериозна система, по която ние ще продължим да работим“, отбеляза министър Аврамова.  Тя отбеляза, че освен нерегламентирани атаки към системата, е възникнал и софтуерен проблем при апаратите за самотаксуване, отстранен от фирмата в гаранционния срок. Проблеми са били отчетени още при банковите преводи и забавянето на монтажа на апаратите за самотаксуване на граничните пунктове. Според министъра най-големият бум за купуване на винетни стикери се очаква да бъде в края на месец януари. По данни на министерството до момента са продадени 73 хил. електронни винетки за над 5 млн. лв. Най-масовите винетки са за едногодишен период от време. Министър Аврамова напомни, че хората могат да купят винетка от апаратите за самотаксуване, специализирания сайт, мобилното приложение, областните пътни управления, мобилен оператор. Поетапно започва продаването на е-винетка на касите на EasyPay, като от днес са заработили част от пунктовете. От следващата седмица поетапно започва продажбата в големите вериги бензиностанции и поетапно въвеждане и в \"Български пощи\". До края на януари хората ще могат да купуват е-винетки в над 4500 точки. До месец това ще може да стане и от около 2000 банкомата. Министърът информира, че на граничните пунктове има монтирани апарати за самотаксуване - това са \"Отоманци\", \"Гюешево\", \"Капитан Андреево\". Монтира се на \"Калотина\", \"Станке Лисичково\", \"Златарево\" и \"Кулата\". Днес е срокът, до който трябва да приключи монтажът на апаратите на пункта на Дунав мост - Видин, на 6 януари - в \"Брегово\", \"Вършка чука\". Сега има монтирани подобни апарати на Дунав мост - Русе, \"Кардам\", \"Дуран кулак\". Като цяло до неделя на 13 пункта ще има монтирани автомати.", "date": "2019.01.05", "title": "Петя Аврамова за е-винетките: Ще потърсим санкции и неустойки"}
{"url": "https://www.faktor.bg/bg/articles/novini/svyat/i-dnes-gartsiya-paralizirana-ot-snega-i-loshoto-vreme", "text": "Бурята „София“ и днес предизвика обилни снеговалежи и доведе до затваряне на пътища в цяла Гърция, съобщават гръцките медии.  В много части на страната пътищата са затворени и има прекъсвания на електричеството.  Обилни снеговалежи дори и в ниските части, както и бурни ветрове в морето.   Според данни на полицията има 49 затворени участъка в страната и ограничение за движение само с вериги в 133 пътни участъка.  Сериозни проблеми има в електрическата мрежа в редица населени места в Пелион, Портария и Макриница.  Обилни снеговалежи са били регистрирани в Солун и въпреки че сутринта снегът е бил с ниска интензивност в късните следобедни часове вторият по големина град на Гърция се е оказал затрупан от сняг.   Гражданска защита и пътните служби са започнали разчистване на националната магистрала Атина-Солун в участъка на Ламия, тъй като след 17.00 следобед големи участъци от магистралата са били затрупани от сняг.   Съобщава се за обилни снеговалежи в районите на Агиос Константинос и в областта Стилида. Забранено е движението на тежки камиони в областта Фтиотида, като снеговалежът е затворил всички участъци на националната транспортна мрежа и областта е напълно откъсната. Има блокирани леки автомобили и автобуси. В град Ламия снегът е надхвърлил 10 см и движението се осъществява изключително трудно по пътищата Ламия-Карпениси и Ламия-Амфиса.      В областта Пиерия са въведени забрани за движение при всички превозни средства по магистралите ѝ и по регионалните пътища. Въведена е забрана за движение без вериги. Гражданската защита в Пиерия е публикувала специални телефони, на които бедстващи могат да се обадят за помощ.    За първи път от 13 години е завалял сняг на остров Корфу.", "date": "2019.01.05", "title": "И днес Гърция парализирана от снега и лошото време"}
{"url": "https://www.faktor.bg/bg/articles/balgariya-pod-zloveshti-planetarni-konstelatsii", "text": "Събота сутрин, пия кафе пред телевизора. Пуснал съм си телевизия \"Европа\" с надеждата, че ще попадна на новинарска емисия, по другите канали са по-нарядко.  Честно казано помайвам се и отлагам започването на работа – трябва да чета една дисертация, посветена на пост-истината и телевизията, но малко ме мързи.  Нямам късмет с новините. В \"Европа сутрин\" се е появил поредният астролог със светещ поглед и шарено пуловерче, който вдъхновено дрънка за световните и български съдбини. Човекът е харизматично уверен в звездите, планетите и в себе си, абсолютно е наясно с вселенските градивни и деструктивни тенденции. И бърза, защото има малко телевизионно време, а трябва да обясни цялата истина на мързеливите съботни зрители, а  и на световните лидери. Галимацията е пълна. В екстатичен, забързан, тревожно-истеричен монолог се смесват като в тюрлю-гювеч всички конвертируеми в момента популистки дискурси – астрологически, геополитически, конспиративен, икономически, сеизмологически, езотеричен, медицински… Звездите, оказва се, са се подредили особено лошо за 2019 г. и въздействат направо върху подсъзнанието на хората и управляващите (особено тежък е българският случай – Нептун с Плутон, ужас!!!). И ако не внимава, правителството може и да падне, а икономическият ръст на България – да секне. Нещо повече: не само у нас е така, но и по света - ценностите се променят, либерализмът си отива, Европейският съюз ще се разпадне, а онзи извънземен агент на тъмни зведни сили Сорос плете своите козни. Астрологът-геополитик знае със сигурност, че световният злодей вече е сринал 40% от акциите на Facebook и крои да спре ръста на американската икономика, за да попречи на Тръмп. В България пък, освен политическите ядове и икономическите тревоги си имаме и още нещо ужасно. Предстои тотално земетресение и това е ясно на всички, които, цитирам: „разбират поне малко от сеизмология, астрология и астрофизика“. Аз не разбирам, слушам на юнашко доверие. Междувременно сме останали на темата, но сме скочили в пространството - в Китай отдавна се подготвят за подобни земетресения, а ние погрижили ли сме се за тези неща, какво чакаме още? Тук водещата ужасено въздъхва: Но какво може слабият човек срещу земетресенията? - О, може разбира се! - експертите, вкл. говорещия знаят, трябва само да бъдат попитани. Неочаквано, след целия този апокалиптичен ужас, нов въпрос дава повод за оптимистичен отговор, и с това за задължителното позитивно мислене. Бъдещето? О, има надежда, разбира се, нещата все още не са загубени. Независимо от зловещите планетарни констелации, всичко все пак си зависи от нас: българите коват съдбата си и „всички сериозни учени“ знаят това. Така че остава да се вслушаме в това, което ни казват знаещите, така можем да се справим и да поемем отговорността си пред „нашия народ“. А ако не – ще си трошим главите.  Човекът не е астролог, той е ведец, всичколог. Без шев е пришил една към друга ролите на пророка, проповедника, учения, шарлатанина и на бъдеща медийна звезда.  Речта му е удивително кохерентна, с висока, приповдигната и леко невротична интонация, без езикови грешки и паузи между изреченията: той с лекота скача от икономика към демография, от астрология към борсите, от Китай, през Америка до Албания, от ГЕРБ и ДПС към Тръмп и европейските лидери, оттам към малкото бебета, родили се в България и сеизмологичната служба на БАН. През цялото време представя трескавия си монолог като подкрепен с научни данни, това му е важно. Иди ги провери, ако искаш. Моделира налудничавото си визионерство като очевидна истина: та тя ни чука вече на вратата, не я ли виждате? -  И всички просветени я виждат. Нито веднъж не излъчва съмнение, не казва „вероятно“, „може би“, „би могло да се очаква“, „предполагам“.  Всичко е ясно. Всичко е тотално свързано, подреждането на звездите и конспирацията на злодеите съвпадат, науката и магията съвпадат,  космосът и подсъзнанието съвпадат, българските партийни интриги, смяната на ценностната система, слабостта на ЕС и китайските политики са всъщност едно и също. С пъстрото си пуловерче глобалният знаещ ни предлага тотално обяснение на хаотичния свят, в който живеем - ни повече, ни по-малко. При това в бърза, разбираема, умерено сензационна медийна форма, на глобален, трескав български език, предназначен за … кого всъщност? Сякаш адресатът му е въображаемата световна бабичка. Човек пие кафе, гледа, слуша и не вярва на очите и ушите си. Няма ли кой да извика: „ама това са тотални глупости! Как може да хабите скъпо медийно време за подобни бабини деветини?“. Не само няма кой, ами красивата журналистка, пораснало „момиченце“, бъдеща бабичка, гледа човека с блеснал поглед и се държи като с уважаван експерт от най- висок ранг. Очевидно смята това предаване за най-важното тази сутрин и е горда, че присъства при огласяването на световната съдба. Макар че и тя е принудена да бърза, времето тече, остават само четири минути – и тя се чуди как да зададе на астролога всички абсолютно належащи въпроси от дневния ред на българския популизъм и близкото бъдеще на Вселената. А той неизменно и компетентно ѝ отговаря – благосклонно и снизходително. Освен всичко, той е и историк – намира малко време да заяви, че днес звездите са се подредили точно толкова лошо, колкото през 1929-30 година, оттам минава на кратък анализ за срива на борсите и възхода на тоталитарните движения – посланието отново е: „ако не внимавате, това ви чака!“. *   *   * Какво именно се е случило? Онова пара-и псевдознание, в което са вярвали копривщенските свахи и Коньо Крилатия, е изплувало от своите клюкарски ъгли и щастливо се е синтезирало с „науката\", а също и с теориите на конспирацията – в центъра на телевизионната видимост. И цялата работа външно поразително прилича на сериозните прогнози, които можем да чуем от експерти в една или друга област, то е в същия телевизионен жанр. Само дето предлаганото все-обяснение като метастази е плъзнало във всичко възможни области и е обхванало континентите, звездите, медийни звезди, злодеи, албанци и китайци, пръснало се е по цялата карта на масовите страхове и паранои.  Всъщност е нужен малко здрав разум и ще се окаже, че това са пълни безсмислици, добре медийно пакетирани. Но те са се наместили перфектно в сутрешния телевизионен формат – как само добре стоят между политически и спортни новини, между reality shows и прогнози за времето, между коментари и експертни анализи! И вече знам отговора на медийните босове, ако ги запиташ защо пускат подобни безобразия на екран: хората ги гледат, казват те, това е търсена медийна стока. Имат предвид Тоталното обяснение. *   *   * Защо ли ни трябва да пишем дисертации за пост-истината? Всъщност тя вече ни е обяснила нас, изцяло. Навремето Фуко пишеше за „знание-власт“. Ако беше жив, трябваше да пише за днешното преплитане на власт, медии и бабички.", "date": "2019.01.05", "title": "България - под зловещи планетарни констелации"}
{"url": "https://www.faktor.bg/bg/articles/novini/balgariya/p-simitrov-knsb-balgarskiyat-biznes-stana-marzeliv-pokray-evtiniya-trud-i-niskite-danatsi", "text": "\"В настоящия момент аз не виждам такава енергия и предсрочни избори може да предизвика в момента само този, който управлява. Както винаги те са в ръцете на Борисов – ако той реши, че ще има предсрочни избори, ще има. Ако не реши, според мен, няма такава енергия и политическа култура, която да даде алтернатива, в която някой да види смисъла да тръгне на предсрочни избори\", прогнозира пред Канал 3 президентът на КНСБ Пламен Димитров.    \"Аз смятам,  че има нужда от алтернатива в икономиката – икономическото развитие може да бъде подкрепено по друг начин, не само чрез регионалните, инфраструктурните проекти, което е добро, но не стига вече\", изтъкна Пламен Димитров и посочи, че липсва \"технологическото развитие\".   \"Мисля, че 2019 ще даде малко допълнителни доходи на част от българите, предвид увеличенията, които вече са факт на работни заплати в бюджетния сектор – половин милион българи, учители и т. н., в много частни предприятия също има сериозен ръст между 7-8-12%, но в същото време цените на основни стоки и услуги растат много бързо.  И особено в зимните месеци хората изобщо не усещат някакви сериозни подобрения в джобовете си\", коментира той.   \"Когато бюджетът през последните 10 г. не е предвидил подобни харчове към хоората – 6 милиарда повече, и това отива в социалните системи, към образованието, към системата за социално подпомагане и заплатите на хората, благодарение на нашите договорки, не виждам защо ние да не кажем добра дума. Не казвам, че бюджетът е най-добрият – може да е далеч по-добър този бюджет за 2019, особено в частта за преразпределението, тъй като данъчната система е тотално несправедлива, но това е дълъг разговор и съм сигурен, че ще се върнем към него\", заяви Димитров.    \"Смятам, че дълги години бизнесът в България стана мързелив и голяма част от него залагаше до скоро на едно погрешно предимство от евтин труд и ниски данъци, и всичко останало ще дойде от самосебе си. Доскоро това работеше, допреди кризата – такъв тип инвестиции тогава идваха, до голяма степен спекулативни – евтин труд и ниски данъци. След кризата те се оттекоха, вече чувам и политици, че ерата на евтиния труд в България свърши и това не е, че те го искат, а пазарът и трудът го налагат, поради това, че вече няма хора, които искат да работят за тези пари. Този модел е изчерпан, той ни доведе дотук в момента и този модел ако продължава да търси инвеститори, няма да ги намери. Трябва да ги търсим във високия сегмент, да се върнат нашите хора, които знаят и могат – навън получават 5-7-10 000 евра. За тях ако имаме подходяща среда и подходящи идеи и проекти, които да се насърчат, да се подкрепят, сигурен съм, че ще дойдат инвеститорите и те ще си дойдат заедно с тях. Една голяма част от сегмента на бизнеса ни е в изчерпан модел\", смята синдикалистът.", "date": "2019.01.05", "title": "П. Димитров: Българският бизнес стана мързелив покрай евтиния труд и ниските данъци"}
{"url": "https://www.faktor.bg/bg/articles/obshtestvo/zakon-i-red/povdignaha-obvineniya-na-dvama-antikvari-za-krazhbata-na-kartini-na-maystora-i-dimitar-kirov", "text": "Прокуратурата повдигна обвинения след кражбата на картини на Владимир Димитров - Майстора и пловдивския художник Димитър Киров. Двама антиквари ще отговарят за укриването на произведенията на изкуството. Издирването на крадците продължава. Крадците не са знаели кои са авторите на картините, твърдят разследващите. И затова вероятно са пропуснали да вземат още няколко платна на Владимир Димитров - Майстора от дома на неговия наследник. „Доколкото ми е известно, първоначалните суми, които са искани, са били в размер на 2-3000 лева за всички произведения. Тези пари са им били дадени от антикварите”, заяви Ангел Папалезов - началник на сектор \"Престъпления с културно-исторически ценности\". Картините били предлагани на множество търговци, но повечето отказали. Божидар Нейков купил 9 от тях и признава, че дал 8000 лева. „Божидар Нейков се е изкушил, даже и той от своя страна тръгнал да ги продава на други хора. И тези хора, стреснали се от медийния шум и възможността да загубят пари и имиджа си, и бизнеса си, ни съдействаха”, казва още Ангел Папалезов. „Не съм съден за такива неща, защото предимно аз си ги купувам, не се занимавам с други работи”, твърди обаче Божидар Нейков. Аз не съм ги укрил, аз ги предоставих доброволно, отбелязва още той. Божидар Нейков вече е разследван. Пак за проблеми с картини - обсебвания, фалшификации, нормалните проблеми в арт бизнеса. Другият антиквар с прякор Наско Дългия, от когото Нейков твърди, че купил картините, е пуснат под гаранция от 5000 лева.", "date": "2019.01.05", "title": "Повдигнаха обвинения на двама антиквари за кражбата на картини на Майстора и Димитър Киров"}
{"url": "https://www.faktor.bg/bg/articles/petak-13/razsledvane-na-the-washington-post-putin-e-gotov-da-riskuva-i-gru-otgovarya-na-negovite-mechti-parva-chast", "text": "Нина Логунцова идва рано в училище и застава в стойка \"мирно\" преди часовете, а вечер си тръгва късно след допълнителното обучение, което включва дори криптография. В шкафчето и висят три различни военни униформи. 17-годишното момиче участва в разширена програма за военно обучение в едно от московските училища, чиято цел е да внуши уважение към службите за сигурност и да повиши знанията по математика и работа с компютър на потенциалните си бъдещи служители. Един от партньорите в тази програма е руското военно разузнаване, известна като ГРУ, чиито следи все по-често биват откривани в провежданите по заповед на Кремъл операции в целия свят. Списъкът на тези операции включва хакерския пробив на компютрите на Националния комитет на Демократическата партия през 2016 година, ръководство на руското нахлуване в Украйна, нападение с нервно-паралитичено вещество във Великобритания. Новите детайли, до които се добра Washington Post, сочат, че едно от поделенията на  включително опитите да се повлияе на политиката на Конгреса по отношение на Украйна през 2015 година. Докато руският президент Владимир Путин засилва своя контрол вътре в страната и разширява влиянието на Русия отвъд пределите и, руското военно разузнаване (мрежа, която обхваща целия свят, включваща в себе си хиляди офицери и агенти, бойци от специалните сили и шпиони) се превръща в един от неговите най-мощни инструменти. \"ГРУ, което преди изпълняваше строго военни задачи, сега става по-универсално. Истината е, че ние научаваме за провалите му, но нищо не знаем за успехите\", казва Никита Петров, историк от организацията \"Мемориал\", проучващ съветските разузнавателни служби. Повишаването на активността на ГРУ отразява тактиката на Кремъл в неговата война със Запада, твърдят анализаторите.  Русия е много по-слаба в икономическо отношение от Съединените щати и Западна Европа, но Путин демонстрира много по-висока склонност да рискува, както и се възползва от подкрепата на обществото вътре в страната, което, като цяло, с доверие възприема твърдението, че Русия е \"обсадена\". \"Русия е нашата Родина и ние сме длъжни да я защитаваме\", казва 11-класничката Логунцова. Бивши офицери от американското разузнаване смятат, че ГРУ винаги е било смятано за по-грубият братовчед на основната руска разузнавателна служба, която преди беше известна като КГБ. Геннадий Гудков, руски опозиционен политик, който е служил в КГБ, а след това и във Федералната служба за сигурност, казва, че офицерите от ГРУ наричат себе си  Той цитира популярна сред ГРУ-вци фраза: \"Трябваме ви да ударим някого? Ще го ударим. Трябваме ви, за да завладеете Крим? Ще го завладеем\". В Съединените щати ГРУ е известно преди всичко като агенцията, която ръководеше руската намеса в изборите през 2016 година, за което свидетелства огласеното през юли обвинение на 12 негови офицери от специалния прокурор Робърт Мълър. Но интервютата и публичните документи свидетелстват за това, че дейността на ГРУ се разпространява и на бойното поле в Украйна и Сирия, а също така в училищата в Москва, което отразява многостранния подход, използван от Путин в конфликта със Запада. \"Путин сега по-често е готов да рискува и точно ГРУ отговаря на неговия подход\", казва бившият заместник-началник на отдела за Русия и Евразия в Националното разузнаване на САЩ Андрей Кендъл-Тейлър. Влиянието на ГРУ расте за сметка на повишаването на подкрепата в обществото за руските военни и разузнавателните служби, тъй като фокусът е насочен към патриотизма и конфликта със Запада — постоянни теми в държавните медии. Както сочат данните, ГРУ сега е въвлечено в кампания за повишаване на интереса към разузнавателните служби в държавните училища. Екатерина Логунцева — майката на Нина, ученичката от обвързания с военните клас, е чувала ужасни истории за съветските разузнавателни служби. Нейната майка и разказвала, че офицерите от тайната  полиция са можели да арестуват хора на улицата просто по подозрение за това, че не работят. \"След разпадането на Съветския съюз страхът отстъпи място на подигравките и отвращението\", казва Логунцова.  Много обикновени руснаци са убедени, че наследниците на съветските секретни служби са замесени в корупция. Но към 2015 година отношението на Логунцова към руските разузнавателни служби се променя.  Тя уредила дъщеря си в \"кадетския клас\", защото с него работят най-добрите учители, както и защото учениците посещават безплатно допълнителни часове по математика и компютърни умения. Документите от сайта на училището свидетелстват, че спонсор на този клас е Федералната служба за сигурност, както и войскова част 26165, подразделение на ГРУ, занимаващо се с кибервойна.  Освен това, 26165 в последните години \"оказва помощ\" в съставянето на учебната програма на училището на Нина Логунцова, както и на още най-малко 6 училища, за което свидетелстват документите за \"сътрудничество\", публикувани на сайтовете им, макар че, това подразделение обичайно действа незабелязано, без да привлича внимание върху себе си. Нина Логунцова и майка и знаят за участието на ФСС, но нищо не им е известно за участието на ГРУ. Но и училището, както и московският директорът по образованието и ФСС отказаха на отговорят на въпросите ни. Споменатото споразумение за сътрудничество между службите за сигурност и това училище е подписано от Виктор Нетикшо, командир на войскова част 26165. Самият Нетикшо беше споменат в публикуваното през юли американско обвинение, в което се казва, че той е ръководил хакерската атака на ГРУ срещу електронната поща на членовете и служителите от Националния комитет на Демократическата партия и членовете на предизборния щаб на Хилари Клинтън. \"Концепцията за родината и патриотизма е всеобхватна. Ние не можем да обичаме родината си и да не уважаваме тези организации\", казва 43-годишната Логунцова.", "date": "2019.01.05", "title": "Разследване на The Washington Post: Путин е готов да рискува и ГРУ отговаря на неговите мечти(Първа част)"}
{"url": "https://www.faktor.bg/bg/articles/ikonomika/biznes/litva-latviya-estoniya-rumaniya-ungariya-polsha-se-prisaedinyavat-kam-protesta-na-balgarskite-prevozvachi", "text": "\"На 10 януари ще се вземе съдбовно решение за българските превозвачи - дали ще напуснем завинаги ЕС, или ще работим там\", заяви пред \"Фокус\" председателят на АЕБТРИ Георги Петърнейчев във връзка с готвения протест от страна на българските превозвачи на 10 януари в Брюксел. Според него, клаузите, заложени в пакет \"Мобилност 1\", приет от министрите на Европейския съюз, напълно показват, че България и всички държави по периферията няма да оцелеят. \"Литва, Латвия, Естония, Румъния, Унгария се присъединяват към нас и на 10 януари от 09:00 часа започва протестът пред Европейския парламент. От тук ще пътуваме най-вероятно около 500 човека, 2 чартъра сме наели, имаме и наши, които ще отидат предварително\", каза още той. По думите му ако не бъдат чути в Брюксел, протестиращите ще се пренесат в България, защото нямали друг избор. \"Получихме разрешение за 10 януари за 600 човека, ще извадим 10 автомобила на площад \"Люксембург\", който се намира пред Европейския парламент. Там ще има и един автомобил, който ще се използва за сцена, за озвучаване и говорене. Ще връчим и декларация на председателя на Европейската комисия с нашите искания, подкрепени от всички държави, които ги изредихме - Литва, Латвия, Естония, Румъния, Унгария, Полша\".", "date": "2019.01.05", "title": "Литва, Латвия, Естония, Румъния, Унгария, Полша се присъединяват към протеста на българските превозвачи"}
{"url": "https://www.faktor.bg/bg/articles/politika/na-vseki-kilometar/stalin-porachal-ubiystvoto-na-dzhon-uyen-hrushchov-priznal-na-zvezdata", "text": "През 2001 г. на книжния пазар се появи книгата „Джон Уейн: Човекът, обрасъл в митове“ на Майкъл Мън. В нея се лансира сензационното твърдение, че съветският диктатор Йосиф Сталин е поръчал убийството на Джон Уейн заради антикомунистическите му възгледи. Неговата известност и влияние са толкова големи, че Сталин е смятал, че смъртта на Уейн ще помогне   който съветският диктатор видя във филмовата индустрия в края на 40-те и началото на 50-те години на миналия век. Според автора Майкъл Мън, който е интервюирал Уейн и други специално за книгата си, влиянието на Джоузеф Маккарти и Комитетът за неомериканска дейност (HUAC) е било толкова силно, че то е работило в ущърб на нелегалната програма на Сталин за разпространяване на комунизма чрез такива средства, като киното и радиото.  Подкрепата на Уейн за HUAC и неговият открит антикомунизъм са го поставили в \"списъка на топ враговете“, подготвен от Сталин, твърди Мън. По време на втората вълна на \"Червената заплаха\" в края на 40-те и началото на 50-те години HUAC и Маккарти се впускат в търсене на заподозрени комунисти в редиците на всички професии - от профсъюзите и военните до Холивуд. Повечето от обвиненията, отправени към заподозрените, се оказват фалшиви и са осуетени. И все пак ефектът от Маккартизма е такъв, че много известни актьори и режисьори трудно си намират работа. Двама от тях са Бърджис Мередит и Джон Гарфийлд, двамата актьори от 30-те и 40-те години (младите читатели познават Меридит от ролите му във филма \"Пингвин\" и класическото шоу \"Батман\" (това са единствените роли, които той получава) и като мениджъра Мики в първия филм „Рамбо“. Много хора в Холивуд и не харесваха Джон Уейн заради подкрепата, която проявява към Комитета за неоамериканска дейност. За да налеят още масло в огъня, те посочват още, че Уейн остава в къщи по време на войната, когато други звезди от неговия ранг, като Джими Стюарт, активно се бият в първите редици на фронта. Това е едно от нещата, заради които Уейн винаги се чувстваше зле, но накратко казано истината е, че Уейн се опитвал няколко пъти да се присъедини към въоръжените сили, но е бил отхвърлен - той е бил смятан за твърде нужен за пропагандната мисия, в която Холивуд играеше много сериозна роля. За негово нещастие, Уейн не открива чак след войната, че заявлението му за присъединяване към OSS (предшественик на ЦРУ) е било одобрено. Пликът, съдържащ писмото за приемане, обаче не е стигнало до неговите адресати. Все пак образът на Уейн, както на екрана, така и извън Холивуд, се оказа много по-жив и с много по-голямо влияние. Затова  През 1951 г., когато Сталин е близо до края си и се е превърнал в истински параноик, двама агенти са  изпратени да убият Уейн. Те се появяват в офисите му в студиото на Уорнър Брадърс. Мъжете са арестувани, а по-късно - са поискали политическо убежище, според книгата на Мън. Мън твърди също, че американски комунисти по заповед на Москва са планирали да убият \"херцога\". Секретните указания вероятно са стигнали до Уейн и затова предполагат, че \"комунистите са прогонени извън града\". Мън твърди, че в едно интервю с Уейн от 1974 г. звездата му казала, че по време на посещение във Виетнам през 1966 г., за да повдигне духа и морала на войските, един снайперист стреля във въздуха. В книгата е цитиран и Никита Хрушчов, който идва на власт след смъртта на Сталин. Хрушчов е голям фен на американското кино и голям почитател на Джон Уейн. По време на едно от знаковите му посещения в САЩ съветският лидер се срещна с Уейн и казва на звездата: „Това беше решение на Сталин от последните му пет години на лудост. Когато умря Сталин, отмених заповедта“. Сталин не винаги е бил толкова популярен. Много от враговете му, реални и въображаеми, бяха елиминирани по негова заповед, сред които е и един от автентичните болшевики -  Троцки, убит с шило за лед, забито в мозъка му, докато е бил в изгнание в Мексико, по заповед на Сталин.", "date": "2019.01.05", "title": "Сталин поръчал убийството на Джон Уйен, Хрушчов признал на звездата"}
{"url": "https://www.faktor.bg/bg/articles/ikonomika/stiv-hanke-evrozonata-shte-izpadne-v-retsesiya-tazi-godina", "text": "\"Еврозоната ще изпадне в рецесия тази година\", прогнозира пред БНР икономистът проф. Стив Ханке, известен като \"бащата на валутния борд\". Според него Европа върви към забавяне заради структурните проблеми на икономиките на европейските държави.  \"Нещата изобщо не изглеждат добре. Още по-лоша е ситуацията в Китай. Реално - икономиката там расте, но не с тези темпове, с които се очаква. Това технически има същия ефект, както би имала рецесия за тази икономика. А Китай е много важен, защото е двигател на глобалния растеж\", заяви Ханке. Икономистът отдавна критикува желанието на България да се присъедини към еврозоната, с което да се откаже от борда.  Сега той предупреди, че Европейската централна банка действа \"хаотично\" и допълнително усложнява ситуацията във валутния съюз, в който има много структурни проблеми: \"В България нямате истински специалисти, които осъзнават как функционира валутният борд. Няма борд, който се е провалил. Той може да продължи изключително дълго време, всъщност - завинаги. Голямата грешка от присъединяването към еврозоната е свързано с предостъпване на възможностите за опериране със собствената валута. Това е част от националната независимост на страната. Ще трябва да се включите в онази бъркотия в еврозоната, където управляващите не знаят какво правят. Те действат изключително хаотично. Честно казано, мисля, че еврозоната върви към нищото. Именно заради това не трябва да се отказвате от валутния борд. Вие сте сред страните с най-малък държавен дълг, имате много добър фискален контрол. Не разбирам защо искате да се присъедините към система, която може да гръмне и да се окажете в ситуацията на Гърция. Това е пълна лудост\", каза Ханке. \"Мисля, че най-накрая ще получите \"да\", когато изпълните всичките изисквания на еврозоната. Това зависи от прогреса в решаване на проблемите в съдебната система и намаляване на престъпността. Ако направите всичко, което ви казва Брюксел, най-накрая ще имате позитивен отговор. Но това е въпрос на национален суверенитет - ако не им се подчинявате, няма да ви допуснат до ERM II. Ако им се подчините, ще получите \"да\", коментира още икономистът.", "date": "2019.01.05", "title": "Стив Ханке: Еврозоната ще изпадне в рецесия тази година"}
{"url": "https://www.faktor.bg/bg/articles/obshtestvo/zakon-i-red/meditsinskata-sestra-nasya-nenova-osadi-v-balgariya-9-ot-libiyskite-si-machiteli", "text": "Близo 12 гoдини cлeд зaвpъщaнeтo y нac eднa oт ocъдeните в Либия български мeдицинcĸи cecтpи дoчaĸa cпpaвeдливocт. Ha пъpвa инcтaнция в Coфийcĸия гpaдcĸи cъд Hacя Heнoвa ocъди дeвeт oт cвoитe мъчитeли, съобщава Де факто. Cлyжитeлитe нa Глaвнo cлeдcтвeнo yпpaвлeниe нa Джaмaxиpиятa, cpeд ĸoитo и eдин гeнepaл, трябва дa плaтят нa Hacя Heнoвa 500 000 лeвa oбeзщeтeниe зa нeимyщecтвeни вpeди и 26 617 лeвa зa имyщecтвeни. Toвa e eдинcтвeнoтo oт пeттe дeлa, зaвeдeни oт мeдицинcĸитe ни cecтpи, yвeнчaнo c блaгoпoлyчeн финaл.  Двe oт дeлaтa пo иcĸoвeтe нa Kpиcтиянa Bълчeвa и Baлeнтинa Cиpoпyлo ca пpeĸpaтeни. Ocтaнaлитe двe – нa Cнeжaнa Димитpoвa и Baля Чepвeняшĸa, вce oщe ca виcящи.  Peшeниeтo на съда нe e oĸoнчaтeлнo.", "date": "2019.01.05", "title": "Медицинската сестра Нася Ненова осъди в България 9 от либийските си мъчители"}
{"url": "https://www.faktor.bg/bg/articles/obshtestvo/zakon-i-red/politsiyata-arestuva-telefonen-izmamnik-s-11-000-lv", "text": "Полицейски служители от Нови пазар задържаха помагач в телефонна измама и опазиха спестявания в размер на 11 100 лв. на 79-годишна жена. В петък на тел. 112 са получени повече от 10 сигнала за опити за измами. В района на едно от училищата полицейските служители забелязали подозрителен мъж.  Той е на 48 години от село Войвода. При извършения обиск от него били иззети 11 100 лева, поставени в торба и буркан. Парите били предадени от 79-годишна жена, за да „подпомогне действията на полицията“ за залавяне на измамници. С идеята, че помага на полицията жената изпълнила всички инструкции. Поставила парите в торба и буркан и ги оставила в двора на къщата си.  „Мулето“ обяснило, че било наето за работа по телефона. Предния ден получил обаждане от непознат, който се представил за собственик на фирма в Нови пазар. Казал на 48-годишния мъж, че му трябват хора, които да ходят по адреси в града, за да вземат документи и капаро за различни услуги. След като му било обещано добро заплащане, мъжът се съгласил. Той не е криминално проявен.", "date": "2019.01.05", "title": "Полицията арестува телефонен измамник с 11 000 лв."}
{"url": "https://www.faktor.bg/bg/articles/novini/svyat/turtsiya-iska-pomosht-ot-sasht-za-voynata-s-id-v-siriya", "text": "Турция иска от САЩ да й окажат значителна военна подкрепа в Сирия за борбата с терористичната групировка \"Ислямска държава\", включително помощ в нанасянето на авиоудари и транспортирането на военнослужещи, съобщава \"Уолдстрийт джърнъл\".  Според източници на вестника Анкара иска помощ във връзка с това, че се готви да поеме основната част от усилията в борбата срещу \"Ислямска държава\" в Сирия след обявеното изтегляне на американските войски от арабската страна.  Изданието твърди, че преговори по темата как турските военни ще успеят да заменят американския контингент в Сирия, чиято численост надвишава 2000 души, ще се състоят в Анкара във вторник. В тях ще участват помощник-държавният секретар на САЩ за националната сигурност Джон Болтън, специалният представител на Държавния департамент за Сирия Джеймс Джефри и председателят на Съвета на началник-щабовете на американските въоръжени сили Джоузеф Дънфорд.  Турският президент Реджеп Тайип Ердоган по-рано заяви, че Анкара ще поеме върху себе си отговорността за борбата срещу \"Ислямска държава\" в Сирия след напускането на американския контингент.  Същевременно в. \"Вашингтон пост\" твърди, цитирайки източници от администрацията на Белия дом, че турските власти ще се заемат с управлението на териториите, освободени от бойците на \"Ислямска държава\" в Сирия, след изтеглянето на силите на САЩ от територията на страната.", "date": "2019.01.05", "title": "Турция иска помощ от САЩ за войната с ИД в Сирия"}
{"url": "https://www.faktor.bg/bg/articles/novini/svyat/tramp-zaplashi-da-obyavi-izvanredno-polozhenie", "text": "Американският президент Доналд Тръмп може да обяви национално извънредно положение. Това ще му позволи да построи стената по границата с Мексико без Конгресът да може да го спре. На брифинг в Белия дом Тръмп обяви, че може да предприеме крайната мярка, за да гарантира изграждането на съоръжението. „Това е трябвало да бъде направено от всички президенти преди мен и всички го знаят. Някои от тях са ми казвали, че е трябвало да го направим”, заяви Тръмп.", "date": "2019.01.05", "title": "Тръмп заплаши да обяви извънредно положение"}
{"url": "https://www.faktor.bg/bg/articles/novini/svyat/sled-izyavlenie-na-senatori-che-shte-se-namesyat-nasa-ottegli-pokanata-si-kam-dmitriy-rogozin", "text": "NASA едностранно оттегли поканата към директора на \"Роскосмос\" и бивш вицепремиер на Русия Дмитрий Рогозин да посети САЩ.  Това стана след като американски сентори заявиха, че ще попречат на Рогозин да влезе в САЩ, тъй като е в списъка на руските граждани, на които са наложени санкции заради участието им в анексирането на Крим. Рогозин е получил поканата през есента на миналата година от директора на НАСА Джим Брайдънстийн.  \"Брайдънстийн трябва незабавно да оттегли поканата си, преди Конгресът да се намеси\", заяви сенатор Джин Шахин и добави, че \"Рогозин е известен със своите раситски, хомофобски и антиамерикански изказвания и неговото идване в САЩ означава провокация срещу фундаменталните ценности на нашата външна политика\".", "date": "2019.01.05", "title": "След изявление на сенатори, че ще се намесят, НАСА оттегли поканата си към Дмитрий Рогозин"}
{"url": "https://www.faktor.bg/bg/articles/novini/svyat/daniya-ne-dava-razreshenie-za-severen-potok-2-stroitelstvoto-tryabva-da-bade-spryano", "text": "Дания отказа окончателно да даде разрешене за строителството на газопровода \"Северен поток\" в своя континентален шелф,, като се аргументира с въздействието на проекта върху нейната сигурност, пише Le Monde. Официално, строителството на газопровода чиято дължина е 1 200 километра и трябва да доставя газ от Русия в Германия, се движи по график. Но стоежът, който се финансира от руския \"Газпром\" ще трябва да бъде спрян, защото Дания не разрешава тръбата да мине през нейната територия. Ако руският президент Владимир Путин и германският канцлер Ангела Меркел твърдят, че става дума за чисто бизнес проект, то датският премиер Ларс Расмуссен смята, че не трябва да се игнорира политическото влияние. \"Геополитическата ситуация в региона се промени драстично: конфликтът в Украйна, напрежението в Балтийско море, нарушенията на нашето въздушно пространство, разполагането на ракетите \"Искандер\" в Калининградска област\", изрежда аргументите си бившият министър на отбраната на Дания  Ник Хеджеруп.  Датският парламент прие поправка, според която министърът на външните работи да налага вето на всяко строителство в датския континентален шелф, ако ппрецени, че интересите на страната в сферата на сигурността и дипломацията са застрашени.", "date": "2019.01.05", "title": "Дания не дава разрешение за \"Северен поток-2\", строителството трябва да бъде спряно"}
{"url": "https://www.faktor.bg/bg/articles/novini/balgariya/snegat-v-gartsiya-zatvori-i-gkpp-ilinden", "text": "Гръцките гранични власти забраниха преминаването през ГКПП \"Илинден\" на товарни автомобили и автобуси на гръцка територия, съобщиха от Главна дирекция „Гранична полиция“.  Леки автомобили се допускат само с поставени вериги за сняг. Припомняме, че днес беше затворен за камиони и ГКПП-Кулата.", "date": "2019.01.05", "title": "Снегът в Гърция затвори и ГКПП-Илинден"}
{"url": "https://www.faktor.bg/bg/articles/novini/svyat/tayvan-iska-mezhdunarodna-zashtita-ot-zaplahite-na-kitay", "text": "Президентът на Тайван Цай Ингвен призова днес за международна подкрепа за острова и каза, че демокрацията там е в опасност заради подновените заплахи от Китай, предаде ДПА, цитирана от БТА.  Изявленията на Цай бяха в отговор на изказването на китайския президент Си Цзинпин в сряда, че Китай ще възстанови единството с Тайван, ако се наложи - и със сила. Тя отхвърли неговите думи още часове след това.  Според Цай от речта на Си става ясно, че Пекин възнамерява да приложи познатия подход \"една страна, две системи\" и към Тайван. Този подход, приложен към Хонконг след 1 юли 1997 г., гарантира ограничена степен на автономия под китайски надзор, отбелязва агенцията. На брифинг в Тайпе Цай каза, че за нея е невъзможно да приеме призива на президента Си за обединение, защото той \"крещящо пренебрегва факта, че Република Китай (Тайван) наистина съществува и напълно функционира като всички други демократични страни\".  Президентът предупреди Китай да не подценява волята на 23-те милиона души в Тайван да живеят в свобода и демокрация. Тя каза, че китайските заплахи застрашават тези глобални ценности, които Тайван твърдо отстоява.  Тя призова международната общност да погледне сериозно на новосъздалата се ситуация около Тайванския проток и да се застъпи за Тайван с цел защита на демокрацията и международната стабилност. \"Ако международната общност не се застъпи за Тайван - демокрация, изправена пред китайски заплахи, то ще попитаме коя ще бъде следващата страна, на която ще дойде ред?\", подчерта Цай.", "date": "2019.01.05", "title": "Тайван иска международна защита от заплахите на Китай"}
{"url": "https://www.faktor.bg/bg/articles/novini/svyat/zaradi-snega-samolet-na-rayanear-ot-london-za-solun-katsna-v-timishoara", "text": "Самолет със 182 пътници на борда, който летял от Лондон за Солун, е кацнал тази нощ в западния румънски град Тимишоара, тъй като заради обилния снеговалеж летището в Солун е било затворено, съобщава Медиафакс. Представители на международното летище в Тимишоара уточниха, че става дума за полет на нискотарифната компания \"Райънеър\". \"182-мата пътници слязоха на аерогарата и получиха помощ от представителите на компанията. Тъй като метеорологичните условия на летището в Солун не се подобряваха, представителите на компанията им предложиха варианта да заминат с автобуси за Гърция. Над 100 пътници заминаха с автобуси, а 71 души отказаха и останаха на летището\", се посочва в съобщение на международното летище в Тимишоара, предаде БТА. Лошото време в Северна Гърция през последните дни доведе до закъснения или отмяна на редица полети на солунското летище \"Македония\", съобщиха гръцки медии.", "date": "2019.01.05", "title": "Заради снега самолет на \"Райънеър\" от Лондон за Солун кацна в Тимишоара"}
{"url": "https://www.faktor.bg/bg/articles/novini/balgariya/gen-andrey-botsev-v-armiyata-nyama-naprezhenie-no-ima-hora-koito-sa-zainteresovani-da-ima-takova", "text": "\"В армията няма напрежение, но има хора, които са заинтересовани да има такова\", коментира началникът на отбраната ген. Андрей Боцев, цитиран от \"Фокус\".  Според него споровете за избор на боен самолет са политически и са свързани по-скоро с избор на стратегически партньор.  По думите му, напрежението и делението в армията се създават умишлено.  \"Не случайно между Коледа и Нова година се появи таблица със заплащането за звание и длъжност, която не отговаря на истината. Имаше и промени в различни наредби, които също не отговарят на истината и имаха за цел да се създаде напрежение, че едва ли не в армията заплатите ще се намалят. Следващата седмица ще има заповед на министъра, с която да се обявят новите заплати. Там ще има разделения за звание и длъжност с цел да диференцират заплащането. Длъжности, които са по-непривлекателни и тежки, ще получават по-високи доходи. Най-голямо увеличение ще има във войнишкия и сержантския състав, като то достига до 16%\", обясни началникът на отбраната.  Ген. Андрей Боцев каза още, че 2018 за българската армия е значително по-добра от 2017.  \"От този месец се очаква увеличение с около 10% доходите на военнослужещите. Взети са мерки да се подобри социалния пакет и стартираха проектите за придобиване на многофункционален самолет и два многофункционални модулни патрулни кораба. Очаква се началото на тази година да стартира и третият голям проект за придобиване на бойна бронирана машина. Нашите военни са се доказали\", каза още той и даде пример с 36- ти контингент, който се върна успешно в България след мисия в Афганистан в пълен състав, а 37-ми още е още на място и изпълнява ангажименти към мисията до второ нареждане.", "date": "2019.01.05", "title": "Ген. Андрей Боцев: В армията няма напрежение, но има хора, които са заинтересовани да има такова"}
{"url": "https://www.faktor.bg/bg/articles/novini/svyat/rpts-gnevno-tomosat-za-avtokefaliya-na-ukrainskata-tsarkva-e-hartiya-bez-kanonichna-sila", "text": "Говорителят на Руската православна църква Владимир Легойда нарече томоса за автокефалия на украинската църква \"хартия, която не притежава канонична сила\", съобщава gordon.ua. \"Томосът е хартия, резултат от политически и лични амбиции, подписана в нарушение на каноните и не притежаваща никаква канонична сила\", коментира той. Според него, \"някои украински политици и вселенсикят патриарх с помощта на томоса са откраднали от православните Рождество\". Руснаците, украинците, сърците, гърците и македонците празнуват Рождество Христово по стар стил на 6 януари.", "date": "2019.01.05", "title": "РПЦ гневно: Томосът за автокефалия на украинската църква е хартия без канонична сила"}
{"url": "https://www.faktor.bg/bg/articles/novini/balgariya/prevozvachi-ako-bade-glasuvan-paketa-makron-90-ot-balgarskite-tovarni-avtomobili-shte-badat-spreni-ot-dvizhenie", "text": "\"България трябва да защити националния си интерес и интересите на превозвачите, които формират 17 % от брутния продукт на страната и дават работа на 150 хиляди души. Ако предстоящият протест в Брюксел не даде резултат и евродепутатите подкрепят пакета \"Макрон\", повече от 90 % от българските товарни автомобили ще бъдат спрени от движение. Това ще доведе до нови протести и на блокади на пътищата в Европа\", заяви пред ТВ Европа Христо Христов председател на комитета по транспорт и логистика към КРИБ. \"Ние всъщност нямаме избор какво да направим. При 60 – 65 хиляди автомобила, 60 няма да има какво да правят. Ще ги спрем някъде по пътищата, ще блокираме цяла Европа. Ако ние сега се съобразяваме с това колко хора да бъдат изкарани, колко автомобила ще ни разрешат, когато останат 60 хиляди на улицата, нали разбирате, че изобщо няма да ни интересува дали има разрешение, дали няма разрешение, защото ние нямаме какво повече да губим\", каза още той. Във вторник ще стане ясно точно колко товарни автомобила ще бъдат допуснати на протеста в Брюксел. Очакванията са те да са между 150 и 200 само от българска страна.", "date": "2019.01.05", "title": "Превозвачи: Ако бъде гласуван пакета \"Макрон\" 90 % от българските товарни автомобили ще бъдат спрени от движение"}
{"url": "https://www.faktor.bg/bg/articles/novini/balgariya/ninova-pak-iska-ministerski-ostavki", "text": "\"За хаоса с електронните винетки трябва да бъде понесена политическа отговорност, а не чиновническа. Оставката на министри е задължителна\", заяви на извънреден брифинг на \"Позитано\" 20 лидерът на БСП Корнелия Нинова. По-рано тази сутрин от правителствената пресслужба обявиха, че заради проблемите с е-винетките по заповед на премиера Бойко Борисов с поста си се разделят трима души: Веселин Давидов, член на УС на АПИ, който отговаря за електронната система за събиране на такси, Антон Антонов, директор на Националното тол управление в АПИ и Радослав Николов, съветник в политическия кабинет на министъра на регионалното развитие и Петя Аврамова. Според социалистите преминаването от хартиен на електронен носител не би следвало да предизвиква сътресения, но в случая ставало въпрос за некомпетентност на администрацията и на правителството.", "date": "2019.01.05", "title": "Нинова пак иска министерски оставки"}
{"url": "https://www.faktor.bg/bg/articles/novini/svyat/tramp-izprati-amerikanski-voynitsi-v-gabon", "text": "Президентът на САЩ Доналд Тръмп съобщи вчера, че малък американски военен контингент е разположен в Габон за отговор на евентуални изблици на насилие в Демократична република Конго след спорните президентски избори, предаде Ройтерс. В писмо до лидерите на Конгреса Тръмп заяви, че първите 80 военнослужещи са пристигнали в Габон в сряда, 2 януари. Те ще останат в региона, докато ситуацията със сигурността в ДР Конго стане такава, че присъствието им вече не бъде необходимо, поясни президентът.", "date": "2019.01.05", "title": "Тръмп изпрати американски войници в Габон"}
{"url": "https://www.faktor.bg/bg/articles/novini/svyat/vselenskiyat-patriarh-vartolomey-podpisva-tomosa-za-nezavisimost-na-ukrainskata-tsarkva-prizova-pravoslavnite-tsarkvi-da-ya-priznayat", "text": "Вселенският патриарх Вартоломей днес подписа томоса, с който на украинската църква се дава независимост, а утре, когато украинците и гърците празнуват Рождество Христово, той ще бъде връчен на предстоятеля на Украинската православна църква митрополит Епифаний. Патриарх Вартоломей призова православните църкви да подкрепят автокефалията на новата Православна църква на Украйна, учредена на обединителния събор в Киев на 15 декември и заяви: \"Днес се слага край на 333 годишната московска църковна анексия над Украйна\". \"Очаква се усилията ни да бъдат реализирани на 6 януари, на Богоявление - деня, когато смятаме да дадем томос за автокефалия и да го отпразнуваме с предстоятеля на автокефалната Православна църква на Украйна\", се казва в изявление на Вартоломей, публикувано на сайта orthodoxia.info. Представители на украинското духовенство и президента Петро Порошенко, бившият президент Виктор Юшченко пристигнаха в Константинопол в резиденцията на патриарха за тържествения момент. Патриарх Вартоломей посочва, че \"ако решим да игнорираме нашите братя, които преживяват моменти на отчаяна борба в Украйна, няма да имаме никакво оправдание в Съдния ден\". Припомняме, обединителният събор избра начело на Православната църква на Украйна митрополит Епифаний. , а утре, в 8.30 часа томосът ще бъде връчен на митрополит Епифаний и заедно с патриарх Вартоломей ще отслужат тържествена литургия. Важно е да се отбележи, че томосът за автокефалията на Украинската православна църква се съхранява от българския архимандрит Харалампий.", "date": "2019.01.05", "title": "Вселенският патриарх: Днес се слага край на 333 годишната московска църковна анексия над Украйна"}
{"url": "https://www.faktor.bg/bg/articles/novini/svyat/chovekat-koyto-edinstven-prognozira-pobeda-za-tramp-sega-kaza-chaka-go-impiychmant", "text": "Когато през 2016 г. всички предричаха победа за Хилари Клинтън, той обяви, че Тръмп ще спечели изборите. Същият човек сега смята, че през 2019 ще има процедура за импийчмънт срещу президента на САЩ. Дали Доналд Тръмп ще промени поведението си през 2019 година? Навярно не. Ще се промени ли политиката на американския президент и неговото правителство? Едва ли. А дали демократите, които вече контролират Долната камара на парламента, ще поискат импийчмънт на президента, особено след като специалният следовател Робър Мълър представи резултатите от разследването си по т.нар. руска връзка? \"Смятам, че е по-вероятно Тръмп да бъде обвинен\", прогнозира политологът от Американския университет във Вашингтон Алън Лихтмън, цитиран от Дойче веле. Историкът, който през изминалите 30 години винаги правилно предсказваше резултатите от президентските избори, се превърна в медиен феномен, когато през 2016 година предрече победата на Тръмп, противопоставяйки се на всички останали прогнози. Сега Лихтмън е убеден, че от 2019 година до края на мандата си Доналд Тръмп ще води битка, за да остане на власт. Битка, която навярно ще загуби. Досега Тръмп можеше да се осланя на републиканското мнозинство в Конгреса, което го предпазваше от процедура за импийчмънт. След междинните избори през ноември миналата година съотношението на силите обаче се промени. Демократите вече разполагат с нови 30 места в Камарата на представителите. Достатъчно е мнозинство само от един глас, за да бъде заведена процедура по импийчмънт на президента. Тази възможност сега вече е напълно реална. Обвинението става все по-вероятно На 3 януари 2019 година се провежда първото заседание на Камарата на представителите под новото ръководство на демократите. Това увеличава натискът срещу президента. \"Ако Робърт Мълър стигне до някои неприятни за Тръмп резултати в своето разследване, привържениците на Демократическата партия още по-активно ще започнат да настояват за процедура по импийчмънт. Докладът на Мълър представлява огромна заплаха за Тръмп\", казва Алън Лихтмън. Политологът е сигурен, че Мълър разполага с много информации за връзките на близкото обкръжение на Тръмп с Русия. Тези информации биха могли докажат, че е имало манипулации на изборите през 2016 година, с което е бил нанесен удар срещу демокрацията. \"Не вярвам, че Мълър е работил толкова време, за да каже в крайна сметка: Извинявайте, но не открих нищо сериозно. По-скоро мисля, че той ще представи някои важни доказателства за наличието на „руска следа“ в предизборната кампания на Тръмп\", казва Алън Лихтмън. Лихтмън е убеден, че срещу Тръмп ще бъде повдигнато обвинение. Нещо повече – политологът смята, че е възможно президентът действително да бъде отстранен от властта. Един импийчмънт обаче изисква мнозинство от две трети в Сената, а там доминират републиканците. Това означава, че известна част от съпартийците на Тръмп би трябвало да гласуват против собствения си президент. \"Подобен сценарий не е чак толкова невероятен, колкото може би се струва на мнозина\", твърди Лихтмън. Много републиканци загубиха местата си в Камарата на представителите именно заради политиката на Тръмп. А през 2020 отново ще има избори за президент и за Конгрес. Голяма част от републиканските депутати навярно няма сляпо да подкрепят Тръмп, за да не застрашат собственото си преизбиране. Мнозина предпочитат Майк Пенс \"Тръмп може да загуби властта, ако републиканците сметнат, че президентът ги повлича надолу. Те вече не са лоялни към него. Ако републиканците започнат да се страхуват, че ще загубят собствения си електорат заради политиката на президента, те навярно ще го оставят да падне\", казва Алън Лихтмън. Всичко явно ще зависи от по-нататъшния развой на събитията, който републиканците следят много внимателно. „Навремето те поддържаха Ричард Никсън, но когато доказателствата за аферата „Уотъргейт“ станаха крайно категорични, се обърнаха срещу него. Аз не твърдя, че Тръмп няма шансове да оцелее, но казвам, че това е малко вероятно\", допълва политологът. Не бива да се забравя и един решаващ аспект, подчертава Алън Лихтмън: \"Ако Тръмп бъде свален от власт, президент ще стане не демократката Нанси Пелоси, а Майк Пенс. А вицепрезидентът е човек, когото немалко републиканци в Конгреса предпочитат пред Тръмп\". Прочети още на: https://www.dnes.bg/usa/2019/01/04/toi-predskaza-pobedata-na-trymp-a-sega-predricha-impiichmynt.398125", "date": "2019.01.05", "title": "Човекът, който единствен прогнозира победа за Тръмп, сега каза: Чака го импийчмънт"}
{"url": "https://www.faktor.bg/bg/articles/novini/svyat/strelba-v-kaliforniya-saobshtava-se-za-mnogo-zhertvi", "text": "Увеличава се броят на загиналите след като неизвестен мъж огън в бар в американския град Таузънд Оукс, щата Калифорния, съобщава ВВС. До момента се съобщава за най-малко 13 души.  Полицията в Торънс написа в Туитър, че \"има съобщения за изстрели с много жертви\" в боулинга \"Кейбъл хаус\".  Според свидетели, цитирани от \"Лос Анджелис Таймс\", в залата е имало скандал непосредствено преди инцидента. \"Престъпникът влезе в бара, затвори вратата след себе си, залости я, хвърли няколко димни гранати и започна на стреля по публиката, която бе съставена предимно от студенти в местен колеж\", заявяват очевидци.  \"Стрелецът е на около на 20 години, с брада и прилича на човек от Близкия изток\", каза друг свидетел на престъплението.  Шерифът на градчето, което се намира на около 60 километра от Лос Анджелис, Гаро Джулян заяви:  \"Убитите цивилни са 11. Смъртта си намери и наш, колега, отзовал се пръв на сигнала. Нападателят е ликвидиран. Мотивите за стрелбата са в процес на изясняване\".  Властите не изключиха вероятността нападателят да е терорист. Според очевидец на нападението престъпникът е заплашвал барман и му е искал пари.", "date": "2019.01.05", "title": "Стрелба в Калифорния, най-малко 13 са убити"}
{"url": "https://www.faktor.bg/bg/articles/novini/balgariya/tayna-formula-na-nap-razkriva-danachni-izmami", "text": "Тайна формула на НАП вече лови данъчни измами, като съпоставя съотношението между стоки, описани като запаси, и приходите от продажби. Софтуерът на данъчните директно посочва имена на фирми, които декларират, че държат големи складови запаси, а продажбите им са в пъти по-малки. Така например инспектори стигнали до фризьорка, едноличен търговец, която трета година обявявала, че къта помади за над 45 000 лв. Най-често драстични разминавания имало при фирми, които търгуват с мобилни телефони и битова техника, затова данъчните се канят да започнат проверките оттам. Те ще броят реалните наличности в складовете и ще ги съпоставят с отчетите и с обема на продажбите, издадоха инспектори пред \"24 часа\". Те ще влизат в над 13 000 дружества, в чиито баланси за 2017 г. имало материални запаси, несъразмерни на приходите от продажби, съобщиха официално от НАП. Инвентаризация на място в складовете ще установи точния брой на стоката в склад. Анализ на риска на данъчните показал, че при определено съотношение на материалните запаси и продажбите възниква съмнение, че част от декларираното отдавна е продадено без документи и без платен ДДС и фирмен данък. На всички рискови фирми още в края на миналата година са изпратени писма, с които им е даден едномесечен срок да извършат доброволна корекция, допълват от приходната агенция. Продължава и контролната кампания на данъчните спрямо фирми с големи касови наличности. Година след началото на проверките наличните суми в касите на дружествата намаляха с 5 млрд. лв., а приходите от данък дивидент се увеличиха със 130 млн. лв., казаха от НАП. През декември обаче при внезапни проверки били открити наличности в каса от 21 лв. при стойност по отчет 200 000 лв., както и внасяне на средства в деня преди инвентаризацията на касата и изтеглянето им на следващия ден. И на двете фирми, уличени в такова нарушение, са назначени ревизии, които ще изследват приходи, разходи и отчети за 5 г. назад. “Материалните запаси имат голям фискален потенциал. Ще насочим в тази кампания голям ресурс, за да гарантираме спазването на закона. Основната ни цел е да стимулираме доброволното спазване на задълженията”, коментира зам. изпълнителният директор на НАП Пламен Димитров.", "date": "2019.01.05", "title": "Тайна формула на НАП разкрива данъчни измами"}
{"url": "https://www.faktor.bg/bg/articles/novini/svyat/rusiya-tvardi-che-sasht-umishleno-podtsenyavat-svoya-shpionin-zaloven-v-moskva", "text": "Пол Уилан, арестуван в Русия за шпионаж, може да се окаже доста солидна фигура. Чуждестранни медии обаче твърдят, че е служил как да е в морската пехота и е бил разжалван за кражба. Какво означава това? И дали няма шанс събитията да променят съдбата на хора от Русия - затворници в САЩ? Отава потвърди канадското гражданство на задържания в Москва Пол Уилан, заподозрян в шпионаж против Русия. Но ведомството отказа допълнителни сведения за него и се мотивира със закона за неприкосновеност на личния живот. Американските журналисти научиха само, че Уилан е роден през 1970 г. в Отава, но после се е изселил в САЩ. Ще припомним, че Федералната служба за сигурност (ФСС) задържа Пол Уилан в Москва на 28 декември. Според агентите й това е станало \"при провеждане на шпионска акция\", сиреч когато на предполагаемия шпионин е била предадена флашка с данни за служителите на руска тайна агенция. По горещи следи бе образувано дело по чл. 276 от Наказателния кодекс на Руската федерация (\"Шпионаж\"), предвиждащ като санкция лишаване от свобода за срок между 10 и 20 години, пише Андрей Резчиков, \"Взгляд\". Уилан се намира сега в следствения изолатор \"Лефортово\", където вече бе посетен от посланика на САЩ Джон Хънтсман, обещал \"подкрепа от страна на дипломатическата мисия\". Москва осигури консулски достъп до задържания, предвиден от международното право. По-рано държавният секретар на САЩ Майк Помпео настоя американецът да бъде върнат в Америка, ако \"е задържан без основание\". За личността на заподозрения се знае малко. В зората на кариерата си, информират американски медии, Уилан служи в морската пехота на САЩ (от 1994 г.), заемайки само административно-стопански длъжности (изкачва стълбицата от служител в офис до \"главен администратор\"). Стига до звание щабен сержант, после е зачислен в резерва, има награди за служба в небойни условия. През 2004 и 2006 г. участва в мисии в Ирак. През 2008 г. е осъден за кражба, разжалван до редник за \"неподобаващо поведение\" и уволнен. Говорителят на командващия корпуса подполковник Ерик Дент изтъква, че Уилан не бива да бъде наричан \"военнослужещ от корпуса морски пехотинци в оставка\". Напоследък Уилан се води на щат в \"БоргУорнър\", производител на резервни части за коли. Компанията дори публикува на сайта си изявление по повод станалото: \"Можем да потвърдим, че г-н Уилан в момента е директор по глобалната сигурност в компанията. Той отговаря за сигурността на обектите ни в Обърн Хилс, (щата) Мичиган, и в други места по целия свят, където присъства компанията.\" Дейвид - брат на Уилан, разказа, че бившият морски пехотинец отпътувал за руската столица, за да гостува на сватбени тържества. \"Дълбоко се тревожим за неговата сигурност и благополучие. Той без съмнение е невинен и вярваме, че правата му ще се спазват\", заяви Дейвид Уилан, който живее в Торонто. По думите му семейството е разбрало за ареста в понеделник от медиите, после журналистите се свързали с хора от Конгреса, Държавния департамент и американското посолство. По всичко личи, че Уилан е бил в Москва неведнъж. Медиите разпространиха негови снимки от лятото на фона на Кремъл. Значи може отдавна да е бил в полезрението на руските тайни служби. Според депутати от Държавната дума Уилан е арестуван именно за шпионаж, а не по други някакви причини. Това мнение изрази Анатолий Виборни, зам.-председател на комисията по сигурността и борбата с корупцията. \"Тайните служби у нас според мен работят повече от ефикасно. Просто невинаги знаем за това и невинаги го виждаме . . . Колкото до залавянето на това лице, виждаме поредното доказателство за недружелюбни стъпки спрямо нашата държава\", заяви той. Депутатът не смята, че този арест е ответна мярка на Москва, след като САЩ задържаха Мария Бутина от Русия, наричана в щатските медии \"руска шпионка\". Наскоро Бутина се призна за виновна по една точка от обвинението и склони да сключи сделка със следствието, отказвайки съдебен процес. Виборни посочи, че руските спецслужби работят в планов режим, затова не бива да бъдат свързвани двете събития. Зам.-председателят на външнополитическата комисия в Думата Алексей Чепа заяви на свой ред: \"Арестът сочи само едно - нашите федерални служби за сигурност са реагирали оперативно. Контраразузнаването работи нормално и дава отпор на шпионските действия\". По думите на политолога Алексей Мартинов достъпните данни налагат извода, че \"този американски гражданин е уличен в шпионска дейност\". \"По принцип подобни съобщения не се появяват без стопроцентова убеденост и доказателства за такава дейност\", каза Мартинов пред \"Взгляд\". Според него някои признаци сочат, че в ръцете на ФСС е попаднал \"крайно сериозен персонаж\". Такъв знак са например съобщенията за кражбата, извършена от Уилан, и за уж елементарните му задължения като морски пехотинец. \"Колкото до историята му, легендата, която се опитват сега да тиражират разни медии, то колкото по-сериозно подготвят някой шпионин, толкова е по-сериозна и неговата легенда. Ясно е, че всички тия съобщения как го хванали да краде в морската пехота, как той бил случайно сгащен дребен крадец, третокласен далавераджия - всичко това е част от легенда, разработена предварително\", обясни Мартинов. Експертът е убеден, че Уилан ще бъде осъден и наказан със затвор. Което ще осигури възможност да бъде разменен срещу руски граждани, осъдени в САЩ. Нещо повече, възможно е да разменят американеца срещу неколцина затворници от Русия, \"всичко е въпрос на преговори\". Мартинов подчерта, че няма случаи \"шпиони от този ранг да си изтърпяват присъдите в руските затвори\". \"В подобни случаи размените са обичайна практика. Вече много години държат в американски затвор Виктор Бут (обвинен в търговия с оръжия). Нищо чудно Уилан да бъде разменен срещу него или друг някой (примерно летеца Константин Ярошенко), озовал се в подобно положение на територията на САЩ\", обобщи Алексей Мартинов. Русия полага видими усилия, за да върне в родината гражданите си, лежащи в американските затвори, но засега не успява. Впрочем, както е посочвал вече \"Взгляд\", размяната на Бут и Ярошенко изглежда е съвсем реален сценарий; арестът на Пол Уилан вдига шансовете той да бъде осъществен.   БТА", "date": "2019.01.05", "title": "Русия твърди, че САЩ умишлено подценяват своя шпионин, заловен в Москва"}
{"url": "https://www.faktor.bg/bg/articles/novini/balgariya/shefat-na-api-ne-e-izklyucheno-oshte-hora-da-ponesat-otgovornost-za-vinetkite", "text": "По разпореждане на премиера Бойко Борисов двама ръководители в АПИ и един от съветниците на регионалния министър ще понесат отговорност заради недобрата организация при подготовката и въвеждането на електронната винетка. „Дейността на АПИ не се свежда само до продажбата на винетки. Има си членове на Управителния съвет, които отговарят за различни видове дейности. До вчера на обяд не знаех за тези рокади. Това е преценка на премиера”, коментира в „Събуди се” инж. Светослав Глосов, председател на Управителния съвет на АПИ, като не пожела повече да коментира решението на Борисов. Не е изключено още хора да понесат отговорност за хаоса с винетките, като това ще стане ясно през следващата седмица. „Има проблеми със софтуера, които веднага се отстранява. Това е нещо ново, което в момента се инсталира и започва да работи. Винаги има такива моменти. Считаме, че в рамките на една седмица няма да има никакви проблеми”, каза Глосов. Той поясни, че освен софтуерните проблеми е имало и хакерска намеса в системата. Хора са злоупотребявали с услугата за конвертиране на хартиени в електронни винетки. Това не се дължало на слаба защита, а на слабост в разработката на софтуера. Този проблем също се отстранява. Светослав Глосов поясни, че до 15 януари ще се проявява толерантност към шофьорите, които не са успели да си купят винетка. Над 80% от действащите хартиени стикери са със срок до 31 януари. „Системата на КАТ в момента се свързва с тази на ТОЛ управлението. КАТ обаче няма да глобяват за електронни винетки, а за липса на действаща книжна винетка, при положение че няма друга”, каза още Глосов.", "date": "2019.01.05", "title": "Шефът на АПИ: Не е изключено още хора да понесат отговорност за винетките"}
{"url": "https://www.faktor.bg/bg/articles/novini/balgariya/snegat-zatvori-kulata-za-kamioni", "text": "ГКПП-Кулата беше затворен за камиони, съобщава кореспондентът на бТВ в региона. Решението е на гръцките власти и се налага заради разчистване на пътя. Забраната е в сила от 7:30 ч. тази сутрин. Трафикът на леките автомобили не е сериозен. Те обаче се пускат само с вериги.", "date": "2019.01.05", "title": "Снегът затвори \"Кулата\" за камиони"}
{"url": "https://www.faktor.bg/bg/articles/novini/svyat/-zhaltite-zhiletki-se-gotvyat-dnes-za-osmi-den-na-protesti-sreshtu-pravitelstvoto", "text": "След ареста в сряда на един от изявените им представители - Ерик Друе, \"жълтите жилетки\" призовават за осми ден на протести срещу правителството днес във Франция, предаде Франс прес. За първия ден на протест за 2019 г. \"жълтите жилетки\" предвиждат демонстрации в Париж и други градове. В Париж са обявени две акции: шествие от общината до Националното събрание и събиране на булевард \"Шанз-елизе\" - основно място на протестите в предишните уикенди. Друе бе арестуван близо до прочутия парижки булевард в сряда вечер и задържан за десетина часа, което предизвика недоволството на опозицията. \"Жълтите жилетки\" нарекоха ареста политически и обявиха засилване на протестите. Днешното \"осмо действие\" ще бъде тест за тяхното движение, което предизвиква сътресения в правителството от месец и половина, но през последните седмици сякаш отслабва, посочва АФП. По данни на министерството на вътрешните работи в \"седмото действие\" на 29 декември във Франция са били преброени 12 000 протестиращи по обед. На 22 декември те са били 38 600, а на 17 ноември, когато възникна движението на \"жълтите жилетки\", по улиците на френските градове са били 282 000 души. В отворено писмо до президента Макрон, разпространено в четвъртък, водачите на \"жълтите жилетки\", които нарекоха себе си \"Гневна Франция\", заявиха: \"Гневът ще прерасне в омраза, ако продължавате, от вашия пиедестал, да се отнасяте към хората от народа като отрепки, беззъби, нищожества\". \"Гневна Франция\" реши да промени стратегията си и призова своите последователи да не обличат жълти жилетки днес, а \"да излязат по улиците като обикновени граждани, каквито са всъщност\", добавя АФП.", "date": "2019.01.05", "title": "\"Жълтите жилетки\" се готвят днес за осми ден на протести срещу правителството"}
{"url": "https://www.faktor.bg/bg/articles/novini/balgariya/studeno-i-vetrovito-dnes", "text": "Днес преди обяд над северните райони ще е предимно слънчево, но около обяд от северозапад отново ще се заоблачи и късно вечерта в крайните северозападни райони ще завали слаб сняг.  През деня главно в югоизточните райони ще продължи да превалява сняг. Ще духа слаб до умерен вятър от запад-северозапад, който по-късно след обяд временно ще се ориентира от запад-югозапад.  Максималните температури ще са между минус 2° и 3°.  С премнаването на средиземноморски циклон през Егейско море към Мала Азия през деня налягането в страната ще се понижава.  Над планините облачността ще е значителна и в Рило-Родопския масив и Странджа-Сакар ще продължи да превалява слаб сняг. Над Стара планина ще има и слънчеви часове. Ще духа умерен до силен североизточен вятър, който около обяд ще започне да се ориентира от запад-северозапад. Максималната температура на височина 1200 метра ще е около минус 7°, на 2000 метра – около минус 12°.  По Северното Черноморието облачността ще е разкъсана, а по Южното ще се задържи облачно с превалявания от сняг. Ще духа до умерен вятър от север-северозапад. Максималните температури ще са 1°-3°.", "date": "2019.01.05", "title": "Студено и ветровито днес"}
{"url": "https://www.faktor.bg/bg/articles/novini/balgariya/uvolneniya-v-api-zaradi-provala-s-elektronnite-vinetki", "text": "По разпореждане на премиера Бойко Борисов двама ръководители в АПИ и един от съветниците на регионалния министър ще понесат отговорност заради недобрата организация при подготовката и въвеждането на електронната винетка. Като член на Управителния съвет на Агенция „Пътна инфраструктура“ ще бъде освободен Веселин Давидов, който отговаря за електронната система за събиране на такси за използване на републиканската пътна мрежа. Борисов изиска от общините да кажат кои пътища да нямат винетка С постовете си ще се разделят още Антон Антонов, директор на Националното ТОЛ управление в АПИ, както и Радослав Николов, съветник в Политическия кабинет на министъра на регионалното развитие.", "date": "2019.01.05", "title": "Уволнения в АПИ заради провала с електронните винетки"}
{"url": "https://www.faktor.bg/bg/articles/novini/svyat/kak-ungariya-goni-ruski-shpioni-na-diplomatichesko-prikritie", "text": "Унгария съща не иска да останат безнаказани руските шпиони, които са на дипломатическо прикритие в страната. Практиката е, след като бъдат разкрити, те да бъдат изгонени от страната, без на това да се дава публичност. Говори се за около десет подобни случая от 2010 г. до сега. Последният известен случай (2016 г.) е за разкрит агент на руското военно разузнаване ГРУ, работещ официално като дипломат в руското посолство в Будапеща, който е замесен в снабдяването с оръжие на неонацистка паравоенна групировка \"Унгарски национален фронт\". За него се предполага, че има директни връзки с престъпни организации на Балканите.  Ето какво са установили унгарски разследващи журналисти от Direkt36 за руския шпионаж и подривна дейност в страната им, цитирани от Атлантическия съвет на България. Руските тайни служби отдавна използват територията на Унгария за провеждане на операции против балкански държави. Въпросът е защо изгонването на руските шпиони е тайно и дали и как това се отразява на отношенията на Виктор Орбан с Кремъл? Единственото публично изгонване на руски \"дипломат\" (агент на ГРУ) през последните години беше през пролетта на 2018 г. около случая \"Скрипал\". Тогава обаче, както установиха от Direkt36, изгонването е било координирано и договорено с Москва, така че да не настъпят вреди на отношенията между двете правителства. На изгонения руски \"дипломат\" в действителност мандатът е изтичал скоро.", "date": "2019.01.05", "title": "Как Унгария гони руски шпиони на дипломатическо прикритие"}
{"url": "https://www.faktor.bg/bg/articles/novini/svyat/preduprezhdenie-za-visoka-lavinna-opasnost-v-tsentralna-i-iztochna-evropa", "text": "Предупреждения за много студено време и сняг не само у нас, но и в цяла Европа. По планините в Централна и Източна Европа е обявена висока лавинна опасност. Спасителите апелират туристите да изчакат няколко дни обстановката да се нормализира, преди да предприемат преходи или извънпистово каране. Бедствено остава положението на много места в Италия, Полша, Словакия и дори Гърция. Заради силния вятър преспите достигат до един метър. Гръцките власти въведоха ограничения за движение на тежкотоварни автомобили в редица възлови трасета в страната, включително и по магистралата за Солун. Снежният фронт продължава настъплението си, като се очаква в следващите дни температурите да продължат да падат.", "date": "2019.01.05", "title": "Предупреждение за висока лавинна опасност в Централна и Източна Европа"}
{"url": "https://www.faktor.bg/bg/articles/novini/balgariya/krizisnite-tsentrove-v-sofiya-shte-rabotyat-denonoshtno-zaradi-studa", "text": "Кризисните центрове в София ще работят денонощно по нареждане на кмета Йорданка Фандъкова заради понижаването на температурите. Там се настаняват хора, останали без дом. В центровете те могат да пренощуват, да получат закуска и вечеря. Екипи на Столичната община ще правят обходи, за да съдействат на хората, които имат нужда от помощ.  От кметството  призовават гражданите да подават сигнали за бездомни хора на телефон 0700 17 310, както и на телефон 112. Столичният кризисен център е с капацитет от 180 места. Общо над 600 са местата в центровете в цялата страна.", "date": "2019.01.05", "title": "Кризисните центрове в София ще работят денонощно заради студа"}
{"url": "https://www.faktor.bg/bg/articles/novini/balgariya/nov-park-mezhdu-ruski-pametnik-i-ploshtad-makedoniya", "text": "Т.нар зелени трамвайни релси около столичния Руски паметник ще бъдат удължени до пл. „Македония” и в района ще се оформи линеен градски парк с велоалея и места за почивка, като това няма да доведе до премахване на паркоместата там. Това обяви столичният кмет Йорданка Фандъкова във „Фейсбук”. Промяната в проекта идва след провала на процедурата за избор на изпълнител на ремонта на линията на трамвай №5 и най-рано през април ще има нов опит. Реконструкцията трябваше да се направи от „Джи Пи Груп”, но след започналото разследване за злоупотреби с европари фирмата обяви, че се отказва. Така все още няма пълна яснота дали въобще ремонтът ще бъде направен и ако да – кога ще приключи. Трасето от Руски паметник до пл. „Македония” е в много лошо състояние с видими пропадания на релсовия път и паваж, който вече е проблематичен даже за използване като пешеходна зона. Затова и кметът обещава на това място да се появят 467 дървета и 3720 кв.м зелени площи. Ще бъдат подобрени и пресичанията на трамвайното трасе от напречните улици. „Запазването на броя на местата за паркиране е едно от основните ни изисквания, защото прилежащите зони са строени в началото на миналия век, повечето сградите нямат гаражи и хората, които живеят там, нямат места за паркиране”, подчертава Фандъкова. Промените в проекта са дело на френското архитектурно бюро „Вилмот архитекти”, като подобни предложения имаше от граждански организации още преди почти две години и половина.", "date": "2019.01.05", "title": "Нов парк между \"Руски паметник\" и площад \"Македония\""}
{"url": "https://www.faktor.bg/bg/articles/novini/balgariya/vandali-oskverniha-hrama-sv-sedmochislenitsi", "text": "Вандали надраскаха с графити църквата „Св. Седмочисленици”. По стените на храма са изрисувани обърнати кръстове, пентаграми и човешки фигури.  Графитите са се трупали на църковната фасада от седмици. Неизвестният засега извършител е успял да изрисува няколко от стените. За да ограничат вандализма, общински съветници ще искат допълнителни пари в бюджета за тази година. „Ще предложа пред всички православни храмове в София и всички културно-исторически обекти да бъдат поставени камери. Смятам също така да се предложи тези, които извършват тези вандалски актове, да извършват обществено полезен труд”, заяви Симеон Славчев, общински съветник от ПП „Мир”.  Единствената улика засега са чифт забравени ръкавици. Глобите за такова деяние са до 5000 лв. За миналата година обаче глобени няма. А Столичният инспекторат е почистил над 1000 кв. м. такива графити.", "date": "2019.01.05", "title": "Вандали оскверниха храма \"Св. Седмочисленици\""}
{"url": "https://www.faktor.bg/bg/articles/novini/svyat/12-latinoamerikanskite-darzhavi-prizovaha-maduro-da-se-ottegli", "text": "Сериозен натиск срещу венецуелския президент Николас Мадуро от останалите латино-лидери. 12 правителства от Южна Америка призоваха държавния глава да се оттегли незаабавно от поста си и да не полага клетва тази година за следващ мандат.  Встъпването в длъжност трябва да стане следващата седмица. Според латиноамериканските лидери обаче трябва да се проведат нови и честни избори и това е единственият начин да бъде възстановена демокрацията във Венецуела. Тази обща позиция бе изразена на среща на високопоставени дипломати от 12 страни от региона и от Канада в перуанската столица Лима. Мексико също взе участие в срещата на т.нар. Група от Лима, но не подписа декларацията. Групата призова също за затягане на санкциите срещу правителството на Мадуро и изрази подкрепа на усилията да се инициира процес срещу неговото правителство в Международния наказателен съд. Венецуелският външен министър обвини вчера страните от групата, че получават нареждания от президента на САЩ Доналд Тръмп. В края на миналата година Мадуро дори обвини Вашингтон в планиране на неговото убийство, след като по време на парад в Каракас, дронове атакуваха президента. Той за щастие остана невредим.", "date": "2019.01.05", "title": "12 латиноамерикански държави призоваха Мадуро да се оттегли"}
{"url": "https://www.faktor.bg/bg/articles/novini/svyat/velikobritaniya-nastoya-rusiya-da-osvobodi-arestuvaniya-za-shpionazh-pol-uilan", "text": "Заплита се казусът с арестувания за шпионаж в Русия бивш морски пехотинец Пол Уилън. В петък стана ясно, че той е наполовина британски гражданин и случая вече почват да следят и от Великобритания .  Външният министър на Обединеното кралство Джеръми Хънт призова Кремъл да не си играе на шах с живота на Уилън. Първият дипломат на Лондон също така заяви, че правителството е сериозно загрижено за състоянието на арестувания. „Не одобряваме хора да се използват за дипломатически игри“, подчерта още Джеръми Хънт. Външният министър заяви, че Вашингтон е водещ в преговорите по случая, но Даунинг Стрийт 10 следи ситуацията с повишено внимание. Близките на Уилън по-рано увериха, че той е бил в Русия заради сватбено тържество на свой приятел. Бившият морски пехотинец е началник на охраната на фирма за авточасти в Мичиган. Според брат му той от години пътувал до Русия за развлечение. И САЩ и Великобритания настояха Москва незабавно да освободи 48-годишния мъж. ВВС посочва, че той има и трети – ирландски паспорт.", "date": "2019.01.05", "title": "Великобритания настоя Русия да освободи арестувания за шпионаж Пол Уилън"}
{"url": "https://www.faktor.bg/bg/articles/novini/svyat/zemetresenie-v-albaniya", "text": "Земетресение с магнитуд 4,8 разтърси снощи югозападното крайбрежие на Албания, причинявайки само материални щети, съобщиха властите, цитирани от Асошиейтед прес. Според националния сеизмологичен институт трусът в 19,26 ч. местно време е усетен в Борш, на 240 км югозападно от столицата, популярна туристическа дестинация на Йонийско море. Министерството на отбраната съобщи днес, че са повредени пет къщи в село в околността.", "date": "2019.01.05", "title": "Земетресение в Албания"}
{"url": "https://www.faktor.bg/bg/articles/novini/svyat/tramp-shte-darzha-pravitelstvo-zatvoreno-za-mnogo-dalgo-vreme-mesetsi-i-dori-godini", "text": "Президентът на САЩ Доналд Тръмп каза на лидерите на Конгреса, че ще държи федералното правителство затворено \"за много дълго време, месеци и дори години\" поради липса на финансиране. Това съобщи лидерът на демократите в Сената Чък Шумър, който бе един от присъствалите на днешната среща с Тръмп в Белия дом, съобщава БТА. Частичното затваряне на федералните служби заради искането на Тръмп Конгресът да му гласува 5 млрд. долара за изграждането на стената по границата с Мексико, трае вече 14 дни. Според Шумър лидерите на демократите \"казаха на президента, че ние трябва да отворим правителството, но той отказва\". Председателката на Камарата на представителите, която вече се контролира от демократите - Нанси Пелоси, каза, че срещата е била \"дълга и на моменти се стигало до пререкания\". Това бе втората за тази седмица безплодна среща при Тръмп на лидерите на двете партии в Конгреса. Лидерът на републиканците в Сената Мич Макконъл каза по-късно, че Белият дом и конгресните лидери са определили състава на група, която да преговаря през уикенда в опит да се постигне компромис за отваряне на федералните служби, засегнати от затварянето. Предстои съставът на групата да бъде предложен за одобрение на президента и на лидерите на Конгреса. След срещата Тръмп каза, че обмисля да използва извънредни правомощия, за да построи стената по границата с Мексико без одобрението на Конгреса. След днешната среща Тръмп даде изявление по друга тема пред репортерите в Белия дом. Той каза, че преговорите между САЩ и Китай за разрешаване на острия търговски спор между двете страни, вървят \"много добре\" и че според него \"може да се сключи споразумение с Китай\". Тръмп освен това призова компанията Епъл да \"произвежда продуктите си в САЩ\".", "date": "2019.01.05", "title": "Тръмп: Ще държа правителство затворено много дълго, месеци и дори години"}
