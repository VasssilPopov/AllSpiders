{"url": "https://faktor.bg/bg/articles/dimitar-nikolov-tova-e-posledniyat-mi-mandat-povedenieto-na-gradskata-desnitsa-e-stranno", "text": "„Досега наричахме „градската десница“ приятели. Поведението им е странно. Ние очаквахме подкрепа от \"Демократична България“ на балотажа, особено в София. Те трябва да кажат защо не ни подкрепиха, въпреки че винаги сме водили диалог. Г-жа Йорданка Фандъков дори се срещна с партията между двата тура. В Бургас съм разчитал на дясна подкрепа“. Това заяви пред БТВ кметът на Бургас Димитър Николов.  „Нормално беше партии, които изпълняват десни ценности, да се подкрепят. Аз не виждам да е имало протестен вот. Той по-скоро е за левицата. Имаше опити за внушение, че тези избори ще са пагубни за ГЕРБ по време на кампанията. Ние наричаме „успех“ резултатите от вота, тъй като сме увеличили общинските съветници и кметовете си“, каза още Николов. По думите му ГЕРБ е загубила в някои области, защото кандидатите са се отдалечили от хората и не решават проблемите им, а са част от тях.  „Ние идентифицирахме проблеми в Банско и Санданско. Кандидатите ни там, както и в Благоевград обещаваха, че са стигнали до хората и ще спечелят, но загубихме трите общини. В Русе БСП спечели, тъй като не получихме достатъчна подкрепа от досегашния кмет. Нормално е ромите да подкрепят ГЕРБ, тъй като кандидатът ни за общински съветник в един от кварталите е директор на училище. Нормално е тези хора да ѝ имат доверие“, коментира бургаският кмет.  „Изключително неприятно е, че в Перник ще има воден режим, но природата си казва своето. В момента се вземат решения, за да се смекчи проблемът. Това ще е моят последен мандат в Бургас, за да се дава възможност на по-младите и да се освежава партията. Всеки един вот е много по-труден от следващия, защото се натрупва недоволство. Партньорството ни със СДС е естествено и очаквахме подкрепа и от останалите десни партии“, заяви Николов.  „Дани Каназирева подкрепи Здравко Димитров в Пловдив. Хората, които не са гласували, имат конституционно право. Намираме се в динамично време. В Бургас започва нов финансов период. Първо трябва да решим проблемите със здравеопазването и инфраструктурата“, обобщи Димитър Нилолов.", "date": "2019.11.08", "title": "Димитър Николов: Това е последният ми мандат като кмет на Бургас, поведението на \"градската десница\" е странно"}
{"url": "https://faktor.bg/bg/articles/maykal-blumbarg-mozhe-da-podade-dokumenti-za-uchastie-v-parvichnite-izbori-na-demokraticheskata-partiya-v-alabama", "text": "Милиардерът и бивш кмет на Ню Йорк Майкъл Блумбърг подаде сигнал, че може да се включи в надпреварата за президентските избори в САЩ догодина като кандидат на Демократическата партия, предадоха световните агенции. Блумбърг все още не е решил окончателно дали да се кандидатира, посочиха негови съветници, но прави стъпки за започване на кампания, включително подаване на документи за участие в първичните избори в щата Алабама, информира Асошиейтед прес. Срокът за подаване на документи в Алабама е сравнително ранен и щатът е сред тези, които гласуват през т. нар. Супер вторник. Блумбърг намекна за възможността да се включи в предизборната надпревара по-рано тази година, като посети щатите, в които се гласува рано, и възложи обстойни социологически проучвания. В крайна сметка реши да не се кандидатира, посочвайки като основание силните позиции на бившия вицепрезидент Джо Байдън. Твърди се обаче, че сега Блумбърг е все по-разтревожен от посоката, в която могат да поемат първичните избори на демократите на фона на засилващата се популярност на по-либерални кандидати като сенатор Елизабет Уорън. Бившият кмет на Ню Йорк е разтревожен, че сегашният набор от кандидати на демократите \"не са добре позиционирани\", за да успеят да победят Доналд Тръмп, посочи съветникът му Хауърд Уолфсън.", "date": "2019.11.08", "title": "Милиардерът Майкъл Блумбърг може да подаде документи за участие в първичните избори на Демократическата партия"}
{"url": "https://faktor.bg/bg/articles/12-ministri-otgovaryat-na-deputatski-vaprosi", "text": "Парламентът ще посвети днешното заседание предимно на парламентарния контрол, като на депутатски въпроси ще отговарят 12 министри. Заместник-министър председателят Марияна Николова ще отговаря на въпроси за политиките на правителството за създаване на условия за достоен живот на възрастните хора.  Вицепремиерът и министър на отбраната Красимир Каракачанов ще отвори на въпрос на БСП за политиката на кабинета по противодействие на дейността на чужди разузнавателни централи от страни от ЕС и НАТО срещу националната сигурност на Република България.  Актуална информация  за загубите на българската икономика от фалита на туроператора \"Томас Кук\" ще представи министърът на туризма Николина Ангелкова.  В парламентарния контрол ще участват и министрите на финансите и на вътрешните работи Владислав Горанов и Младен Маринов.", "date": "2019.11.08", "title": "12 министри отговарят на депутатски въпроси"}
{"url": "https://faktor.bg/bg/articles/borisov-pozdravi-politsaite-za-profesionalniya-im-praznik-blagodari-im-za-borbata-s-kontrabandata-i-nelegalnite-migranti", "text": "Благодаря на полицаите за успешната им работа и ги поздравявам за днешния професионален празник. Това написа премиерът Бойко Борисов в профила си във \"Фейсбук\" по случай професионалния празник на полицията.  \"Българските полицаи успешно се борят с престъпността, контрабандата, нелегалната миграция и резултатите от тяхна работа са много добри. Благодаря им и ги поздравявам за днешния професионален празник. Честит имен ден на всички именици, бъдете живи и здрави!\", пожела премиерът.", "date": "2019.11.08", "title": "Борисов поздрави полицаите за празника им, благодари им за борбата с контрабандата и нелегалните мигранти"}
{"url": "https://faktor.bg/bg/articles/avtobus-katastrofira-po-patya-shipka-sheynovo", "text": "Автобус катастрофира по пътя Шипка - Шейново рано тази сутрин. Рейсът е излязъл от пътя, за щастие, пострадали няма.  Причина за катастрофата е прилошаване на шофьора зад волана. След инцидента той е откаран в болницата в Казанлък. В автобуса е имало само трима пътници.", "date": "2019.11.08", "title": "Автобус катастрофира на пътя Шипка - Шейново"}
{"url": "https://faktor.bg/bg/articles/slab-dazhd-vali-v-zapadnite-rayoni-ochakva-se-da-bade-i-vetrovito", "text": "И днес времето ще се задържи динамично и топло за сезона. Над по-голямата част от страната облачността ще е разкъсана, намаляваща в източната половина от страната до незначителна. Предимно облачно ще е над Западна България и Рило-Родопската област и там на места ще има превалявания от дъжд. В Източна България ще духа умерен, временно и силен южен вятър. Максималните температури ще са предимно между 20° и 25°, по-ниски в северозападните райони.  Атмосферното налягане е и ще се задържи по-ниско от средното за ноември.  Над Черноморието ще е предимно слънчево, с временни увеличения на облачността. Ще духа умерен южен вятър. Максимални температури на въздуха: 19°-23°. Температурата на морската вода е около 17°, а на север от н. Калиакра: 14-15°. Вълнението на морето ще е 2 бала.  Над планините облачността ще е значителна, главно в Рило-Родопския масив ще има превалявания от дъжд На отделни места там е възможно да прегърми. Над Странджа-Сакар и Източна Стара планина ще има временни разкъсвания на облачността и повече слънчеви часове. Ще духа умерен до силен юг-югоизточен вятър. Максимална температура на височина 1200 метра – около 15°, на 2000 метра – около 7°.", "date": "2019.11.08", "title": "Слаб дъжд вали в западните райони, очаква се да бъде и ветровито"}
{"url": "https://faktor.bg/bg/articles/mvr-okolo-400-nelegalni-imigranti-sa-zadarzhani-na-granitsata-ni-s-gartsiya-i-turtsiya-ot-nachaloto-na-2019-g", "text": "На границата с Турция са задържани 206 нелегални имигранти за периода от 1 януари до 31 октомври 2019 г. На границата с Гърция те са 184. Най-често срещаните националности са от Афганистан, Ирак, Иран, Пакистан, Сирия. Това информират от Министерството на вътрешните работи. От началото на 2019 г. служители на ГД \"Гранична полиция\" са предотвратили 2122 опита за нелегално влизане на българо-турската граница и 3795 опита за нелегално влизане в България на българо-гръцката граница, посочват от МВР. На въпрос дали са предприети допълнителни мерки във връзка с конфликта в Сирия, от МВР отговарят, че по границата с Турция се провеждат охранителни действия, които са постоянни и не свързани с конкретния конфликт. Продължава и провеждането на специализираната полицейска операция за противодействие на незаконната миграция. Зоната на Главно полицейско управление Малко Търново, което е най-активното направление на българо-турската граница, е усилена с допълнителен брой служители и автомобили с повишена проходимост, посочват още от МВР. Постоянно наблюдение за своевременно разкриване на групи се прави и чрез Тристранния контактен център на ГКПП Капитан Андреево, като се поддържа непрекъснат обмен на информация с турските гранични власти. Един от начините за охрана и наблюдение на границата е провеждането на полети с хеликоптерите на Специализирания отряд за въздушно наблюдение на ГД \"Гранична полиция\", които са оборудвани със системи за наблюдение. Използват се също така ръчни термовизионни камери, преносими системи за наблюдение и прибори за нощно виждане. В края на 2018 г. са въведени и дронове, а от средата на 2019 г., за осигуряване на високо рисковите участъци от външната граница на ЕС, се използват и нови преносими периметрови системи за наблюдение. Доставени са и нови транспортни средства, отбелязват от МВР. За наблюдение на българо-турската граница се използва изградената Интегрирана система за наблюдение (ИСН), чийто обхват е разширен през 2019 г., посочват от МВР като допълват, че се използват още стационарни постове за техническо наблюдение, мобилни системи за наблюдение, периметрови сигнално-охранителни системи и сензорни линии. МВР има и утвърден план за реагиране със собствени сили и средства при извънредна ситуация в резултат на увеличен миграционен натиск по границата на България с Турция. В него са определени действията на всички структури на министерството. Подготвени и разписани са още и конкретни дейности за подготовка и реагиране от всички компетентни държавни структури. Изготвени са разчети за въвеждане на военнослужещи и техника от Министерството на отбраната за подпомагане на МВР в дейностите по охрана на границата, информират от МВР. В отговор на въпрос за техническата обезпеченост на ГД \"Гранична полиция\" от МВР обясняват, че се осигурява следгаранционна поддръжка на наличните технически средства и системи за гранично наблюдение, както и за поетапна подмяна на част от индивидуалните технически средства за наблюдение. Част от тези дейности са обезпечени с финансови средства, а друга част са заявени за осигуряване чрез европейско финансиране.", "date": "2019.11.08", "title": "МВР: Около 400 нелегални имигранти са задържани на границата ни с Гърция и Турция от началото на 2019 г."}
{"url": "https://faktor.bg/bg/articles/roditelski-protest-u-nas-brani-bashta-koyto-se-bori-za-otnetite-si-detsa-v-norvegiya", "text": "Родители се събраха в подкрепа на Чавдар Георгиев пред столичното 122-ро училище. Той е баща на две деца, за които има голям риск да бъдат върнати в Норвегия. Георгиев обясни в ефира на NOVA, че живеел с норвежката гражданка Моника Хеггхолмен в доброволно съжителство. А преди повече от 2 години се разделили и гледали заедно децата по регламент – една седмица той, а следващата седмица – тяхната майка. „В един момент, когато беше нейната седмица да гледа децата, разбрах, че  е била арестувана. Отначало си помислих, че е някаква шега, но след заседанието на третия ден след задържането й дадоха един месец в изолация”, разказа бащата на децата. Георгиев предполага, че ако те бъдат изпратени при майка си, ще бъдат дадени на приемни семейства, тъй като Моника най-вероятно ще излежава ефективна присъда. Късно снощи екипът на Нова телевизия успя да разговаря с майката на децата „Аз бях задържана по подозрение за финансови измами. Бях три седмици в затвора. Чавдар също беше обвиняем и затова се върна в България. През юни 2018 година бях освободена и ми беше позволено да виждам децата за по няколко часа през първата седмица”, разказа тя пред репортера Кристиян Попов. Тя отвърли варианта малчуганите да бъдат изпратени в приемни семейства, тъй като те имат сестри в Норвегия. Днес е последното заседание на Апелативния съд у нас, който ще реши къде ще останат децата. „Надявам се представените от нас доказателства да бъдат разгледани обективно и съдът да вземе решение с идеята за доброто бъдеще на децата. До края на януари майка им ще получи присъда. Делото е с минимална 6-годишна присъда”, коментира още бащата. „Децата ще бъдат разделени, няма да им дават да говорят на български, за да не помнят и баща си. Аз няма да ги видя до 18-годишна възраст”, допълни Чавдар Георгиев.", "date": "2019.11.08", "title": "Родителски протест в подкрепа на баща с отнети деца в Норвегия"}
{"url": "https://faktor.bg/bg/articles/obshtestvo-zakon-i-red-dimitar-uzunov-problemat-na-radev-s-geshev-ne-e-s-lipsata-na-konkurentsiya-boris-velchev-sashto-beshe-edinstven-kandidat", "text": "„Иван Гешев е избран от ВСС напълно законно за главен прокурор. Румен Радев има право да каже своите мотиви. Той говори за липса на избор. Когато избирахме Сотир Цацаров имаше две кандидатури. На митингите днес се използват плакати, които бяха издигани и срещу настоящия главен прокурор. Когато Борис Велчев беше единствен кандидат, нима нямаше легитимност? Протестиращият срещу избора на Гешев написа тези правила за избор на обвинител номер едно. Къде отива съдийското самоуправление, подкрепата на прокурорите, на МВР и ДАНС?“. Това заяви пред БТВ бившият представляващ ВСС Димитър Узунов.  „Ще дойде време, когато няма да има желаещи за ръководни административни позиции, защото срещу тях се изсипва помия. Сега на този състав на ВСС ще се наложи да преповтори процедурата, след което Румен Радев е длъжен да подпише кандидатурата на Иван Гешев. Човек с държавническо мислене не би постъпил по този начин. Аз имам свое мнение, но съм съдия и няма да го споделя от уважение към институцията“, каза още Узунов.", "date": "2019.11.08", "title": "Димитър Узунов: Проблемът на Радев с Гешев не е в липсата на конкуренция, Борис Велчев също беше единствен кандидат"}
{"url": "https://faktor.bg/bg/articles/gotova-e-magistralata-ot-nish-do-balgarskata-granitsa", "text": "Магистралата от сръбския Ниш до българската граница е завършена. Екип на сръбската телевизия Ен 1 премина през отсечката преди официалното откриване. Магистралата ще бъде открита официално в събота, 9 ноември, от президента Александър Вучич, предаде БТВ. По време на строежа имаше множество спирания и забавяния заради свлачища и пропадания в терена. Това е оскъпило проекта значително, коментират местни медии, като правителството все още не е обявило крайната цена на магистралата. Очаква се след пускането на пътя в употреба да има още дребни довършителни работи.", "date": "2019.11.08", "title": "Утре Александър Вучич официално открива магистралата от Ниш до българската граница"}
{"url": "https://faktor.bg/bg/articles/darzhava-obzhalva-sadebno-reshenie-koeto-razreshi-nevaksinirano-dete-da-hodi-na-gradina", "text": "Съдът в Сливен разреши неваксинирано дете да ходи на детска градина. Според решението на магистратите спирането му е проява на дискриминация. До казуса се стигна след сигнал на майка от сливенска детска градина за детето на отец Евгений Янакиев. Той отказва да ваксинира осмото си дете. Причината е, че едно от другите му деца е получило усложнение след ваксина за морбили.  След родителския сигнал се стига до съд и отецът печели делото. Така дебатът за и против ваксините отново излезе на дневен ред, но вече и със съдебно решение по въпроса.  „Ще обжалваме това решение, трябва да възтържествува справедливостта и вярвам, че това ще стане\", каза в предаването „Тази сутрин\" д-р Ангел Кунчев, държавен здравен инспектор.  По думите му това съдебно решение е прецедент и на Балканите, и страните от Западна Европа.  Мотивите на сливенския съд са, че е нарушена е Конвенцията за правата на човека, но според Кунчев се цитира само една част от конвенцията, а се забравя една точка, в която пише, че когато заплашваш останалите и тяхното здраве, предните правила не важат.  Според държавния здравен инспектор това съдебно решение ще бъде отменено на по-горна инстанция, но е лошо, че то разколебава и плаши родителите.", "date": "2019.11.08", "title": "Държавата обжалва съдебно решение, което разреши неваксинирано дете да ходи на градина"}
{"url": "https://faktor.bg/bg/articles/bivsh-konstitutsionen-sadiya-ima-glasove-koito-podshushvat-za-badeshto-deystvie-na-prezidenta-sreshtu-vss", "text": "„Държа да припомня на президента, че той не е цар и самодържец и че властта не му е дадена от бога, а му е дадена от българския народ, който го е избрал пряко. Президентът не изненадва никого с това свое действие. Той представи някакви свои мотиви, но по-скоро аргументите му за връщане на кандидатурата на Иван Гешев за главен прокурор са политически. Той критикува изпълнителната власт, в лицето на министъра на правосъдието, че не е предложил алтернативна кандидатура\". Това заяви бившият конституционен съдия проф. Пламен Киров. По думите му никъде не е забранено институциите, които официално подкрепиха Гешев, да изразят мнението си за работата с него. \"Има гласове, които подшушват за бъдещо действие на президента срещу ВСС\", каза още проф. Киров. \"Създаде се впечатлението, че президентът действа в зависимост и под натиск. По отношение на мотивите – виждате, че те се концентрират в три направления. На първо място - че няма алтернативни кандидатури. Такова изискване за процедурата няма. Нито Конституцията, нито Законът за съдебната власт изискват да има две или повече номинации. Не виждам с какво е нарушена Конституцията\", категоричен бе проф. Киров. В петък се очаква Висшият съдебен съвет да вземе отношение по казуса. По Конституция президентът има право само веднъж да върне решението на ВСС. Кадровиците на Темида вече заявиха, че ще прегласуват кандидатурата на Гешев и отново ще предложат на държавния глава да подпише указ за назначаването му.", "date": "2019.11.08", "title": "Бивш конституционен съдия: Има гласове, които подшушват за бъдещо действие на президента срещу ВСС"}
{"url": "https://faktor.bg/bg/articles/sport-espanyol-otnese-ludogorets-s-6-0", "text": "Лудогорец кривна от правия път и тръгна по стъпките на националния ни отбор по футбол, който в средата на октомври беше униже от Англия с 0:6 на стадион \"Васил Левски\". Еспаньол нанесе една от най-тежките загуби на разградчани в Евротурнирите. \"Папагалчетата\" разбиха \"орлите\" с 6:0 в Барселона в мач от група \"Н\" на Лига Европа. Двубоят се разви изключително тежко за българския тим. Още в 4-ата минута Мелендо откри резултата. В 12-ата минута Рафаел Форстър бе изгонен. В 19-ата минута Луис Лопес удвои. В 36-ата минута Матиас Варгас вкара дузпа, при която Яцек Горалски бе изгонен и остави съотборниците си с 9 души на терена.  През втората част домакините вкараха още три попадения. Разписаха се Виктор Кампусано (52), Адриа Педроса (73) и Факундо Ферейра (76). Така испанският тим събра 10 точки и е лидер във временното класиране, докато разградчани остават втори с 6 пункта.", "date": "2019.11.08", "title": "Лудогорец по стъпките на националния отбор, Еспаньол отнесе разградчани с 6:0"}
{"url": "https://faktor.bg/bg/articles/grigor-dimitrov-na-rodna-zemya-v-momenta-nyamam-trenyor", "text": "Григор Димитров обяви, че в момента е без треньор. Последно в щаба на българина бе Радек Щепанек. Първата ни ракета заяви на специална пресконференция в София обаче, че продължава да получава съвети от Андре Агаси. Запитан дали смята да играе на Sofia Open догодина, бившият №3 отговори: „Винаги имам желание. Тази година също, но имах контузия. В момента нито имам треньор, нито имам правилната програма. Работя върху доста неща в момента“. Той подчерта, че ще се върне в националния отбор на България като капитан за АТП Къп в Австралия и тепърва ще говори с останалите момчета, за да кажат каква е тяхната програма.  „С Андре винаги сме поддържали контакт. Той винаги е там, ако се нуждая да говоря с него. Цяла енциклопедия е, когато говорим по телефона, трябва да имаш час и половина свободен. Специален човек е“, сподели бившият №3. Запитан дали има нужда от период, в който да бъде без треньор в началото на сезона, Григор сподели: „Не съм в паника в момента да намеря треньор. Винаги си мисля, че когато нямам някой до себе си, е трудно да тренирам. В миналите месеци обаче сам съм правил неща, които не бях правил“. „Нужно е да имаш свобода, да намериш себе си, да станеш по-близък със себе си. Какви ли не разговори нямах със себе си по време на мач. Интересно беше, но все пак няма как без треньор, ако искаш да стигаш по-напред. Но няма и да бързам“, сподели бившият №3. Най-добрият резултат на Григор за годината дойде в турнир, в който той нямаше треньор в щаба си. На US Open беше без Андре Агаси и без Радек Щепанек, а дебютира на полуфинал в Ню Йорк. На въпрос на TennisKafe.com какви качества трябва да има новият му треньор, Димитров каза: „Относително е. Все пак толкова време ще говорим заедно. Винаги ще е добре да имаме химия един с друг. Всеки може да играе тенис на нашето ниво. Понякога мачът се решава от две-три точки и треньорът има роля“.", "date": "2019.11.08", "title": "Григор Димитров на родна земя: В момента нямам треньор, връщам се в националния отбор"}
