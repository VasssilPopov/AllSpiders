{"url": "https://faktor.bg/bg/articles/obshtestvo-uvolniha-lekar-v-gabrovo-umoril-patsientka-sled-kato-obarkal-infarkt-s-gastrit", "text": "Лекар от Центъра за спешна медицинска помощ в Габрово е освободен от работа, след като негова пациентка починала от масивен инфаркт, а часове преди това медикът я прегледал и преценил, че страда от гастрит. Случаят е от 20 октомври. Тогава починалата по-късно 72-годишна жена от Габрово се почувствала зле и близките ѝ извикали спешна помощ. След прегледа докторът преценил, че пациентката страда от гастрит и поставил обезболяващо лекарство. Жената се влошила и последвало повторно обаждане. Била транспортирана до болницата, където починала от масивен инфаркт. Близките ѝ са убедени, че е станала жертва на лекарска небрежност. След проверка по случая директорът на Центъра за спешна медицинска помощ в Габрово – д-р Георги Шандурков е освободил медика, като поясни, че причината е несправяне с работата. Лекарят е бил в спешния център по втори трудов договор. Основният е с Областната болница в Габрово, където е специализант по неврология.", "date": "2019.11.22", "title": "Уволниха лекар в Габрово, уморил пациентка, след като объркал инфаркт с гастрит"}
{"url": "https://faktor.bg/bg/articles/karakachanov-zashtiti-simeonov-bolshevishko-e-da-go-gonim-tsyal-zhivot-maykite-ne-sa-pravi-s-protestite", "text": "Вицепремиерът Красимир Каракачанов коментира в кулоарите на парламента  напрежението около избирането на Валери Симеонов за зам.-председател на Народното събрание и го защити. Той посочи, че доскорошният им партньор - \"Атака\" организира протестите срещу него, а другите недоволни - майките на деца с увреждания, ги попита \"колко пъти искат да му отрежат главата\".  \"Майките защо точно протестират? В християнската идеология има грешка, има и прошка. Колко пъти искат да му отрежат главата? Съжалявам, но мисля, че не са прави. Предложението е на групата, съгласувано е, аз съм дал моето съгласие\", обясни Каракачанов.  Той настоя, че когато се говори за морал, трябва да се уточни според кои критерии.  \"Джендърско-либералните, християнско-националните, семейните ценности, за кой морал говорим? Или има закон в държавата, или няма. С какво е нарушено нещо? Ние искаме да отнемем правото на някого да говори свободно и дори, когато греши и си понесе отговорността, да продължим цял живот да го гоним. Не смятате ли, че е малко болшевишко? Дайте да го гоним, да видим и децата му, ако случайно работят хубава работа, да ги уволним, защото баща им е казал нещо, не е редно\", продължи защитата си за Валери Симеонов вицепремиерът.  Военният министър направи коментар и на словесните престрелки между соцлидерката Корнелия Нинова и премиера Бойко Борисов по време на парламентарния контрол.   Каракачанов обвини червената шефка в популизъм, а по повод сблъсъка как и за какво се ползва правителствения самолет, той се усъмни, дали ако Нинова е министър-председател, \"ще се качи на влака\".  \"Работата на опозицията е да критикува. Тя е права да иска оставката всеки ден. Но не е редно да се използват такива популистки твърдения - защо ходите с държавния самолет. Факт е, че точно тези два самолета бяха купени, когато нейният предшественик управляваше България. А ако утре стане министър-председател тя, вярвате ли, че ще се качи на влака, за да отиде до Загреб? Аз не вярвам. Популизмът трябва да има граници. Естествено е опозицията да използва времето, когато има повече зрители пред телевизорите, да си каже словата\", заключи Каракачанов.  По повод посещението на премиера Борисов в САЩ, в което ще се включи и министърът на отбраната, Каракачанов обясни, че очаква задълбочаване на сътрудничеството във военната сфера.  \"Споразумението за стратегическото партньорство трябва да бъде актуализирано, има един документ от отдавна. Знаете, че американски компании проявяваха интерес и към другите проекти, те са в ход. Проявяват интерес и за инвестиции в производство на въоръжение или неща, свързани с отбраната. В тази област сме отворени, трябва да търсим такива инвестиции от САЩ и от други страни, защото това означава младите и образовани хора да си намират добре платена работа в България, а не да емигрират\", посочи той.   Военният министър и вицепремиер Красимир Каракачонв отрече твърдения, че има българска следа в шпионския скандал в Сърбия. Обвинението бе отправено от председателя на парламентарната комисия за Косово Милован Дрецун.  \"Тези неща не отговарят на истината, четох материала, четох обвиненията. То, едва ли не, е някакъв заговор. Това, че Сърбия има проблеми, те са видни, не означава, че България трябва да бъде изкупителна жертва и да бъде патица за отвличане на вниманието от вътрешните проблеми в Сърбия. Такива неща, за които говори сръбския депутат - няма\", отсече Каракачанов.    Той добави, че всеки депутат в сръбския парламент може да си говори каквото си иска и даде пример, че това е практика и в нашето Народно събрание.  \"В българското Народно събрание депутатите говорят и неща, които нямат нищо общо с истината\", посочи той.", "date": "2019.11.22", "title": "Каракачанов защити Симеонов: Болшевишко е да го гоним цял живот! Дайте да преследваме и децата му!"}
{"url": "https://faktor.bg/bg/articles/prokurori-sabirat-deklaratsii-v-otgovor-na-podpiskata-na-sadii", "text": "След като близо 180 съдии поискаха извинение от министъра на правосъдието Данаил Кирилов и зам.-главния прокурор Иван Гешев, днес Асоциацията на прокурорите излезе със становище за подписката и призова обвинителите и следователите да се присъединят към него с декларации. Преди седмица първоначално 64 съдии, чийто брой непрекъснато нараства, излязоха с отворено писмо, в което заявиха, че са възмутени от поведението на Кирилов и Гешев по време на повторното гласуване във Висшия съдебен съвет за нов главен прокурор. Като за Иван Гешев поискаха и образуване на дисциплинарно производство заради репликата му към члена на съвета Атанаска Дишева, че от нея ще излезе прекрасен общински съветник, съобщава \"Лекс\".  Скоро след това Гешев заяви, че няма намерение да се извинява за това, че някой няма чувство за хумор и дай боже и него да го заплашват с политическа кариера. Министър Кирилов досега не е коментирал искането за извинение. В днешната си позиция от съсловната организация на прокурорите първо коментират процедурата по избора на Иван Гешев за главен прокурор и заявяват, че тя е била публична и прозрачна и широката общественост е имала възможност пряко и непосредствено „да възприеме всички опити да бъдат саботирани заседанията, тяхната продължителност, обстановката, сигналите за поставени взривни устройства“. „Видими бяха усилията за създаване на процедурни проблеми без юридически аргументи, като обикновените български граждани изпитаха неудобството от блокирането на ключов столичен булевард в пиков час“, пишат от асоциацията. И продължават: „За съжаление наред с чисто юридическите мотиви и професионални критерии в проведена процедура беше направен опит за безпрецедентен и недопустим политически натиск. Политическа партия прекрати предизборната си кампания и призова за протести срещу кандидатурата на г-н Гешев“. Асоциацията на прокурорите посочва, че изразява уважението си към всеки член на Висшия съдебен съвет и към всеки български съдия, но категорично се противопоставя на „подхода да се използва всякакъв възможен начин, включително чрез манипулации и генериране на фалшиви новини за създаване на изкуствено напрежение между съда и прокуратурата“, като не дава примери какво има предвид. „Считаме, че е недопустимо съдии да осъществяват натиск в процедурата за избор на главен прокурор и да се намесват в кадровата политика и самоуправлението на прокуратурата в цялост. Заявяваме за пореден път принципната си позиция, че на свой ред представители на Прокуратурата на Република България не би следвало по какъвто и да е начин да се намесват в професионалния избор на съдиите при избор на административни ръководители на съдилищата, включително при избор на председател на Върховния касационен съд, респективно Върховния административен съд“, пишат от съсловната организация. Самият избор на нов главен прокурор не беше предмет на писмото на съдиите, а повод за него бяха съпътствалите повторното гласуване за кандидатурата на Иван Гешев изказвания и коментари спрямо членове на ВСС, избрани от съдиите за техни представители – Атанаска Дишева и Олга Керелска. Позицията на Асоциацията на прокурорите обаче е друга и тя заявява: „За нас отвореното писмо на съдиите е продължение на линията за компрометиране на изборната процедура и на конкретно избрания кандидат“. Затова от организацията изразяват подкрепа към всички членове на прокурорската колегия и заявяват, че при дискусиите за избор на главен прокурор те са отстоявали позициите на прокурорите, следователите и служителите в държавното обвинение. И призовават всички от системата на прокуратурата да подкрепят позицията на асоциацията чрез декларация, която да изпратят на имейла на съсловната организация, на ВСС и инспектората към него и на президента Румен Радев.", "date": "2019.11.22", "title": "Прокурори събират декларации в отговор на подписката на съдии"}
{"url": "https://faktor.bg/bg/articles/otroven-gaz-fosfin-e-bil-vdishan-ot-deteto-pochinalo-v-selo-kardam", "text": "Готови са резултатите от три експертизи (съдебно-медицински), назначени по досъдебното производство, по случая с починалото дете в село Кардам, област Добрич. Това съобщи на брифинг в Окръжната прокуратура в Добрич районният прокурор на Районна прокуратура – Генерал Тошево Йорданка Чанева, предаде Агенция„Фокус”.    На този етап е ясно, че при оглед на дома на починалото момче разследващите са открили две топчета, с неправилна овална форма в сив цвят. Теглото на двете е било приблизително 1,6 грама. Химическото изследване е показало, че в тях се съдържа съединението алуминиев фосфит, в който активно действащият компонент е отровният газ фосфин.   Причина за смъртта е  този газ, вдишан от детето. Той действа във влажна среда и така се отделя отровният газ, в случая с летален ефект. Таблетките с токсичното вещество са били поставени в дупки в стената, замазани след това с кал. Близостта до леглото на детето е причина за отравянето. Подобни таблетки не се разпространяват свободно в търговската мрежа, стана ясно още от брифинга.   Предстои да се изясни как са попаднали в това домакинство. Според всички вещи лица децата, включително и починалото, са имали симптоми (гадене, повръщанем коремна болка, диария, замаяност и неправилен сърдечен ритъм) на отравяне с фосфин. Установената концентрация на веществото в изследваните биологични тъкани значително надвишава нивото на публикувани данни за смъртен случай при отравяне с фосфин, посочи прокурор Чанева. От 12 до 24 часа при подобни остри отравяния настъпва смърт.   По трупа на детето не са установени травматични наранявания, които да имат отношение към настъпването на смъртта. Досъдебното производство се води не срещу конкретно лице, а за престъпление, извършено по непредпазливост. Отпаднала е версията за склоняване към самоубийство. Към момента другите деца от семейството са настанени от социални работници в съседна къща с по-добри условия на живот. Предоставена е от съседи със съдействието на Община Генерал Тошево.   \"Ще бъдат назначени съдебно-медицински експертизи за вида и степента на увреждане, получени от другите две деца, изписани от Университетската болница във Варна. По закон срокът за провеждане на досъдебното производство е два месеца и то в случаи, когато то не представлява фактическа или правна сложност\", каза още прокурор Чанева.   Проведени са множество процесуални действия, посочени в НПК – разпити на свидетели, набавени са документи. „Това обаче не е достатъчно на този етап да се направи извод за виновността на определено лице за извършване на престъпление от общ характер. Предстои допълнителен анализ, получаване на допълнителни доказателства и едва тогава ще бъде информирана обществеността относно действието на Прокуратурата и окончателното решение по досъдебното производство“, каза още районният прокурор.", "date": "2019.11.22", "title": "Отровен газ фосфин е бил вдишан от детето, починало в село Кардам"}
{"url": "https://faktor.bg/bg/articles/obshtestvo-veni-markovski-stavame-vse-po-podatlivi-na-sluhove", "text": "\"Социалната мрежа Туитър забранява политическите реклами в цял свят като стъпка за намаляване на потока от фалшиви новини по време на избори. Езикът на омразата е свързан с дезинформацията, тъй като дезинформацията обикновено се опитва да разширява различията в обществото, да всява паника, да насочва в една или в друга посока общественото мнение и това го виждаме в почти всички страни\", коментира пред БНР IT експертът Вени Марковски. По думите му ставаме все по-податливи на слухове, вместо да е обратното. \"Много е трудно да се противодейства на слухове, които са част от тези дезинформационни кампании, тъй като хората са повече склонни да повярват на някакъв слух. Това между другото не е типично български феномен, но в България е заложено още от времето на социализма, когато бяха правени експерименти в ЦК на Българската комунистическа партия за това как се разпространяват слуховете, без наличието на интернет\", допълни Вени Марковски, който е сред създателите на Интернет общество у нас след началото на демократичните промени. Европейският комисар Мария Габриел направи миналата година експертна група за борба с дезинформацията, която е заседавала четири пъти за два месеца. Европейската комисия подготви комюнике след подготвения доклад от групата. \"Това, което направиха социалните платформи - Гугъл, Фейсбук и т.н. беше, че приеха един кодекс за добро поведение. Ние ги предупреждавахме между другото, тъй като техни представители имаше в експертната група, че ако не вземат сериозни мерки, Европейската комисия може да реагира вече с по-сериозни неща, отколкото едно комюнике по темата. За съжаление мисля, че те не реагират достатъчно и това се вижда - самият факт, че Туитър налага забрана на политическите реклами, тъй като не могат да се справят с феномена на фалшивите новини, които излизат от самите политически кампании, както и от реклами, които могат да бъдат пускани от конкуренти и от други държави\", посочи Марковски. Наблюдението на милиарди хора, извършвано от Фейсбук и Гугъл, представлява систематична заплаха за правата на човека, предупреждава „Амнести интернешънъл“ в свой доклад. Платформите на Гугъл и Фейсбук се крепят на системи от алгоритми, в които се обработват огромни масиви от данни, за да бъде създаден невероятно детайлен профил за всеки човек и да бъде формирано личното му преживяване в интернет. След това рекламодатели плащат на Фейсбук и Гугъл, за да могат да таргетират потребители с реклами или точно определени съобщения. \"Препродаването на рекламодатели е по-добрият вариант за нас като потребители, но представете си какво ще се случи, когато тези данни бъдат откраднати. Представете си какво ще се случи с хората, които днес са на 15-16 години например и кой знае къде ходят, какво гледат, дори случайно някъде да попаднат, това остава в историята на тяхното ползване на мрежата и си представете, че след 10 години тази информация бъде пусната в Интернет, а те си търсят работа. Или си представете, че някои реши да се кандидатира за политическа длъжност и бъде изкарано наяве с какво се е занимавал, къде е ходил, какво е правил\", отбеляза в анализа си Вени Марковски.  Тези данни могат да бъдат използвани за изнудване, за компромати, за наблюдения на личния живот, допълни специалистът. \"Представете си какво ще стане, ако говорим за здравеопазване. Човек отива на лекар да се лекува от нещо и тази информация излиза след 10 години...\" Експертната група, създадена от еврокомисар Мария Габриел, е предложила миналата година на представителите на социалните мрежи да използват методите на Уикипедия за справяне с дезинформацията, но това не е било прието. \"Вместо Фейсбук да наема 10 хиляди души във Филипините, всеки от който има 8 секунди и това е документално, за да реагира дали едно съдържание е например ксенофобско, хомофобско или антисемитско и да го премахва, ние предложихме това да се даде на милионите потребители на Фейсбук, които да се занимават с проверка на фактите, за съжаление това не мина\", разказа експертът.", "date": "2019.11.22", "title": "Вени Марковски: Ставаме все по-податливи на слухове"}
{"url": "https://faktor.bg/bg/articles/otkriha-parvo-ognishte-na-afrikanska-chuma-v-kyustendilsko", "text": "Първо огнище на африканска чума по свинете е регистрирано в област Кюстендил. Това съобщиха от Югозападното държавно предприятие. От отстреляните през последните два ловни дни 13 диви свине в района на „Държавно горско стопанство Невестино”, две са дали положителен резултат за наличие на вируса на болестта. Едната дива свиня е отстреляна в землището на село Четирци, а другата - край Страдалово, на границата с Република Северна Македония. Мъртво прасе, намерено в района на симитлийското село Железница, също е дало положителна проба за заболяването. Животното е загробено съгласно изискванията. Предстои издаване на заповед за инфектирана зона от директора на БАБХ и заповед за ограничаване на дейностите в горските територии, попадащи в тази зона. ЮЗДП призовава жителите на съответните населени места и ловците да спазват стриктно мерките за биосигурност в превенцията и борбата с опасната зараза.", "date": "2019.11.22", "title": "Откриха първо огнище на африканска чума в Кюстендилско"}
{"url": "https://faktor.bg/bg/articles/ralitsa-negentsova-visshiyat-advokatski-savet-raboti-po-sezirane-na-ks-za-izbora-na-ivan-geshev", "text": "Висшият адвокатски съвет излезе с едни виждания на какви изисквания трябва да отговаря бъдещият главен прокурор преди номинацията на Иван Гешев. Това каза пред БТВ председателят на Съвета Ралица Негенцова. С последните изменения в Конституцията бяха дадени правомощия на Висшия адвокатски съвет да иска противоконституционност при казуси в съдебната система, за които смята, че са против интереса на гражданите. Ние можем да правим предложения, можем да правим и законопроекти. Имаме процедура, по която работим, заяви Негенцова в коментар за това могат ли адвокатите да сезират Конституционния съд за избора на Гешев.", "date": "2019.11.22", "title": "Ралица Негенцова: Висшият адвокатски съвет работи по сезиране на КС за избора на Иван Гешев"}
{"url": "https://faktor.bg/bg/articles/obshtestvo-zakon-i-red-sad-shte-proveryava-usednalostta-na-gornoryahovskiya-kmet", "text": "Административният съд във Велико Търново ще проверява достоверността на личния регистрационен картон с адресните регистрации на кмета на община Горна Оряховица Добромир Добрев. Производството е част от изборното дело по жалбата на БСП за уседналостта на горнооряховския кмет. Социалистите обжалват изборите за кмет на Горна Оряховица с основен мотив, че кандидатът на ГЕРБ Добромир Добрев, който спечели на балотажа на 3 ноември третия си пореден мандат, не отговаря на условието за уседналост. Съдията по делото Росен Буюклиев назначи съдебно-графологична експертиза на личния регистрационен картон на горнооряховския кмет.  Съдът откри производство и за проверка на достоверността на документ от Главна дирекция ГРАО за адресните регистрации на Добромир Добрев. Следващото заседание по делото е насрочено за 2 декември.", "date": "2019.11.22", "title": "Съд ще проверява уседналостта на горноряховския кмет"}
{"url": "https://faktor.bg/bg/articles/obshtestvo-zakon-i-red-d-kirilov-nyama-praven-motiv-izborat-na-geshev-da-se-prashta-na-ks-ima-samo-politicheska-pretentsiya", "text": "\"Няма правен мотив изборът на Иван Гешев за главен прокурор да се прати към Конституционния съд, има само политическа претенция\" Това заяви пред медиите министърът на правосъдието Данаил Кирилов. \"Освен политическата публична претенция, откъм правна страна, няма проблем с тълкуването и прилагането на тази процедура. Макар опитите във ВСС да се посочи, че тази правна норма има правно битие повече от 20 години в българското ни право, в Закона за съдебната система. Не бих искал да влизам в дебат за пресилени, ескалационни твърдения, които целят да създадат привидност за правна несигурност, каквато всъщност няма\", обясни още Кирилов, предаде Дарик.  Четете още новини от България и света! Министърът добави, че в тази правна обстановка не може да се постави обосновано въпросът. Според него няма причина да се очаква промяна на практиката на Конституционния съд. Кирилов коментира и писмото на група съдии от Съюза на съдиите в България (ССБ), в която се иска извинение от него и избрания за следващ главен прокурор Иван Гешев. \"На кого да се извиня? На тримата членове на ВСС, на които давах думата петкратно ли? За да повторят повече от 15 пъти едно и също твърдение? Или да се извиня на другите 20 члена на ВСС, на които отнемах думата? За пример давам случая със съдия Имова, на която трикратно не й дадох думата, защото според мен ролята на председателстващия един такъв дебат, е да запази дебата умерен, в рамките на неговата същност, а не да се търсят проекции на изказванията в дебата така, че да послужи за други цели\", реагира министърът. Кирилов добави, че се възприема като внимателен и чувствителен човек. \"Извинявам се дори когато съм сигурен, че не съм причинил вреда или щета, но за този случай, тъй като въпросът е принципен и тъй като, ако прегледате дебата, аз твърдя, че повече от три четвърти от времето се изказваха само тези трима члена на ВСС, смятам, че по никакъв начин не съм прекратил възможността им да изразят становище. Ако трябва да повдигаме персонално въпроси, аз също поставих въпроси към един от участниците в този дебат, който той три пъти подмина\", посочи той, визирайки председателя на ВКС Лозан Панов, Атанаска Дишева и Олга Керелска, които гласуваха \"против\" избирането на Иван Гешев за главен прокурор. Според правосъдния министър е задължение на всички членове на ВСС, включително и негово, да се спазва възможно най-стриктно законът и смисълът на процедурата. \"Общи приказки, политически твърдения можем да си отправяме в телевизионните студиа, в свободна или друга обстановка: публична или дискусионна, но не и в този случай, в този формат\", добави още той. Гешев беше избран на първо гласуване за главен прокурор на 24 октомври, последва отказ от президента да подпише указа и съответно второ, убедително прегласуване в полза на вече избрания за обвинител номер едно на 14 ноември - с 20 гласа \"за\" и 4 съдийски гласа \"против\" от членовете на ВСС. На този етап все още се  очаква решението на  Румен Радев, който по Конституция трябва да подпише указа за назначението на Иван Гешев за главен прокурор, въпреки призивите от група протестиращи да сезира КС. Конституционните съдии вече са се произнасяли по темата по-рано. Самият Радев заяви, че ще подпише указа за назначаване на Иван Гешев за главен прокурор в обозрим срок, като направи уточнението, че не приема ултиматуми.", "date": "2019.11.22", "title": "Д. Кирилов: Няма правен мотив изборът на Гешев да се праща на КС, има само политическа претенция"}
{"url": "https://faktor.bg/bg/articles/obshtestvo-oshte-nyama-grip-no-tsirkulirat-drugi-respiratorni-infektsii", "text": "Тази година у нас ще циркулират 4 грипни щама - Канзас и Брисбейн от група А и Колорадо и Пукет от група В на грипните вируси. До днес в страната все още не е регистриран случай на грип. Циркулират обаче други респираторни инфекции, които също могат да бъдат опасни. Това стана ясно днес на специална пресконференция, посветена на информационната кампания срещу грипа, която се прави всяка година в началото на студените месеци. До 5 милиона души в света получават усложнения от грип всяка година, сочат данните на СЗО. Грипът и вторичните респираторни инфекции вследствие на грипните вируси са причина за 13 на сто от смъртните случаи. Рисковите групи са възрастните хора, децата и бременните жени, както и медицинските лица, които са всеки ден сред болни пациенти. За трета поредна година у нас се наблюдава повишен интерес към противогрипните ваксини. Внесени са 280 000 дози, над два пъти повече от миналата година. От тях 120 000 са предназначени за пенсионерите над 65 годишна възраст, които ще бъдат ваксинирани безплатно, останалите са продадени на свободния пазар. Очакванията са тази година да постигнем 2 пъти по-добро покритие на населението с противогрипна ваксина, заяви главният държавен здравен инспектор д-р Ангел Кунчев: \"Както и да го гледаме тия знаменити 2-3 процента, за които говорехме са вече премината бариера и дай Боже оттук-нататък да отчитаме един повишаващ се процент, докато достигнем до заветните 75-80 %, които кой ли не ни е поставял като задача. Първо СЗО още десетки години назад, след това ЕК, ЕП, има приети един куп такива решения, които казват, че стремежът трябва да бъде всяка европейска държава да достигне 75% от рисковата група, която да е обхваната и предпазена от грип“. Стана ясно, че грипът още го няма, но циркулират други вируси, които също не са за подценяване. Само за последните 3 дни в референтната лаборатория на Националния център по заразни и паразинтни болести са посктъпили 17 проби на деца в много тежко състояние, каза директорът на Центъра проф. Тодор Кантарджиев: \"Тези проби са изследвани, всяка една от тях, за 14 респираторни вируса, включващи грипните, парагрипните, бокавирусите, аденовирусите, риновирусите. 3 от децата имат риновирус и 2 от децата са с парагрипен вирус първа група. Почти всяка от тези вирусни инфекции може да доведе от най-лекото състояние - хремата, смъркането, три-четири-пет дена и ти минава, до много тежко засягане на белия дроб.\" Кампанията акцентира на грипните вируси, защото при тях най-често настъпват сериозни усложнения, допълни проф. Кантарджиев: \"И много по-често от останалите вируси може да протече мълниеносно. На 10 000 души болни от грип всяка година в нашата страна, един прави възпаление на мозъка-едно от най-тежките възпаления на вирусна инфекция. На всеки 3 000 души болни от грип един може да прояви мълниеносното протичане на грипната инфекция в рамките на часове дихателна недостатъчност. Възрастният кожата му става сива не му достига въздуха, а бебето диша по-често от 30 дихателни движения на минута. Това е дихателна недостатъчност, която става в рамките на часове. Свързано е винаги с хеморагична пневмония и кръвоизливи в белия роб. Но ако вирусът на грипа това го прави на 3 000 инфекции, то другите вируси го правят при 1 на 30 000 болни. Но го правят.\" Особено тежките инфекции неизбежно завършват с фатален край, а медицината е безсилна да помогне, посочи д-р Ангел Кунчев: \"При една мълниеносно развиваща се белодробна хеморагична вирусна пневмония не е много това което можете да направите - насищане с кислород, за да избегнете дихателната недостатъчност, но много рядко то е успешно. Заболяемостта и смъртността от тези инфекции, каквато е в България, такава е и в Лондон, такава е и в Ню Йорк. Много е вероятно с тази диагноза всеки такъв болен да почине. Само че това трябва да стане, където му е мястото и да бъдат убедени родителите и близките, че всичко възможно е направено и отношението към тях е добро. Това е ключовото. А иначе, каквото Господ е казал, а в такива случаи той много често казва не.\" Поставянето на ваксина е най-добрата защита от грипните вируси, категорични са специалистите. Във Великобритания например всяка година се ваксинира 70 на сто от цялото население, а покритието сред рисковите групи достига до 90%. Ваксината е напълно безопасна и няма странични ефекти. Изгражда имунитет към определени щамове за срок от година и половина. Препоръчително е да се ваксинират както малките деца и бременните, така и по-възрастните пенсионери и медицинските работници. У нас за първи път тази година 120 000 пенсионери над 65 години ще получат безплатни ваксини. Кампанията се провежда с помощта на личните лекари, но участието не е задължително, подчерта главният държавен здравен инспектор Ангел Кунчев: \"В понеделник-вторник и последните общопрактикуващи ще получат заявените количества. В изпълнението на националната програма тази година се включиха 2 800 лекари. И в момента имаме сбучаи на ОПЛ, които се оплакват, че са заявили количества пък им се дават по-малко, същевременно тези, които първи получиха, в София да кажем, имаме такива около 1000 дози, които са заявени пък не са направени и сега ще се преразпределят към други общопрактикуващи лекари“.  Важно е джипитата, които не успеят да усвоят всички дози ваксина, своевременно да ги върнат, за да бъдат преразпределени към местата с недостиг, апелира председателят на Българското сдружение за иновативна медицина д-р Валери Цеков: \"Най-лошият сценарий, който мога да си представя, е някъде в някой хладилник да отлежават ваксини, които пациентите са отказали да им ги поставят и да останат там. При положение, че търсенето е по-голямо от предлагането. Апелът е колегите, които са получили заявените ваксини, но не успяват да приканят своите пациенти за ваксинация, да ги предоставят обратно на дистрибутора, за да бъдат преразпределени там, където ваксините не са достигнали и хората ги искат“. Според специалистите противогрипна ваксина може да се поставя до края на декември, дори и в началото на януари, ако се запази необичайно слабата циркулация на грипни вируси. Те обаче напомнят, че ваксината пази от актуалните за сезона щамове, а не от всички възможни есенно-зимни вируси.", "date": "2019.11.22", "title": "Още няма грип, но циркулират други респираторни инфекции"}
{"url": "https://faktor.bg/bg/articles/ministar-taneva-darzhavata-shte-si-varne-milionite-ot-gorskite-zamenki-prez-2008-2009-g", "text": "Проверки на къщите за гости, които са изградени с евросредства от програмния период 2007 – 2013 г. са правени, но мониторингът е започнал след изплащането на субсидията. Това заяви министърът на земеделието и храните Десислава Танева пред БТВ Тя допълни, че са правени два пъти повече инспекции, отколкото е било задължението. Тя обясни, че заради засиления обществен интерес ведомството е проверило абсолютно всички къщи за гости – от 288 при 15 изобщо не са функционирали. „При 276 приключихме процедурите. 43,1 млн. лв. е пълната санкция или те трябва да върнат цялата субсидия. Това е за около 158 къщи за гости – те работят, но не изпълняват два критерия – бизнес планa, с който са кандидатствали не е изпълнен или е изпълнен под 20%”, коментира Танева. Земеделският министър уточни, че хората масова са кандидатствали със завишени бизнес планове, за да получат субсидия и не са предполагали, че ще бъдат проверени. Тя каза още, че сред тях е и изпълнителят Милко Калайджиев. Основните нарушения са свързани с реализацията на на приходи от нощувки, кухня и наемане на персонал. Промени в Закона за земеделските земи ще сложат край на мораториума за продажба на обработваеми площи на чужденци. Танева обяви, че тези текстове са предложени за обществено обсъждане с цел да се избегне глоба от Европейския съюз. Тя определи промените като „техническа редакция”, защото законът се е заобикалял с регистрация на местно юридическо лице. Земеделският министър коментира, че забраната остава, но европейски граждани ще имат право да купуват земя. Министър Танева коментира, че държавата има достатъчно механизми, за да си върне милионите от горски заменки от периода 2008 – 2009 г. Към момента сумата, която се търси е над 80 млн. лв. Парите са отпуснати като държавна помощ. В този период са сключени 103 сделки на по-ниски от пазарните цени, обясни тя. „Тези заменки на земи бяха възможни по действащото законодателство тогава. Бяха направени поредица от решения, беше наложен мораториум. Няма съмнение, че това е несправедливо. Вероятността санкциите да бъдат платени доброволно е минимална, но има как държавата да си събере тези над 80 млн. лв. с лихвите”, допълни Танева. Ресорният министър обяви, че до края на декември над 1 млрд. лв. ще постъпят по сметките на земеделците. Тя беше категорична, че се правят проверки в цялата страна на стопани, за които се смята, че са получили средства за умъртвяване на прасета, но не са го направили.", "date": "2019.11.22", "title": "Министър Танева: Държавата ще си върне милионите от горските заменки през 2008–2009 г."}
{"url": "https://faktor.bg/bg/articles/tesla-predstavi-parviya-elektricheski-pikap-kibertrak", "text": "\"Тесла\" (Tesla Inc) представи първия електрически пикап \"кибертрък\" като дългоочаквано разширяване на производствената си линия, с което отправя директно предизвикателство на детройтските автомобилопроизводители, предадоха световните агенции. Пикапът, наподобяващ брониран транспортер от бъдещето, бе показан на събитие в Лос Анджелис от главния изпълнителен директор Илон Мъск. Това е първият набег на американската компания за електромобили на пазара на пикапи, където доминират \"Форд\" (Ford Motor Co), \"Дженерал мотърс\" (General Motors Co) и \"Фиат Крайслер\" (Fiat Chrysler Automobiles NV), отбелязва Рой.", "date": "2019.11.22", "title": "\"Тесла\" представи първия електрически пикап \"кибертрък\""}
{"url": "https://faktor.bg/bg/articles/ministar-angelkova-razporedi-proverka-na-tsentralniya-plazh-v-stariya-sozopol-zaradi-digata", "text": "Със заповед на министъра на туризма Николина Ангелкова експерти на ведомството ще направят проверка на извършваните дейности за изграждане на пясъчни диги на Централния плаж в Стария Созопол. В публичното пространство бе изнесена информация, че там с техника се издига защитна дига, която да предпази плажната ивица. Проверката ще установи дали концесионерът на ивицата изпълнява стриктно договорните си задължения по стопанисването й. Инспекцията ще бъде извършена в сътрудничество с другите компетентни институции.", "date": "2019.11.22", "title": "Министърът на туризма разпореди проверка заради издигането на защитна дига в Созопол"}
{"url": "https://faktor.bg/bg/articles/ikonomika-folksvagen-prizna-che-se-razkasva-mezhdu-morala-i-ikonomicheskite-saobrazheniya", "text": "Ръководството на компанията \"Фолксваген\" призна, че се разкъсва между моралните и икономическите съображения при планирането на най-новия си завод в Турция. Но е категорично, че няма да строи в друга страна. Планираната инвестиция е на стойност 1,5 млрд. евро и би открила 4000 работни места. Германският концерн предпочете югоизточната ни съседка пред България, но спря проекта миналия месец, когато турската армия нахлу в североизточна Сирия. „Докато убиват хора, ние няма да полагаме основи до бойното поле“, каза главният изпълнителен директор на \"Фолксваген\" Херберт Дис, но призна, че моралните възгледи са само едната страна на въпроса, а икономическият интерес на концерна диктува решение в полза на Турция. Окончателно инвестиционно решение се очаква най-късно в началото на идната година. В случай че инвестирането в Турция се окаже неприемливо, \"Фолксваген\" вече е решил да не търси алтернативно място за завода, а да реорганизира производствената база с която разполага.", "date": "2019.11.22", "title": "\"Фолксваген\" призна, че се разкъсва между морала и икономическите съображения"}
{"url": "https://faktor.bg/bg/articles/dzhambazki-podari-kniga-za-makedonskiya-vapros-na-chlenovete-na-delegatsiyata-na-es-za-makedoniya", "text": "На 21 ноември 2019 г., в Европейския парламент евродепутатът Ангел Джамбазки подари книгата  ''Македонският въпрос – история  и актуалност'', издадена от Македонски научен институт – София, с автор доц. д-р Стоян Германов, на членовете на Делегацията в Съвместния парламентарен комитет ЕС – Северна Македония. В книгата се разглежда Македонският въпрос от Балканските войни до края на 20-и век и началото на 21-и век, включително идеите за разрешаването му, пропуски и компромиси. Припомняме, че Съвместният парламентарен комитет, съставен от делегация от Европейския парламент и парламента на Република Северна Македония, разглежда всички аспекти на отношенията между Европейския съюз и Република Северна Македония. Той може да отправя препоръки до Европейския парламент, до парламента и правителството на Република Северна Македония, до Съвета на ЕС и до Европейската комисия. Подаръкът е в съответствие с принципната и последователна позиция на Ангел Джамбазки и ВМРО – Българско национално движение, изразена и от българското правителство посредством рамковата позиция относно разширяването на ЕС и процеса на стабилизиране и асоцииране на Република Северна Македония и Албания, а именно, че пътят на Македония до членство в Европейския съюз минава през консенсус с България за общото историческо минало, основано на обективни факти. Категорична позиция на ВМРО – Българско национално движение е, че България трябва да продължава да подкрепя Македония по отношение на нейната евроатлантическа интеграция, стабилност и териториална цялост. Подкрепа, която обаче е възможна единствено и само след изчистване на спорните въпроси в общата ни история – след постигане на конкретни резултати в работата на Съвместната експертна комисия по историческите и образователните въпроси, верифицирани от Съвместна междуправителствена комисия, относно периода от общата ни история до 1944 г., в т.ч. и постигане на договореност за Гоце Делчев, ВМОРО – ВМРО и Илинденско-Преображенското въстание.", "date": "2019.11.22", "title": "Джамбазки подари книга за Македонския въпрос на членовете на делегацията на ЕС за Македония"}
{"url": "https://faktor.bg/bg/articles/parlamentat-otpusna-pozhizneno-700-leva-na-lili-ivanova-anzhel-vageynshtayn-i-oshte-6-deytsi-na-kulturata", "text": "Парламентът отпусна пожизнени държавни парични награди на 8 души, предаде репортер на Агенция „Фокус“. \"За\" решението гласуваха 134 народни представители, без \"против\" и с 1 \"въздържал се\". Проектът на решение е внесен от Министерския съвет. Пожизнените държавни парични награди са за особени заслуги към българската държава и нацията. Наградите са в размер на 700 лв. месечно. Народните представители одобриха нагардите да бъдат отпуснати на: проф. Анатоли Кръстев, Анжел Вагенщайн, Георги Дюлгеров, Иван Стайков, Иван Иванов, Лили Иванова и Христо Ганев. Народното събрание одобри пожизнена награда от 500 лв. месечно да получи Андрей Дреников за изключителните му постижения и за цялостния му принос в областта на културата.", "date": "2019.11.22", "title": "Парламентът отпусна пожизнено 700 лева на Лили Иванова и още 7 дейци на културата"}
{"url": "https://faktor.bg/bg/articles/yordan-lechkov-mozhem-da-mechtaem-za-evro-2020", "text": "Първият вицепрезидент на българския футболен съюз и отговорник за националните отбори Йордан Лечков остана доволен от жребия и обяви пред Канал 3, че България може да мечтае за класиране на европейското първенство през 2020 година.  \"Доволен съм. По- добре нямаше как да се наредят нещата, остава само някой да ни вкара головете. Можем да мечкаем за класиране на Европейското първенство\", каза Лечков веднага след жребия.", "date": "2019.11.22", "title": "Лечков: Можем да мечтаем за Евро 2020"}
{"url": "https://faktor.bg/bg/articles/georgi-dermendzhiev-neka-ne-izpadame-v-euforiya-sled-zhrebiya-za-pleyofite-za-evro-2020", "text": "Селекционерът на националния отбор по футбол Георги Дерменджиев призова да не се изпада в еуфория след жребия за плейофите за Евро 2020. България ще е домакин на Унгария, а при победа ще е домакин и във финала срещу Исландия или Румъния. \"Нека не изпадаме в еуфория. Историята е, когато всичко се случи. Насочваме се към първия мач и ще видим всичко, което е играл отборът на Унгария. Вярно е, че имаме шанс. Ще опитаме максимално да го оползотворим\", каза Дерменджиев пред БНТ3. Българският отбор не е играл на голямо първенство от Евро 2004. Селекционерът заяви, че ще опита да предпази отбора от прекалено вълнение. \"Не трябва да допуснем момента да прегорим, ще се опитаме да се предпазим от това.\" \"Това си е изключително сериозен мач (с Унгария), ще подходим отговорно. Насочваме се към мача и ще работим. Винаги трябва да сме доволни от съдбата, но футболът си е футбол. Всичко си зависи от нас.\" Според него унгарският футбол е във възход. \"Играят добър футбол. С подробности в допълнително ще се запознаваме.\"", "date": "2019.11.22", "title": "Дерменджиев: Нека не изпадаме в еуфория след жребия за плейофите за Евро 2020"}
