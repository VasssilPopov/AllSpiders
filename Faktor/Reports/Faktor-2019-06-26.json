{"url": "https://www.faktor.bg/bg/articles/hilyadi-evropeytsi-mozhe-da-zaginat-kakto-prez-2003-g", "text": "“Адът идва!” С тези думи испанската синоптичка Силвия Лаплана започна прогнозата за времето в Испания, където се очакват температури от 42° в четвъртък в долините Ебро, Тежу, Гуадиана и Гуадалкивир, и предупреди за “изключителен риск” от горски пожари. Екстремните жеги засягат Австрия, Белгия, Великобритания, Чехия, Франция, Испания, Италия, Германия, Дания, Люксембург, Холандия и Швейцария. Рекордните температури от над 40° ще бъдат придружени с горещ вятър, идващ директно от Сахара, неподвижен циклон над Атлантическия океан в комбинация с високо налягане над Централна Европа. Европейски учени прогнозират, че заради настъпването на екстремни жеги в края на юни могат да загинат хиляди хора както през 2003 г. Тогава горещините убиха 70 000 европейци, а миналото лято в Германия загинаха най-малко хиляда души. Стефан Рахсторф от Потсдамския институт за изследване на влиянието на климата казва, че “месечните топлинни рекорди се срещат пет пъти по-често днес, а високата температура на въздуха е тих убиец”. “Тези жеги са от части предсказани от климатичната наука, но са и подпомогнати от промените в климата, предизвикани от горенето на въглища, горива и газове”, казва Рахсторф. Във Франция бе обявен оранжев код за опасни жеги, след като трима души са починали от “студен шок” след влизане в морето. 70-годишен мъж получи сърдечен удар на плажовете в Марсилия в понеделник. Същия ден властите предупредиха за предстояща гореща вълна. Други двама - 62-годишна жена и 75-годишен мъж - починаха в същия регион при подобни обстоятелства. В Италия “най-интензивната топлинна вълна за едно десетилетие” е в ход, а болниците се подготвят да се справят с вълна от случаи, свързани с топлината. Здравното министерство включи на терен и военни лекари. Германският в. “Билд” призова читателите да си направят сиеста по време на ранните следобеди и да поставят пижамите си във фризера, за да им помогне да се охладят през нощта. Дори Скандинавия няма да бъде пощадена. Части от Южна Дания и Швеция очакват температури до 30°, а към края на седмицата те ще достигнат до напълно нетипичните за Скандинавския полуостров 35°. Според Си Ен Ен-Тюрк пък в град Сиверек в Югоизточна Турция са били измерени 58 градуса. (24 часа)", "date": "2019.06.26", "title": "Хиляди европейци може да загинат както през 2003 г."}
{"url": "https://www.faktor.bg/bg/articles/merkel-gotova-na-kompromis-za-predsedatelstvoto-na-evropeyskata-komisiya", "text": "Германската канцлерка Ангела Меркел даде да се разбере, че може да се откаже от кандидата си за председател на Европейската комисия, за да могат европейските институции да работят нормално, предадоха Франс прес и Ройтерс. \"Кандидат за председател на Комисията може да е само този, който е представен на Европейския парламент от Европейския съвет и това не зависи само от мен. Бих желала това да е съгласно принципа на \"шпиценкандидата\", но днес не мога да кажа, че случаят ще е такъв\", каза Меркел в германския парламент. Според системата на \"шпиценкандидатите\" основните политически групи в ЕП издигат свой кандидат за председател на Европейската комисия. Франция и някои други страни обаче са против германския консерватор Манфред Вебер, представител на Европейската народна партия, която получи най-много гласове на изборите за Европейски парламент. Нито Вебер, нито левият му съперник, холандецът Франс Тимерманс, нито датската либералка Маргрете Вестагер, имат мнозинство в Европейския съвет. Освен това, политическото раздробяване на Европейския парламент след изборите затруднява преговорите за постигане на мнозинство, което да подкрепи даден кандидат на председател на Европейската комисия. \"Нещата станаха по-сложни и трябва да продължим да работим за решение\", каза Меркел, която се надява да се постигне компромис на срещата на върха на ЕС на 30 юни. \"Не всеки в Европейския съвет подкрепя процеса на \"шпиценкандидата\" и тъй като ценим високо френско-германските отношения трябва да приемем, че френският президент (Еманюел Макрон) има различно мнение за този процес от мен\", заяви германската канцлерка.", "date": "2019.06.26", "title": "Меркел готова на компромис за председателството на Европейската комисия"}
{"url": "https://www.faktor.bg/bg/articles/novini/balgariya/parvan-simeonov-ima-razkolebavane-v-demokratsiyata", "text": "„Има разколебаване в демокрацията, няма укрепване. Това се дължи на факта, че в цял свят все повече на мода са популистки и авторитарни, а не демократични модели на управление. Има алтернативни интерпретации за това как трябва да живеят обществата. По-лошата новина е, че ако има разколебаване в света, то е най-отчетливо в Източна Европа или в Северна Азия. А на този фон ние изглеждаме още по-разколебани“. Това каза пред БНР Първан Симеонов от „Галъп интернешънъл“ по повод сравнителното изследване на агенцията, направено в 60 страни през 2005 и през 2015 година. Според огласените днес резултати 76% от хората в света вярват, че демокрацията може и да не е съвършена, но е най-добрата форма на управление (79% преди десет години). В България този процент е 52, несъгласните с това са 32%, а останалите се колебаят. Преди десетилетие процентът на съгласните с тази теза у нас е бил 60%. Според Симеонов данните от това проучване будят тревога: „Демокрацията не е автоматична, тя трябва да се поддържа. Бих се замислил за няколко обстоятелства, които правят нашият случай по-различен. Правовата традиция тук не е толкова дълбока. Въпросът е колко време реално сме били правова държава. Когато казваме демокрация, нямаме предвид това, което имат много народи в Западна Европа, защото при нас демокрацията беше идеологизирана, беше лозунг, дълго време беше част от ежедневието ни, силно наелектризирана от политически страсти. Когато кажем демокрация, у нас имаме предвид конкретен период, свързан преди всичко с лоши събития. Няма как едно застаряващо общество да е бодро, да е особено жизнено в своите отговори“. Симеонов подчерта, че „политическата прослойка трябва да убеди общество, че демократичното управление е изпълнено със смисъл, че институциите работят, че правовият ред работи“. „Тази прослойка е тази, която трябва да създаде качество на демокрацията и да убеди хората в това. Хората не са виновни, че са разколебани в мнението си“. Симеонов очерта един от проблемите, свързан с демокрацията: „Постоянният уклон да идва някой нов, да не понасяме старите, закърнява рефлексът, когато едно управление не ти харесва, да потърсиш опозиционните опции. В България сякаш не харесваме опозиционните опции и искаме някой нов да дойде, съвсем нов, и ако може да промени системата, малко повече лична отговорност да има. И в световен мащаб основният сблъсък отдавна не е ляво – дясно, а консервативно – либерално. Този сблъсък в определени моменти звучи като свобода – несвобода. Западният свят влиза в нов етап. Обществата търсят нови агенти на представителство – дали ще са социални мрежи, дали ще са лобистки движения, дали ще са масови протести. Обществата искат нов тип представители“. По думите на Първан Симеонов, когато не идва месията, няма друга рецепта, освен постоянен граждански натиск: „Трябва да свикнем, че бързи решения няма. Трябва да има партии, да се освежава системата, но гражданският натиск да е постоянен. Промените стават не като променяме процедурата или правилата, а когато спазваме тези правила, когато работим по-усърдно, когато изискваме повече. По-правилно е институциите да са силни, а не лидерите да са силни“.", "date": "2019.06.26", "title": "Първан Симеонов: Има разколебаване в демокрацията"}
{"url": "https://www.faktor.bg/bg/articles/rumen-gechev-za-praznata-kasa-na-bsp-parite-sa-za-tova-da-se-harchat", "text": "На въпрос дали има обяснение защо касата на БСП е празна, депутатът от БСП Румен Гечев обясни в предаването \"Лице в лице\" на бТВ: \"Имам обяснение. Парите са дадени за харчене за политическа дейност. Ние не ги влагаме като ГЕРБ на депозит, за да трупаме лихви.\"  Гечев обяви в ефир и че резултатът от референдума за субсидиите на партиите \"не е задължителен, защото не са достигнали 11 000 гласа. Той обясни и защо са дадени 1 милион за телевизия, като обвини журналистите, че \"прекалявали\" с отразяването на работата на премиера. \"ГЕРБ контролира по-голяма част от телевизиите. Те нямат нужда от специална телевизия. Ние имаме такава нужда.\" Разходите на БСП и всички партии се проверяват от Сметната палата, продължи той. \"Правилни са исканията да има засилен контрол и отчетност. ГЕРБ и сателитите й явно им поддръжник в лицето на ДПС и нямат намерение да правят промени. ГЕРБ след това фиктивно внесоха предложение за 1 лв. субсидия и то не мина. Сега се сетиха пак за драстичното намаление на субсидиите. Сключили сме договори за заем. И изведнъж се оказва, че ни намаляват парите 11 пъти. Разиграват се циркове. Ако това предложение мине, това ще е край на политическата система в България. Тук става дума за политически атентат, който очевидно е насочен срещу БСП. В четири области водим в гласовете. В София и много градове разликата е минимална. Очевидно сме заплаха. Абсурдно е министерството на финансите да греши с милиони. Предложението на ДПС за отворено финансиране беше подигравателно. Какви пет лева, какви американски модели?!\" Чантаджии със съмнително образование обикалят студиата и се правят на умрели лисици. В цял свят има диференциран ДДС. Никъде в Европа не се мисли за вдигане на ДДС. Навсякъде лекарствата са на минимална ставка.", "date": "2019.06.26", "title": "Румен Гечев за празната каса на БСП: Парите са за това - да се харчат"}
{"url": "https://www.faktor.bg/bg/articles/novini/svyat/italianskata-politsiya-arestuva-nad-120-chlenove-na-kamora", "text": "Италианските карабинери съобщиха днес, че са арестували над 120 предполагаеми членове на неаполитанската мафия Камора, предаде ДПА. Издадени са били заповеди за задържане на 126 души, като 89 от тях са в предварителния арест, 36 са под домашен арест, а на един е забранено пребиваването в област Кампания, в която влиза Неапол. Един човек е избегнал задържане и се укрива. Някои от заподозрените са задържани в чужбина, каза полицията без повече подробности. Задържаните принадлежат към престъпните фамилии Контини, Малардо и Личарди. Те са обвинени в редица престъпления, включително принадлежност към организирана престъпна организация, наркотрафик, незаконно отпускане на кредити с лихви между 80 и 240 процента, изнудване и пране на пари. Конфискувани са авоари на обща стойност 130 милиона евро, включително 152 имота, 101 коли, 92 мотоциклета и един кораб.", "date": "2019.06.26", "title": "Италианската полиция арестува над 120 членове на Камора"}
{"url": "https://www.faktor.bg/bg/articles/novini/svyat/premierat-zaev-se-otkaza-da-stava-i-finansov-ministar", "text": "Премиерът на Северна Македония Зоран Заев оттегли предложението си да бъде в същото време и министър на финансите, предаде БТА, цитирайки агенция МИА. На заседание на парламента, на което се обсъждат промените в правителството, Заев каза, че той ще ръководи финансовото министерство до избора на нов министър. Обяснявайки своето решение, Заев каза, че трябва да се вземат предвид мненията на опозицията и на Антикорупционната комисия, която днес изпрати в парламента съобщение, че ще предприеме конкретни мерки според правомощията си, утвърдени в закона за предотвратяване на корупцията и конфликта на интереси, ако премиерът Зоран Заев бъде избран и за министър на финансите. В началото на заседанието си парламентът констатира прекратяване на мандата на министъра на културата Асаф Адеми, на земеделието Люпчо Николовски, на околната среда Садула Дураки и на министъра без портфейл Зоран Шапурич, след като те по-рано подадоха оставки. Нито един от министрите не мотивира оставката си. На същото заседание депутатите трябва да гласуват за избор на Траян Димковски за нов министър на земеделието, Насер Нуредини за министър на околната среда, Хусни Исмаили за министър на културата, Горан Милевски за министър на местното самоуправление, Садула Дураки за министър на политическата система и отношенията между общностите и премиера Зоран Заев за временен министър на финансите. На дневен ред днес е и освобождаването на Драган Тевдовски от поста министър на финансите, Сухейл Фазлиу от поста министър на местното самоуправление и Хазби Лика от поста министър без портфейл.", "date": "2019.06.26", "title": "Премиерът Заев се отказа да става и финансов министър"}
{"url": "https://www.faktor.bg/bg/articles/novini/balgariya/tsik-tsenata-na-glas-s-mashina-59-lv-a-s-hartiena-byuletina-0-77-lv", "text": "Европейските избори бяха честни, спокойни и успешни, заяви председателят на Централната избирателна комисия (ЦИК) Стефка Стоева, представяйки анализ за евровота на 26 май пред парламентарната Комисия по правни въпроси, предаде БГНЕС. Данните сочат, че на европейските избори са гласували 2 095 575 избиратели, което прави 32,64% избирателна активност. „Считаме, че тя е обичайна за страната в този вид избори“, уточни Стефка Стоева. Общият брой на действителни гласове в изборите е бил 2 015 341, а на недействителни - 80 238. Общият брой на действителни гласове с отбелязване в квадратчето „Не подкрепям никого“ пък e бил 61 029. В секциите извън страна са гласували 25 709 български избиратели. Специално място в анализа на ЦИК бе отделено на машинното гласуване, каквото се проведе в 3000 секции на страната. Едва 7,59% от всички гласували са пуснали вота си машинно. Данните показват още, че само 27,7% от гласоподавателите в секциите с машинно гласуване са избрали да го използват, а останалите 72,3% са предпочели традиционната хартиена бюлетина. „Тези данни сочат, че цената на един глас с машинно гласуване с оглед на броя на избирателите и разходите за наемане на машините, сертифицирането им, пазарно проучване, организиране на обществена поръчка, разпределение на секциите на случаен принцип, както и допълнителното възнаграждение на членовете на СИК с машинно гласуване, възлиза на около 59 лева. Цената на един глас с хартиена бюлетина е 0,77 лв.“, уточни Стефка Стоева. Резултатите сочат още, че във 146 секции, определени за машинно гласуване, няма нито един избирател, който да го е предпочел. В 295 от секциите пък машинно са гласували под 10 избиратели. В 77 секции са установени несъответствия между данните от машинното гласуване и попълнените в протокола числа за разпределението на гласовете по кандидатски листи. 1139 са секциите, с установени същите несъответствия, но по отношение на разпределението на преференциите. „Като цяло близо 40% от протоколите на СИК с машинно гласуване съдържат грешки при отчитането на действителните гласове или на преференциите. Важното е обаче, че тези несъответствия, в тези избори, категорично не водят до промяна на резултатите от изборите, както при разпределение на мандатите, така и при пренареждане на кандидатските листи според преференциите“, уточни председателят на ЦИК. Стефка Стоева бе категорична, че ниският процент на възползвалите се от машинния вот показва, че тази форма на гласуване е неоправдано скъпа. „Много вероятно е тази цена да е още по-висока за предстоящите местни избори, за които законодателят предвижда да се гласува машинно вече в 6000 секции, или в 67% от секциите в големите населени места“, допълни още тя.", "date": "2019.06.26", "title": "ЦИК: Цената на глас с машина – 59 лв., а с хартиена бюлетина - 0,77 лв."}
{"url": "https://www.faktor.bg/bg/articles/valeri-simeonov-1-lev-subsidiya-e-plod-na-nezakonen-glupav-i-neobmislen-referendum", "text": "Субсидията от 1 лев на глас е прекалено рисковано. Позициите на широк кръг анализатори, че субсидия от 1 лев би ликвидирала многопартийната система в България, са ясни. Такова решение би обслужило основно две партии - ГЕРБ и ДПС. Това работи основно за тези, които са се докопали до кранчета, от които източват обществени поръчки. В случай, че решението бъде ободрено, местните избори ще бъдат спечелени от тези две партии, а това не е справедливо, заяви бившият вицепремиер и лидер на НФСБ Валери Симеонов в предаването \"Още от деня\" по БНТ. „Решението ни да гласуваме намаляването на субсидията е принципно. Политическите партии могат да постигнат до допирни точки, стига да имат желание за това. Чухме много смислени позиции. Получихме едно разумно решение да не бързаме толкова с гласуването на законопроекта за бюджета“, подчерта Симеонов. „Не можем да прескачаме цивилизационни етапи от историята. Не можем да прескочим 200 години демокрация и да приложим американския модел на финансиране на партиите. Няма да има фирма, която да направи дарение на опозиционна партия, защото ще я скъсат от проверки. За съжаление все още държавната администрация се използва за репресии срещу бизнеса. На мен лично са ми правили такива проверки. Това е парализиране на дейността на фирмата“, обясни лидерът на НФСБ. „Не сме на една позиция с ДПС по този въпрос, защото тяхното поведение е непоследователно и непредвидимо. Предложението за 1 лева субсидия дойде от един незаконен, глупав и необмислен референдум. Благодарение на това, че беше обединен с президентските избори. Този човек, който го предложи, не може да бъде модел за поведение. Колегите от ГЕРБ разбраха, че могат да извлекат полза от това по това предложение. По този начин била ликвидирали всички малки партии още на следващите избори“, предупреди депутатът от \"Обединени патриоти\".", "date": "2019.06.26", "title": "Валери Симеонов: 1 лев субсидия е плод на незаконен, глупав и необмислен референдум"}
{"url": "https://www.faktor.bg/bg/articles/novini/svyat/temperaturi-do-39-gradusa-v-nachaloto-na-yuli-sled-tova-zahlazhdane", "text": "В началото на юли у нас се очакват температури от порядъка на 39, а в Пловдив 41 - 42 градуса. След това ще има захлаждане. Над страната ще премине студен атмосферен фронт, който ще понижи температурите. Нормални горещи дни. Валежният период със захлаждане е от 4 до 10 юли. Засега не се очакват някакви екстремни валежи. Това заяви пред БНР синоптикът Петър Янков и уточни, че очакваните днес валежи ще са слаби, особено в Пловдив. От утре над цялата страна ще се установи слънчево време. Постепенно обстановката ще се нормализира. След 20 ч. и през нощта над Югозападна България все още ще има превалявания. Но те постепенно ще намаляват и до 22 часа ще спират. Той е убеден, че глобалното затопляне на Балканите се проявява не толкова в температурно отношение. Садово държи рекорда за измерена най - висока температура у нас - 45 градуса, припомни синоптикът. По думите му, за нас 33 до 38 - 39 градуса са нормални, летни температури. Наистина е горещо, но за нашите географски ширини, на Балканите, над 33 градуса времето е горещо. За Западна Европа тази граница е около 30 градуса, тъй като относителната влажност на въздуха е много голяма заради близостта с Атлантическия океан и уточни, че на 28 и 29 юни там се очаква температурите да достигнат 43 - 44 градуса. Обстановката там поради голямата влажност на въздуха ще бъде много сложна и се вземат необходимите мерки, коментира Петър Янков. Според него мълниите също не са необичайно явление. Хиляди мълнии падат постоянно. При последните по - сериозни гръмотевични бури в Софийско имаше около 30 000 мълнии, посочи синоптикът. Според него на Балканите ще се засилват неблагоприятните явления по отношение на валежите.  А в температурно отношение глобалното затопляне ще се отрази в полето на температурите до над 50 градуса северна ширина.", "date": "2019.06.26", "title": "Температури до 39 градуса в началото на юли, след това - захлаждане"}
{"url": "https://www.faktor.bg/bg/articles/novini/svyat/-alternativa-za-germaniya-tryabva-da-spodeli-vinata-za-ubiystvoto-na-hristiyandemokrata-lyubke", "text": "На 2 юни в дома му бе убит ръководителят на администрацията в западногерманския град Касел Валтер Любке. Консерваторът от партията на канцлера Ангела Меркел стана известен с подкрепата си за либералната имигрантска политика на Германия през 2015 г. И с това си навлече гнева на крайнодесните. Днес заподозреният в убийството, който от години симпатизира на неонацистките среди, се призна за виновен. Заподозреният Щефан Е. твърди, че е действал сам. Участието му в крайнодесни групи съживи дебата дали службите в Германия правят достатъчно в борбата с неонацисткия екстремизъм. Преди днешното заседание на комисията за вътрешна политика в Бундестага вътрешният министър Хорст Зеехофер заяви пред журналисти: „Разследването на това политическо убийство не приключва със самопризнанията на заподозрения. Кой е знаел за плановете му, има ли съучастници? Ще разследваме и средите, в които се е движил през последните месеци и години“. Към политическия оттенък на убийството се прибавя и упрекът, отправен от ХДС на Меркел, че крайнодясната партия „Алтернатива за Германия“ трябва да сподели вината за убийството на християндемократа Любке, защото е легитимирала езика на омразата, който насърчава крайнодесни симпатизанти да прибягват към насилие. С бежанската вълна преди близо четири години е свързан и още един съдебен случай. Във Фрайбург днес започна делото за групово изнасилване на 18-годишно момиче, а обвинени по него са 11 мъже, 10 от тях - бежанци. В най-големия процес в историята на града основен заподозрян е 22 годишен сириец с влязла в сила присъда за сексуален тормоз. Случаят предизвика вълна от протести.  „Екстрадиция“, скандираха привържениците на крайната десница. „Толкова много неща се случиха! Колко още трябва да търпим? В Германия от години не е имало групови изнасилвания. Ще става все по-лошо и затова предупреждаваме, че така не може повече“, коментира Щефан Репле от „Алтернатива за Германия“. В контрамитинг срещу крайнодесните с около 300 участници по улиците на Фрайбург излязоха три пъти повече граждани. „Искаме от една страна да изразим съчувствието си, но от друга да покажем, че случилото се не извинява проявата на расизъм и враждебно отношение към бежанците“, сподели един от тях.", "date": "2019.06.26", "title": "\"Aлтернатива за Германия\" трябва да сподели вината за убийството на християндемократа Любке"}
{"url": "https://www.faktor.bg/bg/articles/politika/hlyab-i-pasti/komunisticheskiyat-rezhim-e-prestaplenie-i-kato-takav-tryabva-da-se-izuchava", "text": "Следя с повишено внимание  обществената дискусия по повод подготовката за издаване на нов учебник по \"История и цивилизация\" за десети гимназиален клас, в който да бъде отразен и периодът на комунистическия режим в България. Като гражданин  и политик с последователно и  ясно отстоявани от десетилетия демократични позиции категорично подкрепям инициираната от фондация \"Истина и памет\" петиция срещу подмяната на истината за комунистическия период и годините на прехода към демокрация в новите учебници по история.  Припомням на всички български граждани следните   Българският парламент се е произнесъл еднозначно по този период от българската история като на 26 април 2000 г. е приел Закон за обявяване на комунистическия режим в България за престъпен (обн. в бр.37 на Държавен вестник от 5 май 2000 г.).   Законът ясно и недвусмислено определя престъпния характер на управлението на Българската комунистическа партия в периода от 09.09.1944 г. до 10.11.1989 г. \"довело страната до национална катастрофа\". Законът описва конкретно обстоятелствата и отговорността на БКП за установяването и подържането на комунистическия режим в България.   Законът обявява този режим за \"престъпен\", а  Българската комунистическа партия за \"престъпна организация, подобно на други организации, основаващи се на нейната идеология, които в дейността си са били насочени към потъпкване на човешките права и демократичната система.\"  Законът се произнася ясно и по казус,  който също има пряко отношение към представянето на този период от българската история в учебниците по история, пояснявайки, че \"всички действия на лица, които през посочения период са били насочени към съпротива и отхвърляне на комунистическия режим и неговата идеология, са справедливи, морално оправдани и достойни за почит.\" Подчертавам, че спазването на законите е  В учебниците по история комунистическият режим в България трябва да бъде представен според националното законодателство. Опитите Законът за обявяване на комунистическия  режим в България за престъпен да се пренебрегне от автори на учебници или от Министерството на образованието и науката, са по същество антизаконни и дълбоко неморални.  Няма и не може да има две истини за престъпния комунистически режим в България. Стремежът да се ревизира действащият и съобразен с европейското законодателство Закон за обявяване на комунистическия режи в България за престъпен са израз на  Приветствам решението на министъра на образованието и науката г-н Красимир Вълчев да върне на издателствата подготвените от тях незаконосъобразни учебници по история. Защото комунистическия режим е най-тежкото престъпление в историята на българската държава и то трябва да се изучава на законна основа именно като престъпление срещу българския народ осъществено от престъпната организация Българска комунистическа партия. Високо ценя и почитам всички български граждани които са се противопоставяли на нейната политика. Поради всичко това,  категорично заявявам:  КОМУНИСТИЧЕСКИЯТ РЕЖИМ Е ПРЕСТЪПЛЕНИЕ И САМО КАТО ТАКЪВ ТРЯБВА ДА СЕ ИЗУЧАВА В БЪЛГАРСКАТА ОБРАЗОВАТЕЛНА СИСТЕМА.", "date": "2019.06.26", "title": "Комунистическият режим е престъпление и като такъв трябва да се изучава"}
{"url": "https://www.faktor.bg/bg/articles/sotir-tsatsarov-proiznasyaneto-na-kpkonpi-za-apartamentite-ne-mozhe-da-povliyae-na-proverkite-na-prokuraturata", "text": "\"Произнасянето на КПКОНПИ за апартаментите не може да повлияе на проверките на прокуратурата\". Това каза главният прокурор Сотир Цацаров пред журналисти в Народното събрание във връзка със становището на КПКОНПИ, че няма конфликт на интереси с апартаментите. „По отношение на конфликта на интереси прокуратурата има една единствена съпричастност, когато е започнала съответната проверка по отношение на Цветан Цветанов прокуратурата е отправила и сигнал до комисията за евентуален конфликт на интереси. Ние нямаме право да преценяваме такъв конфликт. Това може да го прави само комисията. Тя се произнесе по отношение на 10 или 11 лица. Но така или иначе произнасянето на комисията, както и това, дали има, или няма конфликт на интереси, не може да повлияе по някакъв начин на порверките на прокуратурата. Във връзка с връщането на КПКОНПИ със сигнала за Лозан Панов, Цацаров обясни, че Антикорупционния орган няма право да се занимава дали има, или няма конфликт на интереси по отношение на магистрати.  По думите му единственият орган е Инспекторатът към ВСС. „В този случай, за да бъдем абсолютно коректни, трябва да кажем следното: всяко твърдение, че за останалите преписките били приключени, а пък за Панов били пратени на Инспектората, е пълна спекула. Пратена е на Инспектората, защото той е компетентен. КПОКОНПИ не е компетентна. Според мен и в Инспектората решението за г-н Панов ще бъде същото –няма конфликт на интереси. Производствата по конфликт на интереси нямат нищо общо с проверките на прокуратурата“, подчерта още той. По думите му това, което ще обуслови резултата от проверките на прокуратурата са данъчните ревизии на НАП. „Когато НАП приключи ревизиите и ги върне в Прокуратарата ще стане ясно има или няма престъпления и на първо място данъчни“, уточни още Цацаров.", "date": "2019.06.26", "title": "Сотир Цацаров: Произнасянето на КПКОНПИ за апартаментите не може да повлияе на прокуратурата"}
{"url": "https://www.faktor.bg/bg/articles/temenuzhka-petkova-1-5", "text": "Следим сделката с ЧЕЗ, но правителството няма отношение на кого чешката кампания ще продаде своите дялове в България. Тя се следи от регулаторните органи, те ще се произнесат, когато става дума за такъв тип сделки. Това заяви в ефира на Би Ти Ви енергийният министър Теменужка Петкова. КФН вече прави такава проверка, а следва да се произнесат и КЗК и КЕВР. В момента се свиква работна група в КЕВР, която ще изработи съответните критерии за тази сделка. Това е сделка, която се реализира по чешкото законодателство и няма как българското правителство да въздейства по подобен тип сделки, коментира Петкова. Тя разкри и някои подробности около възникналия вчера пожар в \"Марица изток\"-2. \"Колегите в ТЕЦ \"Марица Изток\"-2 са реагирали много адекватно. Пожарът е нещастен инцидент и няма да се отрази на енергийната сигурност на страната. Ние ясно сме заявили, че ще разчитаме на този вид енергетика. В нашите планове е заложено използване до 2030 година с хоризонт до 2050 година.  Запитана за това каква ще е съдбата на  ТЕЦ-овете у нас, енрегийният министър изтъкна, че за България този тип централи са изключително важни и затова в интегрирания план на министерството е  заявено, че ще разчитаме на този източник на ток с хоризонт от 2030 до 2050.  Ние ще ги защитаваме, защото това е много важно за енергийната сигурност за България. Вече ни е предоставена безсрочна дерогация за ТЕЦ \"Марица изток\" - 2.  Теменужка Петкова коментира и проблема със студения резерв, без който не е гарантирана енергийната сигурност на страната.  ТЕЦ \"Марица Изток\"-2 не се е отказал доброволно от студения резерв. Имаше смущения в електроенергийната система на страната. Беше възложено на ТЕЦ \"Марица Изток\"-2 да доставя ток за битовите потребители, защото това е най-важното, и нямаше как да се поддържа студения резерв. Не е вярно, че всичко е било в интерес на ТЕЦ \"Варна\". Всичко това беше в интерес на енергийната сигурност на страната. В момента ТЕЦ \"Варна\" работи и осигурява студения резерв в страната. Той отговаря на абсолютно всички технически изисквания\", категорична бе тя. На въпрос на водещия неизбежен ли е проектът за АЕЦ \"Белене\" Петкова бе лаконична: Предстои да разберем неизбежен ли е АЕЦ \"Белене\". Ние официално сме публикували поцедурата на 22 май, а срокът изтича през август и тогава ще разберем кои компании проявяват интерес към проекта. Държавата ще участва чрез апарот на всичките активи, които притежаваме на Белене, това участие е неизбежно. Но искаме проектът да бъде реализиран на пазарен принцип. Обурдването е на площадката на АЕЦ \"Белене\", няма как да бъде компрометирано, съхранява се по всички правила. Надявам се този път да не се стигне до продажбата му. Надявам се този проект да се случи, предстои да видим, обясни енергийният министър. Що се отнася до цените на тока - те се определят от КЕВР. А цените на борсата - се определят от търсенето и предлагането. Увеличението на тока ще бъде в границите на годишната инфлация, увери Петкова и допълни, че ще има понижаване на цените на газа, макар и с малко. Продължаваме да работим в тази посока - създаване на борса за природен газ и либерализацията на цените на природния газ.", "date": "2019.06.26", "title": "Министър Петкова с горещ коментар за сделката с ЧЕЗ, проекта \"Белене\" и цената на газа"}
{"url": "https://www.faktor.bg/bg/articles/starinite-v-gartsiya-se-rushat-zaradi-klimatichnite-promeni", "text": "Гръцки експерти предупреждават, че климатичните промени през последните години са оказали пагубно влияние върху състоянието на емблематични за страната места, включително Акропола в Атина. Построени са преди хиляди години. Възпявани от древногръцки поети, обожавани от местните и туристите. Културно-историческото наследство е сред нещата, с които Гърция най-много се гордее. Опазените и до днес обекти привличат хиляди чуждестранни туристи всяка година. Климатичните изменения през последните години обаче, са започнали да ги разрушават. Наводнения, суша, тук климатът е много променлив и всичко това влияе пагубно на архитектурните обекти. Съществуват от хилядолетия, но никога досега не са били толкова застрашени. Сред най-застрашените е Акрополът в Атина. Идеята да бъде покрит със специален купол не беше приета, но преди години беше забранено да бъде посещаван с обувки с токчета. Никой обаче, не може да спре природните стихии, коментират климатолози. Стените са започнали да ерозират и този процес се случва с все по-бързи темпове. Всяка година министерството отделя много пари, за опазването на културното ни наследство, но природните катаклизми не са нещо, което може да бъде предвидено, посочи Мария Влазаки, министерство на културата. През последните 15 години, най-важните исторически обекти периодично се почистват със специален лазер, който отстранява натрупаните замърсявания. Как и дали има начин да се попречи на природните стихии да увреждат безценните за Гърция места обаче, все още не ясно.", "date": "2019.06.26", "title": "Старините в Гърция се рушат заради климатичните промени"}
{"url": "https://www.faktor.bg/bg/articles/dashteryata-na-slavi-binev-se-otkaza-ot-natsionalniya-otbor-po-hudozhestvena-gimnastika", "text": "Състезателката от ансамбъла по художествена гимнастика на България Елена Бинева прекратява кариерата си. Дъщерята на бившия евродепутат Слави Бинев спира с професионалния спорт заради контузия, която не ѝ позволява да се готви пълноценно и да участва в състезания. В момента Бинева не е част от ансамбъла, като в последните шест месеца лекуваше травма в крака. 19-годишната състезателка е световен и европейски шампион с ансамбъла.  \"За съжаление 6-месечната и почивка и лечение на травмата, която има, не е дала необходимия резултат, за да продължи натоварения тренировъчен режим. След разговор на състезателката с президента на БФХГ Илиана Раева, с треньора си Весела Димитрова и родителите си е взето най-правилното решение за здравето на Ели Бинева, както и за бъдещата много важна подготовка на национален отбор жени\", съобщиха от българската федерация. Елена Бинева добави, че изследванията са показали, че \"подобрението е съвсем малко, а при повторен натиск последствията биха били непредотвратими\". Това е второ отказване поради контузия в ансамбъла по художествена гимнастика, след като през миналата година Теодора Александрова се оттегли, а на нейно място влезе Стефани Кирякова. След травмата на Бинева част от ансамбъла стана Ерика Зафирова, която до момента беше състезател индивидуално.", "date": "2019.06.26", "title": "Дъщерята на Слави Бинев спира изявите си със \"златните момичета\" на Илиана Раева"}
{"url": "https://www.faktor.bg/bg/articles/vadyat-boksa-ot-olimpiyskite-igri", "text": "Международният олимпийски комитет (МОК) официално изхвърли бокса от програмата на Летните олимпийски игри в Токио 2020 и наказа Международната боксова федерация (АИБА). МОК гласува единодушно „против“ участието на АИБА на Игрите в японската столица заради проблеми с финанси и управление, като наказа звеното до разрешаването на проблемите. АИБА изпитва затруднения със своите финанси и управление от години насам, като федерацията има дългове на стойност 16 млн. долара, както и битка за президентския пост, която раздели звеното вътрешно. Сръбският член на МОК Ненад Лалович, който ръководи работен екип на МОК за връзките в АИБА, по-рано в сряда предаде доклад на сесията на МОК, в който се казва, че асоциацията може да достигне дълг в размер на 29 млн. долара. В него се добавя, че от федерацията не са успели да направят реформи на върха на организацията. Президентът на АИБА Гафур Рахимов се отказа от поста си през март заради присъствието си в списък на Американския департамент за санкционирани лица за „осигуряването на материална подкрепа“ на криминална организация. Узбекистанецът отрече обвиненията по свой адрес. Присъствието на Рахимов в списъка със санкционирани лица изключително много навреди на репутацията на МОК, въпреки че той бе временно заменен от Мохамед Мустахсане. „Това излага МОК и неговите търговски партньори на неприемливи законови и финансови рискове“, каза той. Лалович добави, че дългът на АИБА означава, че парите няма да отиват за спорта и атлетите в бъдеще, и че организацията все още изпитва проблеми със съдийството. АИБА зависи много от приходи от Олимпийските игри, за да оцелява между Игрите, като започна да освобождава хора в резултат на изключването от програмата на Олимпиадата. От федерацията ще обсъдят решението на МОК на събрание на Управителния съвет в четвъртък. Японският член на МОК Моринари Уатанабе, президент на Международната федерация по гимнастика, ръководи работния екип да организира квалификации и състезанията по време на Игрите в Токио догодина.", "date": "2019.06.26", "title": "Вадят бокса от Олимпийските игри"}
{"url": "https://www.faktor.bg/bg/articles/tsenata-na-zlatoto-udari-tavana", "text": "Цената на златото на световния пазар скочи до най-високите си нива през последните седмици и ако тази тенденция продължи, може да се покачи до 1500 долара за унция, твърдят експерти, цитирани от РИА Новости.   \"Цената на златото показва рязко покачване, зад което стоят фундаментални, спекулативни и технически фактори, които набират сила за продължаване на възходящия тренд\", каза Роман Антонов, главен анализатор в Promsvyazbank. Според него, забавянето на бизнес активността, световната търговия и растежа на БВП на САЩ само ще дадат импулс, който ще добави нестабилност на фондовите пазари и ще подкрепи котировките на метала.   Цената на златото на световния пазар нараства бързо от началото на 2000-та година: от февруари 2001 г. до май 2006 г. тя се повиши почти три пъти - от 255 долара до 732 долара за унция, след което последва краткосрочен спад, но от 2007 г. до септември 2011 г. цената му се утрои. Абсолютният исторически максимум бе достигнат през септември 2011 г. - $ 1,923.7 за унция, но след година златото влезе в продължителен цикъл на спад - минимумът достигна $ 1,045 през декември 2015 г.   Миналата седмица цената на златото на пазара се повиши до нивата от август 2013 г. - инвеститорите го купиха за хеджиране на рисковете. \"Сутринта на 21 юни тройунция злато се търгуваше на 1 409 долара, като по този начин реализираше най-амбициозната ни цел\", заяви старши анализаторът от \"Алпари\" Анна Бодрова. Според нея шансовете за продължаване на положителната динамика остават, а нова цел може да бъде ниво от 1435 долара и дори 1500 долара в дългосрочен план.   \"В дългосрочен план подкрепата за пазара на злато идва от общия спад на доверието в политическите институции по света, в икономическата и финансовата система, от предстояща очаквана рецесия и общата девалвация на валутите. 1600 долара ще достигне цената\", обобщават някои анализатори. А други дори са убедени, че ако цената премине 1 500 долара, то тогава може да стигне и 1700 долара за унция.", "date": "2019.06.26", "title": "Цената на златото удари тавана"}
{"url": "https://www.faktor.bg/bg/articles/ikonomika/biznes/gepmanc-o-izdanie-he-typtsiya-a-balgapiya-e-favopit-za-noviya-zavod-na-volk-wagen", "text": "Избopът нa мяcтo зa нoвия зaвoд нa гepмaнcĸия гигaнт Фолксваген в Изтoчнa Eвpoпa e в cвoятa пocлeднa фaзa, ĸaтo нa финaлнaтa пpaвa ocтaнaxa Бългapия и Typция. Oчaĸвaшe ce peшeниeтo дa a бъдe взeтo пpeз мeceц мaй, нo бeшe oтлoжeнo зa eceнтa, ĸoeтo дaдe oщe вpeмe зa гaдaeнe. Πpeди двa дни eднo oт нaй-гoлeмитe и aвтopитeтни бизнec издaния в Гepмaния Наndеlѕblаtt oпpeдeли Typция ĸaтo пpeдпoчитaнo мяcтo зa нoвoтo пpoизвoдcтвo нa aвтoмoлили. Днec oбaчe дpyгo гepмaнcĸo издaниe - нe тoлĸoвa пoпyляpнo, нo cъщeвpeмeннo cпeциaлизиpaнo в aвтoмoбилнaтa тeмaтиĸa, cъoбщaвa дpyгo. Cтaвa дyмa зa пyблиĸaция в Аutоmоbіlwосhе (\"Aвтoмoбилнa ceдмицa\"), cпopeд ĸoятo Бългapия e \"нaй-oтгope\" в лиcтaтa c фaвopититe, cлeдвaнa oт Typция. Издaниeтo пocoчвa oщe, чe oщe пpeз юли би тpябвaлo дa бъдe взeтo пpeдвapитeлнo peшeниe зa мяcтoтo. Cпopeд гepмaнcĸaтa мeдия пpeдпoчитaнo мяcтo e тepeнът нa \"Kpeмиĸoвци\" дo Coфия, ĸoйтo пo-paнo пpeз гoдинaтa бeшe нaпoлoвинa пpидoбит oт aвcтpийcĸa ĸoмпaния, предаде Money.bg. B пyблиĸaциятa ce cъoбщaвa oщe, чe пo инфopмaция нa Аutоmоbіlwосhе дъщepнaтa ĸoмпaния Ѕkоdа, ĸaĸвитo ĸoли щe ce пpoизвeждaт в нoвия зaвoд, e зaгyбилa мaндaтa зa избop нa мяcтo и тoвa peшeниe щe бъдe взeтo oт pъĸoвoдcтвoтo нa мaйĸaтa в лицeтo нa Vоlkѕwаgеn АG. Tpyднo дa ce ĸaжe зaщo ce e cтигнaлo дo тoзи xoд, нo eднo e яcнo: Ѕkоdа ce нyждae cпeшнo oт нoви пpoизвoдcтвeни мoщнocти, зa дa пoĸpиe тъpceнeтo нa aвтoмoбили. Πpeди вpeмe cтaнa яcнo oщe, чe ĸoмпaниятa мoжe дa пpoдaвa пo oщe 100 000 ĸoли нa гoдинa, aĸo имa ĸaпaцитeтa дa ги пpoизвeдe.", "date": "2019.06.26", "title": "Гepмaнcĸo издaниe: He Typция, a Бългapия e фaвopит зa нoвия зaвoд нa Фолксваген"}
{"url": "https://www.faktor.bg/bg/articles/tomislav-donchev-vreme-e-da-badem-po-pretentsiozni-da-tarsim-visoki-pechalbi-i-zaplati", "text": "\"Какво се е случило в България в последното десетилетие - БВП почти се е удвоил. 2,4 пъти е нараснал износът на стоки. Пет пъти са се увеличили аустсортсинг услугите\". Това заяви на втория икономическия форум в Пловдив вицепремиерът Томислав Дончев. \"Как да се доближаваме до икономическото ядро на Европа? Трябва да разчитаме на себе си. Означава да се обречем да мислим в по-големи мащаби, повече инвестиции. Но е време да бъдем и претенциозни. Да търсим по-високи печалби и заплати. Няма универсален алгоритъм за тези високи цели. Всеки трябва да намери собствения си път\", посочи Дончев, предаде \"24 часа\". Премиерът Бойко Борисов също пристигна за участие във форума. Събитието се организира от Делфийския икономически форум.", "date": "2019.06.26", "title": "Томислав Дончев: Време е да търсим високи печалби и заплати"}
{"url": "https://www.faktor.bg/bg/articles/ot-kakvo-se-nuzhdae-aerogara-sofiya-i-kak-kontsesiyata-mozhe-da-pomogne", "text": "В началото-средата на юли се очаква становището на наблюдателите по търга за концесия на летище София. Групата им се състои от представители на Международната финансова корпорация (МФК, част от Групата на Световната банка) на Европейската банка за възстановяване и развитие (ЕБВР). Препоръката им трябва да е по повод най-изгодната оферта от широка представителна група от кандидати с опит, чийто списък вече е добре известен. Засега, нормално, единствената тяхна изява е задоволство от качеството на кандидатите. Решението кому да бъде дадена концесията, също естествено, ще е на правителството на България, комисията на министерството. Консултантите ще кажат само кой може да е „предпочетения кандидат“ (или кандидати). Не вярвам тяхната роля да е само на параван за преговори. Концесията е вероятно най-добрата форма за развитие на аерогарата, както впрочем и на всичко друго, което е изключителна държавна собственост: самата собственост се запазва, от използването й има относително сигурен доход и подобренията на обекта на концесия автоматично остават достояние на собственика след изтичане на срока на договора. По-долу ще кажа как според мен трябва да изглежда договорът, за да изпълни своето предназначение. По-важно обаче ми се струва да е ясно как трябва да бъде избран кандидата. А той трябва да бъде избран от гледище на пътниците и гражданите на страната (част от които са сегашните и бъдещите пътници). Пътниците са работодатели на летището, а гражданите – на правителството. Техният интерес има, от микроикономическо гледище, две измерения – инфраструктурата на самото летище, нейното удобство и съвременно технологично равнище, и нуждите и мнението на потребителите на летищните услуги. Ако тези две измерения поради някакви причини не се съчетават, пътниците ще бъдат по-малко от потенциала при друго стечение на обстоятелствата. Това ще доведе до по-малко приходи на концесионера, по-малко инвестиции и по-малко подобрения на летищната инфраструктура за собственика и пътниците. Струва ми се изключено тази логика да не е известна както на консултантите/наблюдателите, така и на правителството. Ако в търга кешовият компонент е очевиден и прозрачен, с тежест от 55% в крайното решение кой ще е победител в надпреварата, това не може да се покажат предложенията за останалите 45%. Подробностите по този компонент са малко известни. И това се признава и от министър Росен Желязков, който определя решението като „нелек процес“. В обвързващото предложение инвестициите са част от кешовия компонент. В него също могат да се появят неясноти. Предприятия и пристанища в България са били приватизирани и концесии са били давани с отчитане на щедри инвестиционни обещания, на принципа „никой не може да ти даде онова, което аз мога да ти обещая“. В много случая „конюнктурата“ впоследствие се е оказвала оправдание за намаляване или изобщо отпадане на планираните инвестиционни ангажименти. Затова е от принципно важно значение инвестицията в модернизирането на летището да започне възможно най-рано и да бъде водещ фактор в генерирането на приходи за летището, а не приходите на летището „след време“ да финансират инвестициите в неговото осъвременяване. Терминал 1 на летище „Враждебна“ прилича на провинциалното летище на град Пятигорск (превежда се „град на петте планини“), в южна Русия и порта към Северен Кавказ от средата на 2006 г. (когато за последен път съм бил там). И тук планините са пет, и времето на основното строителство съвпада (първата половина на 1960-те). След обновяването от 2006 г. Терминал 1 прилича на онова летище. И там има много минерални извори. Но Пятигорската аерогара бе изцяло построена наново след 2010 г. Изглежда почти като Терминал 2 и е много по-красива, практична и удобна от всички аерогари в България. Поне според Интернет. Да не говорим за това, че там след 2012 г. спокойно кацат самолети с размера на Боинг 747, което тук е вярно само за София. Трафикът на пътници през аерогара София бележи ръст, но с непостоянна динамика. При каргото трендът е надолу, но спадът е с непостоянна дълбочина. Според статистиката на летището през 2013-2014 г. ръстът на трафика е 8.9%, през 2014-2015 г. – 7.2%, през 2015-2016 г. – 21.8%, през 2016-2017 г. 30.3%, през 2017-2018 г. – 7.3% и за тази година до май е около 3%. Защо е такава динамиката – трудно е да се каже. Очевидно е, че благосъстоянието на българските граждани расте, реалните заплати от 2008 г. досега (при спад в началото на периода) се увеличават с около 8% средно на година, разходите и времето за почивка в семейните бюджети – също, чуждестранните туристи са повече, качеството на услугите се подобрява, българските граждани също пътуват по-често в странство, а София расте и е по-„livable” отпреди. Макар да е нужно специално изследване, много е вероятно основната причина за непостоянния ръст на пътническия поток да е именно инфраструктурата. При каргото тя, заедно с летищната конкуренция от съседни на София големи аерогари и размера на вътрешния пазар, със сигурност изглежда основен фактор. Повече от половината пътници на „София“ са клиенти на т.нар. ниско-тарифни превозвачи. Те са съсредоточени на Терминал 1. Това не означава само, че пътниците са с ниски бюджети. Класическите превозвачи очевидно отстъпват място на ниско-тарифните по други съображения. Едно от тях са необслужените далечни дестинации. Лондон е най-далечното и най-натоварено направление с между три и четири пъти повече пасажери от следващите девет в класацията. Москва и Петербург също са далечни дестинации, но до там почти никой не лети, ако не се смятат любителите на България от Руската Федерация и бившия СССР (ако пристигат през Истанбул). Най-важните след необслужените са страните, където живеят български граждани. Предполага се – Северна Америка, а не Сибир, Централна Азия, Китай или Африка и Близкия Изток. За тези последните „София“ може би задълго ще остане помощно летище на новата Истанбулска аерогара. Или обратното. Доколкото ниско-бюджетните пътници на ниско-тарифните превозвачи могат да бъдат поети от Терминал 2, той самият в момента сякаш ги дискриминира. Цените на всичко в аерогарата са за тях безобразно високи и почти еднакви за малкото което терминалът предлага. Това е следствие на лошото управлението под крилото на държавата. Обслужването на всички пътници под един покрив е перспективата за развитие на летището. Но освен че „дискриминира“ сервизно до към 52% от потенциалните пътници, Терминал 2 е и скучен, и малък по капацитет, за да ги поеме. С изключение на една КАТАР и ЛОТ, всички останали „класически“ и големи пътнически превозвачи имат под 6% от общия поток клиенти на аерогарата. Всъщност делът на ТЪРКИШ е малко над 4%, а всички останали са под 3%. Даже БЪЛГЕРИА АЕР един вид не харесва Терминал 2. Вината едва ли е на компаниите. Засега сделката изглежда по-добре структурирана и ще носи повече доходи на концедента (бюджета) от подобни концесии на други важни балкански аерогари. Правителството определено трябва да бъде поздравено за тази перспектива. Обаче спрямо тези аерогари (и „Пятигорс-Минеральные воды“) София безбрежно изостава. Единственият начин да се осъществи добрата перспектива на развитие на „София“ е бързото обновяване на инфраструктурата на самото летище. Оттук следват и изискванията към „некасовите“ компоненти на избора и към профила на концесионера. Предложението не трябва да предлага сценарий от рода „кокошката или яйцето“. Очевидно е, че инфраструктурата и осъвременяванията на сеганаличните й елементи е първа, след това идват пътници, авиолинии и дестинации. Договорът трябва да бъде ясен. Дори специализирани портали като „Инвестор“ говорят, че добрата практика била „публично-частното партньорство“. Може и да е така, но в България това означава публичният интерес да се представлява от правителството, а частният – от неговите приятели. Както и преговори от рода „вие ми дайте, пък след това и аз“. Този опортюнизъм трябва да бъде избегнат. Един от страничните положителни имиджови ефекти за правителството ще е договорът да бъде за частно предлагане на обществени услуги, а не ПЧП по българска традиция. Впрочем частното предлагане на обществени услуги е най-доброто ПЧП по принцип. Концесионерът трябва да е в състояние да започне обновяването на инфраструктурата веднага. Да не чака финансиране на инвестицията от бъдещи приходи. Иначе казано бъдещият концесионер трябва да обещава именно това, да има лесен и евтин достъп до кредит и да не носи тежести и рискове от минали начинания. Сценарият „Инфраструктурата веднага“ носи и други положителни странични ефекти. Концесионното възнаграждение е всъщност рента за собственика. Когато концесионерът гради страничните ползи за концедента те идват веднага или по-бързо. Това са ползите от инвестициите (ръст на брутната добавена стойност, БВП и пр.), приходите в бюджета от преки, непреки данъци и данъци върху труда. Те неминуемо ще дойдат от градежа и на летището, и на комуникациите към него Всичко действително е възможно. Инфраструктурата носи доход и пътници, едното плюс другото – приходи за концедента не само като рента. Те лесно могат да се предвидят и пресметнат. Договора е с хоризонт 2055 година. Тогава, колкото и политическите партии да си скубят ритуално косите, защото страната уж била „бедна“, в „демографска катастрофа“ и т.н., България ще изглежда доста добре и като доходи, и като структура на населението. Ако не се правят глупости.", "date": "2019.06.26", "title": "От какво се нуждае Аерогара София и как концесията може да помогне"}
{"url": "https://www.faktor.bg/bg/articles/ikonomika/biznes/ataki-v-gartsiya-sreshtu-prevozite-s-tirove-s-balgarska-registratsiya", "text": "В напрегната предизборна кампания гръцките медии днес отново масово публикуват материали срещу тирове с българска регистрация, които извършват превози в Гърция на по-ниска цена. Над 15 хиляди и 500 товарни камиони, чийто собственици са гърци с регистрирани транспортни фирми у нас, подбиват цената на гръцките фирми. „СИРИЗА не успя да овладее конкуренцията в транспортния сектор“, е едно от най-често срещаното заглавие в пресата. Тази тема премина от парламента, където опозицията яростно атакува правителството за високите данъци, и навлезе във фокуса на медиите. Причината за „миграцията“ на тировете е ясна на всички: в България данъкът е 10% срещу 29% в Гърция. Заплатите в България са много по-ниски и печалбата позволява и по-ниски цени на гръцкия пазар. Политическият оттенък на днешните коментари също е ясен – управляващата партия СИРИЗА не успя да се справи с българската конкуренция и София печели от данъците, които гръцките транспортни фирми внасят, подчертават коментарите в медиите. Министърът на финансите Цакалотос обясни високите данъци с метафора, че „те не са природно бедствие и могат да се коригират\". Но политическото време е изчерпано. А гръцките транспортни фирми не са конкурентни на българските. И понеже преди избори всичко се обещава, консерваторите, които се очаква да спечелят вота на 7 юли, също обещаха намаляваме данъците. Но транспортните фирми искат конкретен ангажимент - с ултиматум или въвеждате българско данъчно облагане, или всички ще прехвърлят фирмите в България.", "date": "2019.06.26", "title": "Атаки в Гърция срещу превозите с тирове с българска регистрация"}
{"url": "https://www.faktor.bg/bg/articles/ekspert-sdelkata-na-chez-s-evrohold-ne-predstavlyava-risk-za-sektora", "text": "„Няма рискове за енергийния сектор. Това е регулиран сектор, всички дейности се следят от КЕВР. Има рискове за инвеститора, който ще се сблъска с нови за него неща. Първоначалните заявки показват една добра подготовка, ще видим дали тя ще бъде материализирана“. Това каза пред БНР Антон Иванов, енергиен експерт, по повод сделката на ЧЕЗ с „Еврохолд“. Според Иванов екипът на „ЧЕЗ – България“ има опит на пазара в региона и „ако новият собственик се опре на опита, натрупан в мениджмънта на „ЧЕЗ – България“, преходът би бил плавен. „Еврохолд“ има присъствие на регионалните пазари във финансовата сфера, това е важно - познават работата в региона, включително и за енергетиката“, посочи експертът. „Сделката не е завършена и няма да има нещо, което да остане неразгледано и неоценено в следващите месеци. Мисля, че се преекспонира възможността за скритост от обществения поглед“, допълни той. По думите му въпросът с ТЕЦ „Марица изток 2“ е ключов за целия енергиен сектор в България. „Загубата на устойчивост на една такава мощност би довела до критични ситуации\", подчерта Иванов.", "date": "2019.06.26", "title": "Експерт: Сделката на ЧЕЗ с „Еврохолд“ не носи риск за сектора"}
{"url": "https://www.faktor.bg/bg/articles/petar-iliev-zapazva-posta-si-kato-izpalnitelen-direktor-na-nek-ead", "text": "На днешното заседание на Съветът на директорите на „Български Енергиен Холдинг“ ЕАД не прие подаденото от Петър Илиев заявление от 19 юни за освобождаването му от длъжност като изпълнителен директор на „Национална Електрическа Компания“ ЕАД, съобщават от пресцентъра на \"Български енергиен холдинг\" ЕАД. Изпълнителният директор на „Национална електрическа компания“ ЕАД Петър Илиев депозира оставката си в деловодството на „Български Енергиен Холдинг” ЕАД миналата седмица. В съобщението на компанията тогава не се посочваха мотиви. В последните седмици ръководството на НЕК беше обвинявано от едрия бизнес за високата цена на тока за фирмите на свободния пазар. Сериозно напрежение имаше и заради обявен търг за продажба на електроенергия, чиито условия бяха променени и предизвикаха съмнения за корупция и игра \"на тъмно\" в полза на определен играч.", "date": "2019.06.26", "title": "Петър Илиев запазва поста си като изпълнителен директор на НЕК ЕАД"}
{"url": "https://www.faktor.bg/bg/articles/ikonomika/biznes/germansko-izdanie-ne-turtsiya-a-balgariya-e-favorit-za-noviya-zavod-na-volkswagen", "text": "Изборът на място за новия завод на германския гигант Volkswagen в Източна Европа е в своята последна фаза, като на финалната права останаха България и Турция, съобщи money.bg. Очакваше се решението да а бъде взето през месец май, но беше отложено за есента, което даде още време за гадаене. Преди два дни едно от най-големите и авторитетни бизнес издания в Германия Handelsblatt определи Турция като предпочитано място за новото производство. Става дума за публикация в Automobilwoche (\"Автомобилна седмица\"), според която България е \"най-отгоре\" в листата с фаворитите, следвана от Турция. Изданието посочва още, че още през юли би трябвало да бъде взето предварително решение за мястото. Според германската медия предпочитано място е теренът на \"Кремиковци\" до София, който по-рано през годината беше наполовина придобит от австрийска компания. В публикацията се съобщава още, че по информация на Automobilwoche дъщерната компания Skoda, каквито коли ще се произвеждат в новия завод, е загубила мандата за избор на място и това решение ще бъде взето от ръководството на майката в лицето на Volkswagen AG. Трудно да се каже защо се е стигнало до този ход, но едно е ясно: Skoda се нуждае спешно от нови производствени мощности, за да покрие търсенето на автомобили. Преди време стана ясно още, че компанията може да продава по още 100 000 коли на година, ако има капацитета да ги произведе.", "date": "2019.06.26", "title": "Германско издание: Не Турция, а България е фаворит за новия завод на Volkswagen"}
{"url": "https://www.faktor.bg/bg/articles/shefat-na-stroitelen-nadzor-v-sofiya-podade-ostavka-zaradi-terasata-na-nachalnika-na-kpkonpi", "text": "След като стана известно, че е отменил заповед за събаряне на незаконните навеси на терасата на председателя на антикорупционната комисия Пламен Георгиев, шефът на строителния контрол в Столичната община арх. Влади Калинов подаде оставка. За решението съобщи кметът на София Йорданка Фандъкова в пост профила си във \"Фейсбук\". \"Днес поисках обяснения от директора на дирекция \"Общински строителен контрол\" – арх. Калинов, за проверката за законността на два навеса, собственост на Пламен и Ирена Димитрови на ул. „Проф. Г. Павлов“ 21 в кв. „Гео Милев“. Получих обясненията за решението да прекрати проверката, както и оставката му, която приех\", написа столичният кмет в социалната мрежа. \"Връщам за ново разглеждане акта на район „Слатина“, които констатираха незаконно построени покриви върху постройките на покривната тераса. С кмета на район „Слатина“ още по време на тяхната проверка разгледахме строителната документация. В проекта на сградата няма покриви върху издигнатите колонади. Проверката засяга действия на строителя на сградата през 2007 г. Фактите са такива каквито са, и никой няма интерес от това да бъдат прикривани и премълчавани\", се казва още в съобщението.", "date": "2019.06.26", "title": "Шефът на строителния надзор в София подаде оставка заради терасата на Пламен Георгиев"}
{"url": "https://www.faktor.bg/bg/articles/kabinetat-odobri-targovskoto-sporazumenie-mezhdu-es-i-kanada", "text": "Българското правителството взе решение за одобряване и подписване на Всеобхватното икономическо и търговско споразумение между Канада и Европейския съюз и неговите държави-членки (ВИТС или CETA), съобщават от правителствената пресслужба. Всеобхватното икономическо и търговско споразумение между ЕС и Канада открива нови възможности за търговия и инвестиции за икономическите оператори от двете страни на Атлантическия океан. Чрез него се слага край на ограниченията на достъпа до обществени поръчки, отворят се пазарите на услуги, предлагат се предвидими условия за инвеститорите, осигурява се по-добра защита на обектите на интелектуална собственост и традиционни продукти на ЕС, усъвършенстват се правилата за произход и др. Постоянният представител на Република България към Европейския съюз е упълномощен да подпише Споразумението от името на правителството на Република България при условие на последваща ратификация. Има и предложение до Народното събрание за ратифициране със закон на Всеобхватното икономическо и търговско споразумение между Канада и Европейския съюз и неговите държави-членки, подписано на 30 октомври 2016 година в Брюксел, Белгия, допълват от пресслужбата на правителството.", "date": "2019.06.26", "title": "Кабинетът одобри търговското споразумение между ЕС и Канада"}
{"url": "https://www.faktor.bg/bg/articles/mariya-gabriel-1-7", "text": "\"Преди по-малко от две години обявихме голям набор от мерки за укрепване на способностите на ЕС за противодействие на киберзаплахите. Утре ще влезе в сила новият регламент за киберсигурността, който е крайъгълният камък в тази сфера\". Това обяви българският еврокомисар за цифровата икономика и общество Мария Габриел на пресконференция в Европейската комисия в Брюксел, съобщиха от пресцентъра на Европейската комисия. Регламентът включва нов, постоянен мандат с разширени правомощия и ресурси на Европейската агенция за киберсигурност ENISA. Целта е тя да осигурява по-добра подкрепа на държавите членки за справяне с кибератаките. В същото време, новата европейска рамка за сертифициране на продукти и услуги ще засили киберсигурността на онлайн услугите и устройствата. „Тези нови правила на ЕС за сертифициране ще помогнат на потребителите да проверят предварително на какво ниво на сигурност отговаря даден продукт по отношение на киберзаплахите и така да направят информиран избор. Що се отнася до предприятията, рамката за сертифициране ще им даде възможност да сертифицират своите продукти и услуги само веднъж и да получат удостоверения, валидни в целия ЕС. Така ще намалят съществено времето и разходите за получаване на тези документи. Рамката за сертифициране ще засили устойчивостта и конкурентоспособността на единния пазар в областта на киберсигурността“, заяви Мария Габриел. Следващите седмици Европейската комисия ще отправи покана към всички заинтересовани страни за създаването на експертна група за сертифициране. Също така ще стартират консултации за изготвянето на работна програма на ЕС, в която ще бъдат определени приоритетите по отношение на сертифицирането за следващите години.", "date": "2019.06.26", "title": "Мария Габриел: От утре влиза в сила нов регламент за киберсигурността"}
{"url": "https://www.faktor.bg/bg/articles/donald-tramp-rusiya-ne-e-protivnik-a-potentsialen-protivnik", "text": "Президентът на САЩ Доналд Тръмп заяви, че не нарича Русия противник на Америка, а я счита за \"потенциален противник\". Държавният глава на щатите направи констатацията в ефира на телевизионния канал Fox Business, предава ТАСС. „Не наричам Русия противник, но те са потенциален противник“, заяви американският лидер. Тръмп засегна тази тема в контекста на ситуацията с недостатъчните вноски на страните-членки към бюджета на НАТО. „Германия плаща на Русия милиарди и милиарди долари за енергетика. Те дават на Русия милиарди долара и въпреки това се предполага, че ние трябва да защитаваме Германия. А Германия отказва да плаща. Те не плащат на НАТО това, което са длъжни да платят“, добави американският президент.", "date": "2019.06.26", "title": "Тръмп предупреди НАТО: Русия не е противник, тя е потенциален противник"}
{"url": "https://www.faktor.bg/bg/articles/vmro-matematicheski-e-vazmozhno-da-se-prieme-predlozhenieto-na-gerb-za-1-lev-subsidiya", "text": "С 1 лев субсидия за глас няма партия, която да може да си позволи да се издържа и да ходи на избори. В Европа няма никъде такава практика. Навсякъде субсидиите са от държавата, за да няма възможности фирми или олигарси да си купуват партии, заяви депутатът от ВМРО Александър Сабанов в предаването „Плюс-Минус” по Нова телевизия. „Въпрос на преговори с коалиционния партньор ГЕРБ е какъв ще бъде размерът. Математически е възможно да се гласува предложението на ГЕРБ, ако ВОЛЯ и ДПС ги подкрепят. Не знам каква е позицията на ДПС, защото те отказаха да се срещат с нас. Да не забравяме, че на тях не им трябват субсидии. Те си имат обръчи от фирми от доста години, така че не виждам какъв е проблемът за тях”, каза той. Сабинов коментира и промяната в данъчните ставки за храни и книги. Той припомни, че в Коалиционното споразумение е записано, че данъчните ставки няма да бъдат променяни. По думите му идеята за социалната кошница на ВМРО за регулиране на максималните печалби на производители, продавачи и търговци е била отхвърлена веднъж, а сега ДПС експлоатира същата идея за намаляване на цените, но по други начини. На въпрос защо при предлагането на идеята от ВМРО, проблемът не е бил взет под внимание от ГЕРБ, а сега, предложена от ДПС, подлежи на обсъждане, Сабинов отговори: „Интересното е напоследък е как коалиционните партньори са доста отворени към предложенията на ДПС, за което и вчера е станало въпрос в разговора между лидерите. Да не говорим, че когато се предложи 1 лев субсидия, се консултира с ДПС, а не с „Обединени патриоти”. И при ДДС имаше подобна ситуация”. Според него е необходимо Коалиционния съвет да се свиква по-често.", "date": "2019.06.26", "title": "ВМРО: Математически е възможно да се приеме предложението на ГЕРБ за 1 лев субсидия"}
{"url": "https://www.faktor.bg/bg/articles/panika-v-bryuksel-videoekran-v-tsentara-plashi-s-atentat-ot-18-ch", "text": "Белгийската прокуратура издирва автор на надпис, в който се предупреждава, че тази вечер в Брюксел ще има атентат на централния площад \"Гран плас\", съобщиха местни медии. Надписът се е появил снощи на екран до Европейския парламент.  Властите са иззели записите от камерите за наблюдение в околностите. Прокуратурата се стреми да установи възможно най-бързо кой е автор на текста, за да прецени дали съществува действителна заплаха. Според надписа атентатът е насрочен за 18.00 ч. днес (19.00 ч. българско време). Разпространени снимки на въпросния надпис показват, че той е на английски език и е подписан от \"Абула Хакими\". Името на Брюксел в надписа е изписано неправилно, а по-нататък се чете, че ударът ще бъде извършен от някой \"с неонова блуза\". Предполага се, че автор на надписа е бил някой от посетителите на сградата на ЕП.  Информацията бе потвърдена от говорителя на брюкселската прокуратура Дени Гьоман. Преди дни белгийските власти задържаха местен гражданин, за когото се твърди, че подготвял терористичен удар срещу посолството на САЩ в Брюксел. Задържаният е привлечен към отговорност, но отрича повдигнатите обвинения. Според прокуратурата той е бил в готовност да нанесе удар съвсем скоро и е бил под наблюдението на службите за сигурност.", "date": "2019.06.26", "title": "Паника в Брюксел: Видеоекран до Европарламента предупреди за атентат в 18 ч."}
{"url": "https://www.faktor.bg/bg/articles/mihail-konstantinov-ako-deputatite-ne-predpriemat-speshni-merki-v-sofiya-shte-se-katastrofira-na-mestniya-vot", "text": "В София трябват три пункта за приемане на документи за местния вот, защото ще видим умножено по три това, което видяхме през 2015 г. в „Арена Армеец“. Това каза проф. Михаил Констатинов, председател на Съвета на директорите на „Информационно обслужване“ по време на заседанието на Правна комисия, на което беше изслушан анализ на ЦИК за евровота, предаде репортер на Агенция „Фокус“.  \"Присъединявам се към отличните оценки за работата на изборната администрация, специално за работата на ЦИК и за много стегнатия и точен доклад, който чухме. Мисля, че основният смисъл на това събиране тук е вие, народните представители, да решите какво ще направите в малкото оставащо парламентарно време до местните избори. Те са точно след пет месеца – на 27 октомври е първи тур, на 3 ноември ще бъде вторият. Това разбира се е прогнозно, но обикновено се сбъдва\", каза още проф. Константинов. Според него има неща, които трябва да бъдат решени много бързо, защото ако това не се случи, ще се катастрофира.  „Това, което се случи в „Арена Армеец“ ще ни се струва като детска играчка в сравнение с това, което може да се случи сега. Тъй като споменах „Арена Армеец“ ясно е, че специално за София, Столична община, където нещата са съвършено различни от тези по страната, трябва да се вземат някакви специални мерки. В Столична община се обработват над 33% от всички числови данни в страната. По сегашния закон членовете на Столичната общинска избирателна комисия са 39. Мисля, че трябва да бъде този брой увеличен на 50 или 60“, допълни още проф. Константинов.  Според него трябва да има три пункта - „Арена Армеец“, зала „Универсиада“ и НДК. \"В противен случай ще повторим умножено по три това, което видяхме през 2015 г. в „Арена Армеец““, допълни още той. Според него второто, което ще спаси втория тур, е сегашният срок между двата тура от 7 дни да се направи на две седмици.", "date": "2019.06.26", "title": "Михаил Константинов: Ако депутатите не предприемат спешни мерки, София ще катастрофира на местния вот"}
{"url": "https://www.faktor.bg/bg/articles/aktivisti-na-griynpiys-nahluha-v-kongresniya-tsentar-v-praga-zavardiha-vhodove", "text": "Международната организация за защита на природата “Грийнпийс” саботира работата на общото събрание на чешкия енергиен гигант ЧЕЗ. Шестима активисти нахлуха в залата на конгресния център в Прага, където се провеждаше общото събрание на компания. Други протестиращи завардиха нейния вход, предаде БГНЕС. Еколозите издигнаха плакати с искания да се спре продажбата на ТЕЦ “Почерада”, който “Грийнпийс” смята за основния източник на замърсяване на въздуха в Чешката република. По данни на организацията ЧЕЗ планира да продаде ТЕЦ на “Северната енергийна компания”, което ще удължи живота на електроцентралата с още няколко години.", "date": "2019.06.26", "title": "Активисти на “Грийнпийс” нахлуха в конгресния център в Прага, завардиха входове"}
{"url": "https://www.faktor.bg/bg/articles/maya-manolova-meditsinskite-sestri-tryabva-da-stanat-zashtitena-profesiya", "text": "\"Медицинските сестри трябва, образно казано, да станат защитена професия, защото просто изчезват, а всеки един от нас е потенциален пациент\". Това каза омбудсманът Мая Манолова по време на брифинг в Благоевград, предаде \"Фокус“.  \"Проведох среща с повече от 20 медицински специалисти от МБАЛ-Благоевград, които споделиха с мен факта, че в резултат на протестните действия, от една страна, изобщо на съсловието, а от друга страна - от многобройните обещания, които бяха направени от Министерството на здравеопазването и от правителството, в крайна сметка заплатите им са се увеличили в рамките на 60 лв. – от 580 лв. на 640 лв., но обещанията за даване на заплати в размер на 950 лв. като основна стартова заплата не се получават в нито едно лечебно заведение на територията на Благоевградска област, с изключение на получаването на заплатите в болницата в Петрич, които почти ще достигнат тези нива“, коментира тя.  Тя отбеляза, че включително и медицинските сестри от Благоевград са готови на сериозни активни протестни действия, за да си отстояват правата, защото работят по повече от 12 часа срещу мизерни възнаграждения за непрекъснатите дежурства и нощния труд. Омбудсманът посочи, че тяхната професия е на изчезване и повече от половината медицински сестри вече са пенсионерки, а наистина здравната система не може да съществува без медицинските сестри.", "date": "2019.06.26", "title": "Мая Манолова: Медицинските сестри трябва да станат защитена професия"}
{"url": "https://www.faktor.bg/bg/articles/novini/svyat/vanshniyat-ministar-na-severna-makedoniya-ochakva-razbiratelstvo-s-balgariya-po-istoricheskite-vaprosi", "text": "Пред македонски медии в Скопие министърът на външните работи Никола Димитров заяви, че очаква  да се постигне разбирателство и по историческите въпроси между България и Северна Македония: \"Аз съм убеден, че македонският успех в смисъла на европейската интеграция е много важен и за съседна и приятелска България, и ще намерим начин не само да не бъдат пречка, а да бъдат и промоутър, какъвто впрочем и бяха и миналата година в Съвета за общи работи, и на последния, който се състоя в Люксембург\", каза той, цитиран от БНР.  По-рано пред български медии министърът на външните работи Екатерина Захариева коментира двустранните отношения и каза, че има доста какво да се направи за “пълно изграждане на доверието“: \"Ние винаги ще подкрепяме тяхната европейска перспектива. Това не означава обаче, че нямаме условия и знаете нашето условие е безусловно изпълнение на договора и ние считаме, че в основата на този договор е общата история\".", "date": "2019.06.26", "title": "Външният министър на Северна Македония очаква разбирателство с България по историческите въпроси"}
{"url": "https://www.faktor.bg/bg/articles/goranov-prognozira-che-e-vazmozhen-rast-na-ikonomikata-po-golyam-ot-planiraniya-za-tazi-godina", "text": "Министърът на финансите Владислав Горанов прогнозира, че очакванията за ръст на икономиката през тази година могат да бъдат леко надминати. Пред участниците в Пловдивския икономически форум той отново заяви, че данъците няма да се променят, а борбата със сивата икономика остава приоритет. Горанов се позова на сезонно неизгладените данни от първото тримесечие, които показват 4,8 на сто растеж. България е използвала силното си председателство на Европейския съюз, за да постави един важен приоритет - присъединяването към механизма ERM и от там, като следствие - към Еврозоната: \"Съвсем обозримо и никога не е имало по-добър момент, с по-голямо доверие - и политическо, и икономическо, от страна на нашите западни партньори към перспективата България да влезе в по-близкия кръг на европейска интеграция. Надявам се първата стъпка към това - влизането в механизма ERM, да стане до края на годината и то преди нейния край\". Горанов коментира и евентуалното насрочване на дата за започване на преговори за присъединяване към Европейския съюз на Северна Македония и Албания. Според него бързата интеграция на Западните Балкани е приоритет, но той не може да стане преди двете държави да си свършат задачите. Прибързването няма да е от полза за тях, допълни Владислав Горанов.", "date": "2019.06.26", "title": "Горанов прогнозира, че е възможен ръст на икономиката, по-голям от планирания за тази година"}
{"url": "https://www.faktor.bg/bg/articles/kfn-zprati-mezhdinen-doklad-po-proverkata-na-evrohold-balgariya-do-prokuraturata-i-dans", "text": "Комисията за финансов надзор /КФН/ днес е изпратила междинен доклад на отговорните институции по проверката на \"Еврохолд България\" АД. Това съобщиха от КФН. От комисията уточниха, че днес са изпратили до Главна прокуратура и Държавна агенция \"Национална сигурност\" констатираните до момента факти и обстоятелства от проверките на \"Еврохолд България\" АД и свързаните с него дружества, относно тяхното финансовото състояние и цялостната дейност на холдинга, за да направят преценка и действия по компетентност. В писмото до тях подробно са изложени резултатите и заключенията на база проверената до момента документация. Също така е изпратена информация и до Националната агенция за приходите. Целта е НАП да се информира за фактите и обстоятелствата, свързани със спазване на данъчното законодателство на България и прецени необходимостта от предприемане на действия по компетентност.", "date": "2019.06.26", "title": "КФН зпрати междинен доклад по проверката на \"Еврохолд България\" до прокуратурата и ДАНС"}
{"url": "https://www.faktor.bg/bg/articles/bedni-obshtinari-dva-dni-gulyayat-v-sarbiya", "text": "Кметът на Криводол Петър Данчев е подарил незабравими 2 денонощия в чужбина на отбран кръг от свои подчинени, съобщава Конкурент. Докато общинската управа се задъхва от стари и нови борчове и изпълнява екшън план за оздравяване, солидна група чиновници са яли, пили и палували за сметка на данъкоплатците. От медията уточняват, че информацията им е била потвърдена от двама от екскурзиантите, които обаче  не желаят да бъдат цитирани. Купонът е бил от петък до неделя /21-23 юни/ в сръбското етносело „Сърна“, който се намира на около 60 км от границата със западната ни съседка. Шумната група от 36 общинари, оглавявана от градоначалника Петър Данчев, била допълнена от семейство, което пристигнало за купона в петък вечерта със собствен превоз. Така общият брой на криводолската чета набъбнал до 39 заедно с шофьора, който се грижел за комфортното пътуване на общинарите. Вероятно пътуването е трябвало да сплоти колектива на общинската администрация, тъй като в календара от празници няма някоя значима дата, която да се празнува. Най-близо е денят на Криводол, който обаче се чества в края на август. А едва ли Данчев и подчинените му са правили генерална репетиция за панаира. Пакетът, който получили общинарите в етносело „Сърна“ е бил максималният – 2 нощувки, включващи ядене на корем и пиене колкото душа носи като за 45 евро дневно или 90 евро за целия престой. Освен 180 лева на човек за пътуването е платено поне по 30-40 лева, като бонусът бил посещение на магазините и кафаните в Ниш на 22 юни. Така цената набъбва до 220 лева за всеки един от 38-те участници в пира /като изключим шофьора на наетия за целта автобус  - б.р./ или общо 8 360 лева. Снимки във фейсбук показват, че настроението е било на макс, а сред екскурзиантите е имало и хора, които не са на щат в Община Криводол. Проблемът е, че никой от тях не е извадил и лев, а разходите са поети от местната управа, респективно от данъкоплатците.", "date": "2019.06.26", "title": "Бедни общинари два дни гуляят в Сърбия"}
{"url": "https://www.faktor.bg/bg/articles/vkaraha-tsenko-chokov-s-invalidna-kolichka-v-sada", "text": "Бившият кмет на Галиче Ценко Чоков се появи на днешното заседание в инвалидна количка, съобщи БТВ. Апелативният специализиран наказателен съд гледа делото срещу скандалния Чоков. На 10 май 2018 г. спецсъдът го призна за виновен за отвличане, побой и палеж на автомобил. Той изтърпява наказанието си под домашен арест заради тежко здравословно състояние.  Прокуратурата иска по три години лишаване от свобода за всяко едно от обвиненията. Адвокатът на Чоков заяви, че присъдата от първа инстанция е обжалвана. В края на миналата година бившият кмет беше заснет да вечеря в столичен ресторант вместо да изтърпява мярката си за неотклонение. Тогава бившият кмет заяви, че излизал навън, само когато има разрешение от съда и че не може да върви повече от 40 метра без патерици.", "date": "2019.06.26", "title": "Вкараха Ценко Чоков с инвалидна количка в съда"}
{"url": "https://www.faktor.bg/bg/articles/samolet-katsna-avariyno-na-letishte-sofiya-1", "text": "Самолет  \"Боинг\" 737-800 на израелските авиолинии \"Ел Ал\" кацна аварийно на Летище София. Полетът е бил от София за Тел Авив. Продължил е само 41 минути до обратното кацане на софийското летище. По непотвърдена информация причината за извънредното приземяване е авария, предизвикана от ударила се птица в един от двигателите. Забелязан е дим в кабината на самолета, съобщава Нова телевизия.", "date": "2019.06.26", "title": "Самолет кацна аварийно на Летище София 40 минути след излитането"}
{"url": "https://www.faktor.bg/bg/articles/za-mestniya-vot-shte-se-iziskva-spetsifichna-nastroyka-na-mashinite", "text": "Централната избирателна комисия проведе машинно гласуване в 3000 избирателни секции, които машини бяха разпределени на случаен принцип. Максималната прогнозна стойност за машините беше в размер на 7,5 млн. лева без ДДС. За доставчик бе избрана фирмата ''Сиела Норма'', а машините са произведени в Тайланд. Това заяви на пресконференция пред медиите председателят на ЦИК Стефка Стоева във връзка с проведените на 26-и май избори за членове на Европейския парламент. ,,Задачата по сертифицирането им бе възложена на БАН и на Софийския университет. Поради големия брой машини, голям обем документи и кратките срокове окончателният одитен доклад беше приет едва на 24-ти май 2019 г., т.е. непосредствено преди транспортирането на машините по секции'', посочи Стоева и сподели, че машините са били охранявани в склад от органите на МВР. По данни на ЦИК 7700 души са избрали да гласуват машинно или това са 27,7% от имащите право на глас у нас, докато над 1,9 млн. избиратели са предпочели да гласуват с хартиена бюлетина. От Избирателната комисия разясниха, че цената на един глас с машинно гласуване възлиза на около 59 лв., докато този с хартиена бюлетина около 77 стотинки. ,,В 295 секции средно по 10 души са избрали да гласуват машинно, а в 26 секции не е било отчетено такова гласуване изобщо. В няколко други пък е бил установен  проблем с машините. В 77 секции са били регистрирани несъответствия в данните за машинно гласуване. Изводите на ЦИК са такива, че въпреки всичко успяхме да проведем законосъобразни избори, но машинното гласуване бе съпроводено с множество трудности и проблеми. За нас цената за машинното гласуване бе неоправдано скъпа'', коментира Стоева. По думите на Стоева предвидените 6000 машини за местните избори наесен също се очаква да създадат проблеми. ,,За местния вот ще се изисква специфична настройка на машините. Освен това по време на втория тур машините ще трябва да се върнат в централния с клад, където да се пренастроят за втори тур, да се сертифицират отново и да се върнат в съответните секции'', сподели председателят на ЦИК. Тя разкри още, че машинното гласуване трябва да се уреди на законодателно ниво и да се посочи кой ще произвежда машините за в бъдеще. По думите ѝ е необходим също така и компетентен държавен орган, който да прави одит и да сертифицира машините. ,,В противен случай машинното гласуване ще се превърне в самоцел, а хората ще продължат да подхождат с недоверие и със страх от манипалуции към този тип гласуване. За нас е важно доверието да бъде съхранено, а не сринато'', заяви в заключение Стоева.", "date": "2019.06.26", "title": "За местния вот ще се изисква специфична настройка на машините"}
{"url": "https://www.faktor.bg/bg/articles/56-godishen-mazh-e-ubit-v-doma-mu-v-plovdiv", "text": "В 8.30 ч. тази сутрин, на  спешния телефон 112, е получен сигнал за намерен в дома му в Пловдив мъж в безпомощно състояние. На адреса са изпратени екипи на Второ РУ и Спешна помощ, които са констатирали смъртта на 56-годишния обитател, съобщават от МВР. Мъжът е издъхнал в адски мъки. Бил е прободен с нож в корема. Уведомена е Окръжна прокуратура - Пловдив и под нейно ръководство се извършват активни процесуални и следствени действия от служители на Второ РУ и отдел \"Криминална полиция\". Образувано е досъдебно производство.", "date": "2019.06.26", "title": "56-годишен мъж е жестоко убит в дома му в Пловдив"}
{"url": "https://www.faktor.bg/bg/articles/tomislav-donchev-bvp-na-balgariya-se-e-udvoil-prez-poslednoto-desetiletie", "text": "Учениците и родителите вече могат да проверяват резултатите от националните външни оценявания след VII клас по български език и литература и по математика. Това съобщиха от пресцентъра на министерството на образованието и науката.  Проверката става с входящ номер и идентификационен код на адрес: http://priem.mon.bg  Обявяването на резултатите по-рано ще осигури на децата и родителите достатъчно време, за да направят избор на училище, профил или на специалност от професия според бала на ученика.  Срокът за подаване на заявленията за класиране е от 3 юли до 5 юли 2019 г.  Учениците могат да кандидатстват за прием в неограничен брой училища. Кандидатстването е електронно. Всяка избрана паралелка трябва да бъде вписана като отделно желание.", "date": "2019.06.26", "title": "МОН публикува резултатите от изпитите по български и математика след VII клас"}
{"url": "https://www.faktor.bg/bg/articles/obshtestvo/zakon-i-red/zaloviha-42-godishen-mazh-ot-kaspichan-ukrival-se-ot-2015-g", "text": "При съвместни оперативно-издирвателни действия на територията на Варна и в Шуменско, в морската столица е установен и задържан 42-годишен мъж от Каспичан, укривал се от правосъдието от 18 септември 2015 г., съобщиха от пресцентъра на ОД на МВР- Шумен. Мъжът, който е криминално проявен, е обявен за общодържавно издирване за изпълнение на влязла в сила присъда \"лишаване от свобода\" за извършено тежко криминално престъпление - причиняване на тежка телесна повреда по хулигански подбуди. Той е предаден на ГД \"Охрана\" за изпълнение на наложената присъда. За случая е уведомен прокурор от ОП-Шумен.", "date": "2019.06.26", "title": "Заловиха 42-годишен мъж от Каспичан, укривал се от 2015 г."}
{"url": "https://www.faktor.bg/bg/articles/it-spetsialist-iztochi-danni-na-hilyadi-starozagortsi", "text": "Пробив в електронната система за подаване на документи за прием в детските и учебните заведения в Стара Загора извърши компютърният специалист Петко Петков. Той направи импровизирана демонстрация и публикува видео в социалните мрежи как със създадена от него програма стига до личните данни на 235 000 жители на област Стара Загора.  Кметът  Живко Тодоров заяви, че очаква официално становище от \"Информационно обслужване\".  Атакуваният софтуер е рабработка на дружеството, информира БНР.", "date": "2019.06.26", "title": "IT специалист източи данни на 235 000 старозагорци"}
{"url": "https://www.faktor.bg/bg/articles/kak-bivshiyat-chlen-na-bkp-i-bsp-iskra-baeva-manipulira-istoriyata-na-prehoda-v-uchebnitsite", "text": "В част от новите учебниците по история за 10 клас не само липсват основни факти и събития за периода на комунистическия режим у нас (1944-1989), но манипулациите продължават на места и в частта, посветена на историята на периода към демокрация след 1989 г., която също присъства в новите учебници. Сайтът desebg.com дава гласност на една от тези манипулации, за да добият хората по-точна  представа за това какво, как и от кого се прави подобна подмяна на фактите. Конкретният пример е от учебника на издателство „Булвест 2000”, предложен за одобрение на МОН, предоставен  благодарение на будни учители от страната. Издателството е възложило този урок за написване на проф. Иска Баева от Софийския университет „Св. Климент Охридски”. Тя  е бивш член на БКП и на БСП след краха на комунизма, а също така е част от екипа на Евразийския център „Via Evrasia”, който до 2017 г. се водеше към СУ. Журналистът Христо Христов се свърза с нея и ѝ зададе въпроса:  Обективно ли са предадени от Вас фактите и събитията в тази част (Тема 9. България след 1989 г.) от учебния материал, в която сте участвали при написването на учебника, подготвен от издателство „Булвест 2000”? И получи отговор от проф. Баева: „Според мен, да”. Ето обаче колко обективно тя е представила един от най-големите обществени скандали в първите месеци на промените – принудителната оставка на президента Петър Младенов и причината за това. Младенов е дългогодишен министър на външните работи по времето на Тодор Живков. След оттеглянето на генералния секретар на БКП на 10 ноември 1989 г. на 17 декември същата година става председател на Държавния съвет г., а след промяна на Конституцията през април 1990 г. е избран за председател (президент) на НРБ. Баева е решила да опише този случай като акцент в раздела под рубриката „ОЩЕ ЗА” и заглавието „Танковата реплика”. Дословното съдържание на текста ѝ е: „На митинга от 14 декември 1989 г. поискват отмяната на чл. 1 от Конституцията. П. Младенов се опитва да успокои множеството, но не искат да го чуят и той казва на околните думи, заснети от Евгений Михайлов. След половин година в предизборен клип на СДС прозвучава записът с фразата: „По-добре е танковете да дойдат”. Избухва скандал, от БСП оспорват автентичността на записа и твърдят, че Младенов е казал: „По-добре е Станко (Тодоров, председател на НС) да дойде”. Споровете продължават и до днес.” След този текст на учениците е зададен въпросът: „Коя теза за танковата реплика приемате? Аргументирайте се”. Манипулацията, извършена от Баева е, че по случая е съставена специална експертна Комисия, която дава заключение пред Главно следствено управление на МВР. Комисията излиза с категорично становище, че записът, направен от режисьора Евгений Михайлов, е напълно автентичен. Баева, умишлено или, случайно или не е пропуснала този факт. Без него текстът ѝ може да бъде оценен като подвеждащ и манипулативен, онези за които е подготвен – учениците от 10 клас и учителите, които трябва да им преподават по него. Сайтът desebg.com се свърза с режисьора Евгений Михайлов за коментар и той бе категоричен: „Няма две тези в този случай. Има един факт и той е, че специалната комисия, съставена от експерти, се произнесе категорично, че направеният запис с казаното от Петър Младенов „По-добре е танковете да дойдат” е автентичен. Всичко останало е продължение на лъжата на комунистите от 1990 г.”", "date": "2019.06.26", "title": "Как бившият член на БКП и БСП Искра Баева манипулира историята на прехода в учебниците"}
{"url": "https://www.faktor.bg/bg/articles/novini/balgariya/zaharieva-izyavlenieto-na-prezidenta-na-severna-makedoniya-za-gotse-delchev-beshe-nemislimo-predi-nyakolko-godini", "text": "Изявлението на президента на Северна Македония Стево Пендаровски за Гоце Делчев беше немислимо преди няколко години, каза министърът на външните работи Екатерина Захариева. Според нея сега е ред обаче на следващите стъпки - съвместната комисията да се съгласи на общ текст, който да се основава на общите чествания и най-вече - за промяна на техните учебници: \"Има още доста какво да се направи и по отношение на пълното изграждане на доверието. Докато продължават в техните учебници да има изкривяване на истината за общата ни история, от време на време  ще възникват тези напрежения. Важното е, че ние водим диалог и начинът да се реши това напрежение е да кажем истината\". В интервю за телевизия „Алсат\" миналата седмица президентът Пендаровски определи като неоспорим факта, че Гоце Делчев се е определял като българин. В същото време той каза, че борбата му е била за независима Македония.", "date": "2019.06.26", "title": "Захариева: Изявлението на президента на Северна Македония за Гоце Делчев беше немислимо преди няколко години"}
{"url": "https://www.faktor.bg/bg/articles/dmitriy-peskov-ne-se-predvizhda-priemaneto-na-dokument-sled-sreshtata-mezhdu-putin-i-tramp", "text": "Държавният глава на Руската федерация Владимир Путин и неговият американски колега Доналд Тръмп може да проведат отделна среща „с определено съдържание\" по време на форума на върха на Г-20 в Осака, но не се предвижда подписване на изявление за резултатите от тези преговори. Това заяви пред журналисти говорителят на Кремъл Дмитрий Песков, предава TACC. Според него страните продължават да „работят по подготовката на евентуална среща\". В отговор на въпрос дали става дума за отделна среща или разговор във формат „на крака”, говорител на Кремъл каза: „Не изключваме възможността за провеждане на отделна среща между Путин и Тръмп с определено съдържание“. Песков добави, че подписването на изявление за резултатите от тези преговори не е планирано. „Няма подготовка на документи\", поясни той.", "date": "2019.06.26", "title": "Дмитрий Песков: Не се предвижда приемането на документ след срещата между Путин и Тръмп"}
{"url": "https://www.faktor.bg/bg/articles/karayancheva-v-ruskoto-federalno-sabranie-podkrepyame-vazmozhnostta-za-preminavane-na-razklonenie-na-turski-potok-prez-balgariya", "text": "Страната ни подкрепя възможността за преминаване на разклонение на \"Турски поток\" през територията на България в контекста на създаването на регионалния газов хъб \"Балкан\". Така ще се постигне реална диверсификация на доставките на газ и конкурентни цени. България не възразява срещу нито един проект, който отговаря на действащото европейско законодателство, допринася за сигурността на доставките и целите на Енергийния съюз и е икономически обоснован. Това заяви председателят на Народното събрание Цвета Караянчева в изказването си пред членовете на Съвета на федерацията на Федералното събрание на Руската федерация. За първи път председател на българския парламент говори пред представителите в горната камара на руския парламент.   \"Има голям потенциал за задълбочаване на двустранните отношения в сферата на енергетиката, където Русия и България са дългогодишни партньори. Сътрудничеството в енергетиката трябва да бъде продължено при спазване на принципите – целесъобразност, конкурентност, прозрачност, сигурност на доставките и пазарно обоснована цена. България води политика, насочена към гарантиране на енергийната сигурност както за страната, така и за Европейския съюз“, добави Цвета Караянчева, цитирана от Канал 3.    Председателят на Народното събрание отбеляза, че сътрудничеството между България и Русия в областта на ядрената енергетика заслужава внимателно, отговорно и задълбочено обсъждане. Тя добави, че в дневния ред на българо-руското сътрудничество са и инвестиционните перспективи.   \"През последната година и половина политическият диалог между България и Русия на най-високо ниво е обнадеждаващ. Динамиката на политическите контакти, както и солидният потенциал на двустранните връзки, трябва да доведат до увеличаване на практическото взаимноизгодно сътрудничество. Ние искаме да развиваме отношения с Руската федерация, основани на диалога, конструктивното сътрудничество и взаимното зачитане на интересите\", посочи в словото си Цвета Караянчева.   Тя подчерта, че отношенията между България и Русия са споени с най-здравата връзка – тази на духа, вярата и културата. \"Те са положени върху солиден исторически фундамент, имат дълголетна история и силен емоционален заряд. \"Славянобългарската писменост, книжнина и култура, езиковата и духовна близост, делото на светите равноапостоли Кирил и Методий и на още плеяда дейци на славянското просвещение винаги ще озаряват връзките между нашите народи\", отбеляза Караянчева.   \"Отношенията между България и Русия имат дълбоки корени във вековете, но несъмнено връхна точка в летописа на българо-руските връзки е Освобождението на България. Ние помним и никога не ще забравим – за свободата на нашето Отечество загинаха хиляди руски войни, свободата възкреси за нов живот българската държава и проправи пътя й към модерната европейска държавност. Вече 140 години България съхранява дълбоката благодарност към Русия за възстановяването на българската държавност\", добави тя.   \"Българо-руските отношения се развиват в условията на един непрекъснато усложняващ се свят, свят на ескалиращи кризи, на дълги процеси на уреждане на конфликти, на крехки баланси и на трудно напасване на интереси в международен план. В диалога с Русия България се ръководи от своите национални интереси и от общата политика на държавите-членки на ЕС и НАТО\".  България в качеството си на пълноправен член на Европейския съюз и НАТО би могла да способства за развитие на диалога на тези две организации с Руската федерация. България има интерес от възстановяване на доверието и от развитието на открити и прагматични отношения между Брюксел и Москва\", обясни председателят на българския парламент.   Българска парламентарна делегация, водена от председателя на Народното събрание Цвета Караянчева, е на двудневно официално посещение в Москва. В състава на делегацията са съпредседателите на Групата за приятелство България – Русия Красимир Велчев и Антон Кутев, заместник-председателят на групата Волен Сидеров и народните представители Диана Саватева, Боряна Георгиева и Ахмед Ахмедов.", "date": "2019.06.26", "title": "Цвета Караянчева пред руския Съвет на федерацията: Подкрепяме разклонение на \"Турски поток\" през България"}
{"url": "https://www.faktor.bg/bg/articles/novini/balgariya/pravitelstvoto-sazdade-natsionalen-koordinatsionen-tsentar-za-bezopasno-dvizhenie-po-patishtata", "text": "С правителствено постановление се създава Национален координационен център за безопасно движение по пътищата като част от мерките за ограничаване на пътнотранспортния травматизъм до 2020 г. В структурата на Центъра влизат служители на главните дирекции „Национална полиция“ и Главна дирекция „Пожарна безопасност и защита на населението“ в МВР, Агенция „Пътна инфраструктура“, Изпълнителна агенция „Автомобилна администрация“ и Държавна агенция „Безопасност на движението по пътищата“. Центърът ще осигурява оперативна координация и взаимодействие между компетентните държавни структури при прилагането на мерки за превенция, временна организация на движение, координация при усложнени пътни и метеорологични условия, затруднения или блокиране на движението, пътнотранспортни произшествия и аварии на територията на страната.  Центърът ще работи непрекъснато - при режим 24/7. Целта е в реално време служителите да получават сигнали и информация от всички компетентни институции и след оперативна обработка на данните да се предприемат общи действия за реакция. Обособяването му ще допринесе за постигане на приетия интегриран подход „Безопасна система“ с визия нула загинали и тежко ранени на пътя, съгласно РМС № 16/17.01.2019 г.  Центърът не е отделно юридическо лице и ще бъде разположен в сграда на Министерството на вътрешните работи. За неговото обезпечаване няма да бъдат разходвани допълнителни бюджетни средства, няма да бъдат разкривани и допълнителни щатни бройки.", "date": "2019.06.26", "title": "Правителството създаде Национален координационен център за безопасно движение по пътищата"}
{"url": "https://www.faktor.bg/bg/articles/skandal-v-ns-lozan-panov-predlaga-zakrivane-na-sadilishta-pavel-shopov-go-prashta-da-se-grizhi-za-chistachkite", "text": "Да се закрият още две военни съдилища, а в слабо натоварените районни съдилища да правораздава само един магистрат. Тези две предложения изложи днес в Народното събрание председателят на Върховния касационен съд Лозан Панов при представяне на годишния доклад за дейността на съдилищата за 2018 година. Той беше приет със 122 гласа „за“, без нито един против и въздържал се. Темата за неравномерната натовареност в съдебната система и реформата на съдебната карта се промъкна още в началото на дебатите при обсъждане на годишния доклад за работата на Висшия съдебен съвет (ВСС). Пенчо Милков от БСП заяви, че този въпрос е засегнат във всички доклади и ВСС трябва да регламентира равномерно натоварване на магистратите, да го следи и да реагира при нужда. Той припомни, че Народното събрание измени различни закони, с което промени подсъдността по някои видове дела, за да се облекчи положението в Софийския градски съд. „Но определено има необходимост от реорганизиране на органите на съдебната власт и това е видно от мерките, които държавното обвинение предприе със закриването на 11 районни прокуратури. Явно движението е в тази посока“, каза Милков и препоръча активно да се работи в тази насока, имайки предвид и съдилищата. Председателят на ВКС отговори, че моделът, възприет от държавното обвинение, не може да се приложи по отношение на съдилищата, защото те разглеждат и граждански, и търговски дела. А тенденцията е за увеличаване на броя на търговските. Той цитира данните за натовареността за 2018 г., според които около 30 районни съдилища са изключително слабо натоварени, а там работят поне по двама съдии. И се обърна към депутатите с идеята в тези съдилища да остане само един съдия като председателят на съответния окръжен или апелативен съд има възможност за бърза реакция по неговото временно заместване при отсъствие. Панов поясни, че основният аргумент срещу тази негова идея би бил, че по този начин няма да има възможност за спазване на случайното разпределение на делата. Но добави, че и в момента в Ардино и в Трън, а и на други места, от години правораздава по един съдия и това не е предизвикало проблем сред страните. „Ако се реализира тази идея съдът и държавата няма да абдикират от населеното място. Мярката за закриване на съдилища е много непопулярна и ще има реакции от местната власт. Няма да се стигне до това, ако има един съдия и постоянното присъствие на магистрат бъде обезпечено с възможната реакция от председателя на окръжен или апелативен съд. За това ще има нужда от законодателно изменение“, коментира Панов. Другото му предложение е да се редуцира броят на първоинстанционните военни съдилища и от три, да остане само един. Панов отново се позова на статистиката, според която средно на година един военен съдия разглежда около 3.20 дела, като в софийския военен съд един магистрат на година гледа две дела от общ характер. По думите му, в „малка България и при малък брой военнослужещи“ един първоинстанционен военен съд и един апелативен са достатъчни. Иначе, той за пореден път постави въпроса за липсата на автентично тълкуване на законодателните изменения във връзка с момента на публикуване на окончателните съдебни актове. Председателят на ВКС припомни, че през есента на миналата година депутати са казали, че тълкуване няма да има, а ще има промени в нормативната уредба, но това още не е факт. Панов се спря и на реакциите в Народното събрание след две тълкувателни решения на Върховния касационен съд. Първото е на трите колегии на ВКС и е за разширяването на кръга от лица, които могат да претендират за обезщетения при смърт на близък. А второто тълкувателното решение е на Гражданската колегия на ВКС, с което беше прието, че прекратяването на наказателното производство е абсолютна процесуална пречка пред делото за конфискация на имуществото. След постановяването и на двете, парламентът спешно прие промени в закона. Панов отново ги защити като каза, че първото е било в интерес на обществото и е провокирано от променените обществени отношения през последните години. Що се отнася до конфискацията, то той за пореден път изрази учудването си от бързата реакция на парламента. Единственият депутат, който взе отношение по доклада за дейността на съдилищата, беше Павел Шопов. Юристът каза на Панов, че всеки трябва да си знае мястото, че трябва да решава конкретни казуси, че няма право на мнение и трябва да се грижи чистотата на Съдебната палата и за чистачките. „Да си съдия е да се произнесеш по конкретен казус и нямаш право на мнение, на интервюта, да излизаш и протестираш, да организираш знайни и незнайни люде. Всеки член на ВСС да говори пред ВСС, а не в обществото като магистрат или специалист, защото ВСС действа като колективно тяло. Никой няма право да си приписва правомощия, които са по-големи от дадените му в Конституцията и законите и никой не може да се нарича първи, втори, трети. Двете тълкувателни решения са постановени от съдии от ВКС и те нямат право на коментар, становище или пък да изказват препоръки към народните представители. Председателят на ВКС се грижи за сградата, за чистотата, за чистачките, а членовете на ВКС постановяват решения и гледат казус и всички знаем какви функции имат те“, каза Шопов. Лозан Панов му отговори, че е дошъл в парламента да говорят по сериозни теми, а не просто формално да изнесе доклада. „Няма защо някой да се плаши от дискусия, това е способ за размяна на мнения. Председателите на ВКС и ВАС и главният прокурор са публични личности и като такива те могат да изказват мнения, да дават интервюта, особено когато се нападат съдии и се използва реч, която е агресивна спрямо магистратите. Но да се обвинява ВКС, че допълва закона и променя стандарти, които били много добри, не мога да приема и ще защитавам колегите, които не са допуснали нарушения в своята работа“, каза Панов. Последва и гласуването на доклада. Преди това със 121 гласа „за“ и един „въздържал се“ депутатите приеха доклада на ВСС, а със 118 гласа „за“ и един „против“ беше подкрепен и докладът на Инспектората към съвета. Без дебат и въпроси бе изслушан и докладът за дейността на административните съдилища, представен от председателя на ВАС Георги Чолаков. Той бе кратък – поясни, че действително има неравномерна натовареност, но ръководството на ВАС предприема мерки за това. Изтъкна, че във ВАС са разгледани двойно повече дела от ВКС при по-малък числен състав. Призна, че Върховният административен съд е длъжник по отношение на тълкувателната дейност, но това ще се промени, защото се очаква да бъдат образувани тълкувателни дела по всички закони, с които подсъдността по някои видове дела бе ограничена до една инстанция. Докладът бе подкрепен от 83 народни представители, нямаше нито един против и въздържал се.", "date": "2019.06.26", "title": "Скандал в НС: Лозан Панов предлага закриване на съдилища, Павел Шопов го праща да се грижи за чистачките"}
{"url": "https://www.faktor.bg/bg/articles/galap-interneshanal-edva-52-ot-balgarite-imat-polozhitelno-otnoshenie-kam-demokratsiyata", "text": "52% от българите имат положително отношение към демокрацията. Преди десетилетие техният брой е бил 60%, показва изследване на \"Галъп интернешънъл\". В България, в третото десетилетие след началото на демократичните промени, отношението към демокрацията остава по-скоро положително, но е в по-ниска степен спрямо световните тенденции, смятат социолозите. Същевременно 76% от хората по света се съгласяват с твърдението, че демокрацията може да има недостатъци, но е най-добрата форма на управление.  В проучването на германската социологическа агенция Dalia Research и Фондация \"Алианс на демокрациите\" са участвали повече от 150 000 души от 57 държави Това показват данните от две вълни на изследване, проведени от световната асоциация \"Галъп интернешънъл\" (в сътрудничество с УИН) в повече от 60 държави и сред над 60 хиляди души. Вълните са в средата на двете десетилетия на двайсет и първия век - през 2005 и 2015 г. За първи път се сравняват даннитe от двете мащабни изследователски вълни. Поводът е 30-тата годишнина от 1989 г., когато падна \"Желязната завеса\".  По региони през 2015 г. демокрацията е най-харесвана - очаквано - в Северна Америка (82% мнозинство съгласно, че демокрацията е най-добра форма на управление). В Западна Европа 80% от запитаните одобряват демокрацията.  От друга страна, по-ниските нива на съгласие с твърдението, че демократичната система е най-добра са най-ниски в Източна Европа (64%) и Северна Азия (55%). Дори на фона на Източна Европа одобрението за демокрацията в България е под средните стойности. Явно е, че при нас резултатите от трансформацията след 1989 г. е оставила много въпросителни за качеството на демокрацията, пишат социолозите. 52% от българите са съгласни, че макар и да има своите недостатъци, демокрацията все пак е най-добрата форма на управление. Една трета от сънародниците ни не приемат това твърдение, а 16% не знаят как да отговорят. Делът на българите, които не смятат, че демокрацията е най-добрата форма на управление, се е повишил с една десета - от 23% на 32%. Ситуацията е сходна и в съседните на България държави. В Румъния, с която споделяме в последните десетилетия общ път на демократично развитие, през 2005 г. делът на съгласните, че демокрацията е най-добра система е бил 80%, а през 2015 се стопява до 58%.  Според изводите на \"Гълъп интернешънъл\" има повишаване на съмнението и критичността по отношение на демократичното управление у нас и това е в съзвучие с настроенията страните от региона. Разбира се, следваща вълна на изследване ще покаже дали и доколко тази тенденция е устойчива. Ако у нас наистина убедеността в качеството на демокрацията трайно спада, въпросът следва да получи адекватно внимание, защото е повод за тревога.  Снимка 430886 Източник: gallup-international.bg Населението на света показва висока степен на приемане на демокрацията. В нашето десетилетие 76% от всички запитани отговарят положително или по-скоро положително на твърдението \"Демокрацията може и да има своите недостатъци, но е най-добрата форма на управление\". По-скоро несъгласни или съвсем несъгласни са 20%. Хората, които нямат отговор са 4%. Десет години по-рано делът на съгласните и по-скоро съгласните е бил 79% - срещу 17% по-скоро несъгласни или съвсем несъгласни, а останалите - колебаещи се.  Снимка 430883 Източник: gallup-international.bg Разколебаване показват всички изследвания сред хората, които харесват демокрацията. Най-осезаема е разликата в Азия, Африка и в Източна Европа. Предстои още една вълна от изследвания, която да покаже дали това е устойчива тенденция. Възприемането на демокрацията като най-добра форма на управление днес е широко разпространено във всички демографски групи по света. Подкрепата за демокрацията е висока, и се среща практически сред всички вероизповедания. Закономерно, колкото по-високо е нивото на образование и доходите, толкова по-висока е и подкрепата на демократичното управление.  FACEBOOK  TWITTER  LinkedIn  3  2 демокрация, желязна завеса, 1989 г.   ОЩЕ ПО ТЕМАТА ВОДЕЩИ НОВИНИ БИЗНЕС ИСТОРИИ КОМЕНТАРИ (0) СОРТИРАЙ КОМЕНТИРАЙ  ОЩЕ ОТ БОРСИ И ФИНАНСИ ХРОНИКИ Начало  / У нас  / Политика  / До 52% падат българите, убедени в демокрацията ИЗБРАНО Chosen Article Валежите продължават, жълт код за 5 области Времето TOPSPORT ПОСЛЕДНИНАЙ-ЧЕТЕНИ Увеличават с 2 млн. лв. бюджета по проект \"Красива България\" преди 10 минути Отпускат допълнителни 3 млн. лева за деца в риск преди 13 минути Съдът в Страсбург призна правото на Италия да не приема мигранти преди 15 минути Нов Национален център бори войната по пътищата преди 15 минути И пред Съвета на федерацията Караянчева говори за енергетика преди 25 минути Подписваме търговската сделка между ЕС и Канада преди 25 минути Удължиха с година срока на НКЖИ да изплати заема си преди 30 минути Русия се закани да отговори на НАТО с реципрочни военни мерки преди 39 минути Газова бутилка подпали къща в Шумен преди 39 минути Камарата на архитектите скандализирана заради терасата на шефа на КПКОНПИ преди 43 минути ВАЛУТНИ КУРСОВЕ USD USD 1.71745 CHF CHF 1.76074 EUR EUR 1.95583 GBP GBP 2.18565 Абонирай се subscribe Въведете e-mail НАЙ-ЧЕТЕНИТЕ НОВИНИ ЗА ПОСЛЕДНИТЕ 7 ДНИ ПОСЛЕДНИТЕ 30 ДНИ Бус с деца от Червен бряг катастрофира при разклона за Априлци Бус с деца от Червен бряг катастрофира при разклона за Априлци преди 3 дни \"Банка ДСК\" уведомява органите за сигнал за незаконно източване на данни \"Банка ДСК\" уведомява органите за сигнал за незаконно източване на данни преди 2 дни Борисов: Семейството ми беше Цветанов Борисов: Семейството ми беше Цветанов преди 5 дни Ердоган пак загуби изборите за ИстанбулОБНОВЕНА Ердоган пак загуби изборите за Истанбул преди 2 дни В САЩ обявиха защо НАТО трябва да се страхува от С-400 В САЩ обявиха защо НАТО трябва да се страхува от С-400 преди 5 дни НАТО с ултиматум към Русия до 2 август НАТО с ултиматум към Русия до 2 август преди 1 ден Ердоган предупреди САЩ с отмъщение, ако наложат санкции за С-400 Ердоган предупреди САЩ с отмъщение, ако наложат санкции за", "date": "2019.06.26", "title": "\"Галъп интернешънъл\": Едва 52% от българите имат положително отношение към демокрацията"}
{"url": "https://www.faktor.bg/bg/articles/regionalna-komisiya-otsviri-prezidentskoto-veto-varhu-zakona-za-ustroystvo-na-chernomorskoto-kraybrezhie", "text": "Регионална комисия прие повторно промените в Закона за устройство на Черноморското крайбрежие и с това преодоля президентското вето. „За“ повторното приемане на закона гласуваха 13 членове на комисията, „против“ – 6 и „въздържали се“ -0, с което ветото бе преодоляно. Законът бе приет на 13 юни 2019 г. от Народното събрание. С приетите изменения се забрани разполагането на плажни принадлежности като палатки, чадъри, кърпи и шезлонги върху пясъчните дюни. При нарушение депутатите решиха да се налагат глоби в размер от 500 до 1000 лв. Приети бяха санкции и за паркиране или преминаване на автомобили през пясъчните образувания. Те ще бъдат от 1 000 до 3 000 лв., като може да се конфискува и имущество на стойност между 3 000 и 5 000 лв. Законът важи не само за плажните дюни, но и за тези в близост до крайбрежните зони.  Законът бе върнат за ново обсъждане от президента Румен Радев на 24 юни 2019 г. В мотивите си президентът заявява, че не се противопоставя на опита да бъдат въведени правила, нормативи и стандарти, както изрично повелява чл. 55 от Конституцията, прокламиращ основното право на здравословна и благоприятна околна среда. Според президента обаче, режимът за „диво къмпингуване“ става по-рестриктивен, като се въвеждат значителни ограничения в сравнение с досегашния ред. След комисията ветото трябва да бъде разгледано и в пленарна зала. Съгласно Правилника за организацията и дейността на парламента Народното събрание приема повторно закона с мнозинство повече от половината от всички народни представители, което означава, че ветото е преодоляно. Ако върнатият закон не получи необходимото мнозинство и е оспорен по принцип, той подлежи на разглеждане по реда, предвиден за обсъждане и приемане на законопроекти.", "date": "2019.06.26", "title": "Регионална комисия отсвири президентското вето върху Закона за устройство на Черноморското крайбрежие"}
{"url": "https://www.faktor.bg/bg/articles/medvedev-kam-karayancheva", "text": "Оптимисти сме за развитието на двустранните отношения между България и Русия. Това беше общото послание на председателя на Народното събрание Цвета Караянчева и министър-председателя на Руската федерация Дмитрий Медведев по време на работна среща в Дома на правителството в Москва, съобщиха от пресцентъра на парламента. Цвета Караянчева благодари на Дмитрий Медведев за решението на казуса с възможността българските студенти да работят почасово в Руската федерация. Председателят на парламента гарантира, че българската страна полага необходимите усилия за реализацията на проекта за изграждането на разклонението от „Турски поток“ към България и Сърбия, което страната ни предлага да се нарича „Балкански поток“. „Проектът се изгражда по всички европейски изисквания и чрез свързването му с газов хъб „Балкан“ ще гарантира стратегическата роля на България на европейската газова карта“, заяви Цвета Караянчева. Руският премиер Дмитрий Медведев приветства работата по изграждането и разширяването на газовата инфраструктура в България и региона и изрази задоволство, че България ще участва в реализацията на разклонението на „Турски поток“ и в транзита на газ. Освен това руският премиер потвърди, че „Росатом“ ще се включи в процедурата за избор на стратегически инвеститор за АЕЦ „Белене“. По време на разговора Цвета Караянчева и Дмитрий Медведев обсъдиха възможностите за увеличение на стокообмена между двете страни и отбелязаха, че най-важното в отношенията между България и Русия са контактите между хората. В края на срещата руският премиер изпрати поздравления на българския си колега Бойко Борисов. Българска парламентарна делегация, водена от председателя на Народното събрание Цвета Караянчева, е на двудневно официално посещение в Москва. В състава на делегацията са съпредседателите на Групата за приятелство България – Русия Красимир Велчев и Антон Кутев, заместник-председателят на групата Волен Сидеров и народните представители Диана Саватева, Боряна Георгиева и Ахмед Ахмедов. ", "date": "2019.06.26", "title": "Медведев към Караянчева: „Росатом“ ще се включи в процедурата за избор на стратегически инвеститор за АЕЦ „Белене“"}
{"url": "https://www.faktor.bg/bg/articles/borisov-sravni-gotse-delchev-s-che-gevara", "text": "\"Опасна и трудна е темата за Западните Балкани. Нашето председателство даде рестарт на тази процедура\". Това заяви министър-председателят Бойко Борисов по време на втория икономически форум в Пловдив. Събитието се организира от Делфийския икономически форум. \"Исторически ние сме се били с всичките  съседи и те с нас, резултатът е, че Западните Балкани са най-изостаналият регион във всяко едно отношение. Надявам се с колегите от Северна Македония в комисията по история по най-бързия начин да приемат необходимите заключения, за да може договорът за добросъседство да се спазва и да продължим максимално да ги подкрепяме за ЕС и НАТО\", посочи Борисов. Той подчерта, че героите трябва да ни обединяват, а не да стават ябълката на раздора. Един Че Гевара от Аржентина е отишъл да се бие за свободата на Куба и след това е загинал в трета страна, даде пример Бойко Борисов, коментирайки спортната тема за Гоце Делчев. Гоце Делчев е български герой, който се е жертвал и е заложил всичко за свободата на Македония. За радост Балканите имат в момента политици с разум и опит и ще преодолеем тези трудности, коментира той. За последните години са се вдигнали доходите 2 пъти, а БСП се хвалят, че ще вдигат доходите. Как ще ги вдигате? От бюджета ли? Вече ви видяхме как вдигахте и се сринахте. Доходи и заплати се вдигат с инвестициите и с безнеса, с тези които прявят брутния вътрешен продукт, отсече Борисов. Изключително добрата данъчна среда изтъкна премиерът. Тази година ще имаме огромен харч за нашите военни, за да бъдем адектватни, подчерта Борисов. България показа как без да се засягат ничий еинтереси да бъде еднакво полезна и за себе си и за съседите. Преди месец с премиера Ципрас започнахме изграждането на интерконекторната връзка с Александруполис - Димитровград, припомни Борисов и благодари на професионалистите, които правят газовите тръбопроводи, с които се е видял по време на обиколките си из страната. Снощи имах среща с опозиционния лидер Мицотакис в Брюксел. Той ми е приятел. И Ципрас, и Мицотакис са ми изключително близки и на мен, и на България, заяви Борисов. Исками се да изградим връзката с Александруполус до магистрала Марица, спокойно той може да бъде публично - частно партньорство. От 1 август ни е готова Тол системата. Имаме редкия шанс на тази територия Балканите, да направим един прекрасен бизнес климат, заяви премиерът.", "date": "2019.06.26", "title": "Борисов сравни Гоце Делчев с Че Гевара, призова героите ни да не стават ябълка на раздора в отношенията с македонците"}
{"url": "https://www.faktor.bg/bg/articles/pravitelstvoto-odobri-nad-33-mln-leva-dopalnitelni-razhodi", "text": "Правителството одобри над 33 млн. лева допълнителни разходи. 24 млн. от тях са за Държавния резерв, за да се попълнят запасите от зърно. Близо 2 млн. лева получава община Перник за изграждане на кръгово кръстовище, с 300 хил. лева ще се санира детска градина в Сливен. Със 7,3 млн. лева ще се изгражда успореден на оградата по българо-турската граница път, ще се транспортират и екологично третират отпадъци от площадката край Девня. 3,3 млн. лева допълнително получават общините от правителството. С парите ще се подпомага достъпът до образование и ще се предотвратява отпадането от училище на деца и ученици от уязвимите групи. За целта ще могат да се назначават социални работници, образователни медиатори, помощник-учители и да се заплащат допълнителни часове по български език в детските градини и училищата. През май правителството вече предостави за тези мерки над 21 млн. лева.", "date": "2019.06.26", "title": "Правителството одобри 24 млн. лв. за попълване на Държавния резерв със запаси от зърно"}
{"url": "https://www.faktor.bg/bg/articles/dete-s-autizam-skochi-ot-8-miya-etazh-v-plovdiv-kato-po-chudo-e-otselyalo", "text": "12-годишно дете с аутизъм скочи от 8-ия етаж на жилищен блок в Пловдив. Случката се разиграла в неделя, малко преди 16 часа в ЖР \"Тракия\". Момчето скочило от терасата на семейното жилище, а на телефон 112 се обадил бащата на момчето. Пристигналите на място екипи установили, че детето е в съзнание и го откарали в УМБАЛ „Свети Георги“, предаде trafficnews.bg. От лечебното заведение съобщиха, че момчето е настанено веднага в дежурната за деня хирургия. То е със счупени ребра, контузия на главата и гръдно-коремна травма.  Същия ден, но на друга улица в града, станал друг подобен инцидент. 37-годишен мъж скочил от терасата на 4-ия етаж на жилището си на улица „Сава Муткуров“. За щастие, мъжът също е без опасност за живота и е откаран в болница.  По-късно станало ясно, че той има психично заболяване.", "date": "2019.06.26", "title": "Дете с аутизъм скочи от 8-мия етаж в Пловдив, като по чудо е оцеляло"}
{"url": "https://www.faktor.bg/bg/articles/zapochva-izslushvaneto-na-kandidatite-za-generalen-direktor-na-bnr", "text": "Съветът за електронни медии ще изслуша петимата достигнали до финала кандидати за генерален директор на БНР - Светослав Костов, Митко Димитров, Валерий Тодоров. В четвъртък ще бъдат изслушани Даниела Манолова и Александър Велев. Изслушванията се ръководят от председателя на Съвета за електронни медии и се протоколират и записват чрез устройства, регистриращи звук. Изслушванията се предават директно от Българското национално радио - Радио Бинар. По време на изслушванията могат да присъстват журналисти без право да участват с въпроси и коментари. Изслушването се състои от: Кратко представяне от кандидата на концепцията за неговата дейност в обществената медия - до 15 минути. Отговори на въпроси, задавани от членовете на Съвета за електронни медии. Всеки член на Съвета има възможност в рамките на до 10 минути да отправи своите въпроси към кандидата. Времетраенето на отговорите е общо до 40 минути с възможност за удължаване, но с не повече от 10 минути. След приключване на изслушването, председателят на СЕМ дава възможност на представители от БНР да зададат въпроси. Времето за изложение на всички въпроси е общо до 5 минути. На кандидата се предоставя право на отговор след изчерпване на зададените въпроси към него. Времето за отговор е до 10 минути. След приключване на изслушването от СЕМ и отговорите на запитванията от страна на представителите на Българското национално радио, Съветът за електронни медии, при изразено съгласие от страна на кандидата, предоставя възможност на присъстващите журналисти да зададат своите въпроси. Тази възможност ще бъде реализирана в паузите между изслушванията на отделните кандидати и в рамките на не повече от 15 минути. Резултатът от конкурса ще бъде обявен в петък, 28 юни.", "date": "2019.06.26", "title": "Изслушват кандидатите за генерален директор на БНР"}
{"url": "https://www.faktor.bg/bg/articles/spetsprokuraturata-iska-postoyanen-arest-za-trafikantite-na-migranti", "text": "Специализираната прокуратура ще поиска постоянен арест за задържаните в понеделник двама българи и шестима чужденци за трафик на хора. Обвиненията срещу тях са за незаконно превеждане от Турция към Западна Европа на групи от афганистанци, иракчани и пакистанци. За услугата каналджиите прибирали между 8 и 10 000 евро на човек. Превеждането ставало по изключително опасен за мигрантите начин. Групата ги извозвала в бусове с тайници до квартири в столичните квартали \"Филиповци\" и \"Орландовци\". Няколко дни след това продължавали към Сърбия, където ги поемали местни каналджии.", "date": "2019.06.26", "title": "Спецпрокуратурата иска постоянен арест за трафикантите на мигранти"}
{"url": "https://www.faktor.bg/bg/articles/savetnichka-na-radev-prezidentat-ne-se-konfrontira-a-balansira-razlichnite-vlasti", "text": "\"Президентското вето не е конфронтация, а инструмент за балансиране между различните власти\". Това каза секретарят на държавния глава Румен Радев по правни въпроси проф. Емилия Друмева по време на дебатите в Регионална комисия по президентското вето върху Закона за устройство на Черноморското крайбрежие.  Проф. Друмева посочи, че ветото по принцип не е конфронтация, то е едно класическо средство, инструмент за балансиране между разделените власти. По думите й този акт е една възможност за преосмисляне и бърза и ефективна корекция. „Точно с това предназначени е и в този смисъл е наложено и това вето“, каза още проф. Друмева във връзка с върнатия за ново обсъждане Закон за устройство на Черноморското крайбрежие.", "date": "2019.06.26", "title": "Съветничка на Радев: С ветото си президентът не се конфронтира, а балансира различните власти"}
{"url": "https://www.faktor.bg/bg/articles/valeri-simeonov-ne-e-problem-da-varnem-nadvzetite-pari", "text": "Нямаме проблем да върнем надвзетата субсидия, не сме похарчили всичко за евровота. Това заяви лидерът на НФСБ Валери Симеонов пред журналисти във връзка с надвзетите партийни субсидии, предаде репортер на \"Фокус\".  \"Ще ви информираме\", уточни още политикът. Според него това бързане и непрекъснатото медийно говорене усложнява намирането на решение по въпроса за субсидиите, когато става въпрос за позиции на различни партии.  На въпрос дали ще е проблем, ако до края на юли не се вземе решение, Симеонов обясни, че партньорите са се разбрали да бъде взето такова дотогава.  \"За мен решението може да се вземе и за една седмица. Ще се постарая да намерим сравнително бързо решение. Въпросът не е чак толкова сложен\", каза още лидерът на НФСБ.", "date": "2019.06.26", "title": "Валери Симеонов: Не е проблем да върнем надвзетите пари"}
{"url": "https://www.faktor.bg/bg/articles/ninova-prizna-nyama-sredstva-da-si-varnem-nadvzetite-pari", "text": "Надвзетите пари ще ни бъдат удържани от следващата субсидия, към момента не разполагаме с тях. Това призна пред журналисти лидерът на БСП Корнелия Нинова във връзка с надзветите партийни субсидии, предаде репортер на Агенция \"Фокус\".  \"Надвзетите пари ще ни бъдат удържани от следващата субсидия. Имаме, както знаете информацията към декември миналата година - 6 млн. лв., но ние за разлика от ГЕРБ не си държим парите на влогове за лихви. Тези близо 6 млн. лв. от началото на тази година сме похарчили за европейската кампания - 2 млн., старта на БСТВ - около 1, 5 млн. лв., също толкова за средства за издръжка на структурите, така че към момента ние не разполагаме де факто с тези пари. Имали сме ги преди половин година\", допълни тя.  На въпрос дали БСП ще отиде на консултации за субсидиите, Нинова отговори: \"Да, разбира се, това беше наша инициатива още преди десетина дни. Смятаме, че това е разумното. Да седнем и с аргументи и без емоции да обсъдим в две посоки. Да не допускаме частни интереси да си купуват партии, да диктуват политиката на България, но да намалим субсидията, така че обществото да се успокои, че партиите не харчат излишни пари. С тези два принципа отиваме на разговори. Трябваше да бъдат днес. Бяхме вчера поканени за днес, но сега на председателски съвет са се уточнили, че няма да има такива\", коментира още Нинова.  Тя изрази съжаление, че няма да падат ДДС за храните. \"Ние внесохме предложение за намаляване на ДДС за храни и лекарства\", припомни партийният лидер и обърна внимание, че тези мерки са добра европейска практика и подчерта, че ръководената от нея партия ще продължава да отстоява тази политика.  \"Ще продължаваме, може би за трети път го внасяме. Ще го аргументираме и в следващия бюджет за следващата година, когато отворим отново данъчните закони през октомври\", посочи още Нинова.", "date": "2019.06.26", "title": "Нинова призна за банкрута на БСП, ще връщат надвзетите пари от следващата субсидия"}
{"url": "https://www.faktor.bg/bg/articles/prof-evelina-kelbecheva-v-novite-varianti-na-uchebnitsi-po-istoriya-se-zamazvat-tseli-protsesi-bez-da-se-govori-za-prestapnostta-na-komunisticheskiya-rezhim", "text": "\"Чрез монтажни техники се замазват процеси, без да се говори за престъпността на комунистическия режим в новите варианти на учебници по история\". Това каза пред \"Фокус\" проф. Евелина Келбечева, преподавател в Американския университет в Благоевград.  По думите й познаването на историята в нейния адекватен вид формира самосъзнанието и гражданските реакции на младите хора, които нямат почти никаква представа нито за идеологията, нито за практиката, нито за метастазите на комунизма. „Веднага след 9 септември до началото на ноември в България започва една кървава баня. В цяла България местните политически и културни елити са изтребени. Данните за жертвите варират зависи кой ги поднася – между 18 и 30 хиляди. При всички положения това е първият ужасяващ терор, който е без съд, без присъда. Изчезват кметове, учители, свещеници, а масовите гробове навсякъде из България се намират. По никакви критерии никой не може да оправдае липсата на това знание в учебниците по история. На някои места само се споменава. В новите варианти на учебниците виждаме тотална подмяна, изкривяване и манипулиране на истината на по принцип неработещата икономика на социализма. Няма такова нещо като социалистическа икономика, която да работи. Три фалита преживява България, последните - петият или четвъртият бяха при Виденов, когато хиперинфлацията беше 3 000% - нито една дума за това в учебниците. Трябва да се разбере, че всичките тези реформи и псевдореформи, и непрекъснати уж опити за подобряване на състоянието икономическо и финансово на България са резултат от невъзможността тази система да работи. И представянето на Тодор Живков като благодетел на българския народ и реформатор е меко казано абсолютно неприемливо от гледна точка на критичната съвременна история“, обясни тя. Проф. Евелина Келбечева коментира още, че и петте учебника, които са представени за одобрение в МОН, са различни. „Два от тях са много по-осъвременени, в тях има много повече информация и извеждане на историческите процесите, докато другите са по-тенденциозни. Но във всички учебници има пропуски, има и много грешки“, допълни тя.", "date": "2019.06.26", "title": "Проф. Евелина Келбечева: Младите хора нямат почти никаква представа за идеологията и метастазите на комунизма"}
{"url": "https://www.faktor.bg/bg/articles/gerb-1-1", "text": "Ако предложението ни за 1 лв. партийна субсидия не събере достатъчна подкрепа, сме склонни на разговори, каквито ще инициират колегите ни от \"Обединени патриоти\". Това каза народният представител от ПГ на ГЕРБ Десислава Атанасова във връзка с партийните субсидии, предаде Агенция \"Фокус\".  \"Нашата позиция не се е променила, както и вчера стана известно от изявлението на премиера и председател на нашата партия след консултациите с нашите коалиционни партньори. Ние твърдо стоим зад позицията си и решенията на Министерски съвет за 1 лв. партийна субсидия такъв, какъвто беше вотът на българските граждани\", каза Атанасова и припомни за референдума, при който 2, 5 млн. души са отговорили с \"да\" на въпроса за субсидиите. \"Ние сме 95 народни представители в парламент от 240. Ако с нашето предложение не събере достатъчна подкрепа в пленарна зала, виждаме, че единствено \"Воля\" заявяват, че ще подкрепят 1 лв., сме склонни на разговори, каквито ще инициират колегите ни от \"Обединени патриоти\" през тази седмица\", уточни още Атанасова.", "date": "2019.06.26", "title": "ГЕРБ: Ако предложението ни за 1 лв. партийна субсидия не събере достатъчна подкрепа, сме склонни на разговори"}
{"url": "https://www.faktor.bg/bg/articles/dps-otkaza-da-uchastva-v-konsultatsii-za-partiynite-subsidii", "text": "\"Няма да участваме в консултации за партийните субсидии\". Това заяви председателят на ДПС Мустафа Карадайъ. \"Това, което имахме да кажем по темата, го казахме и пред медиите, и с писмени предложения за промени в Закона, внесен от Министерски съвет и на консултациите ни с БСП и с ГЕРБ\", каза още Карадайъ.  Той коментира, че с националистите ДПС няма какво да си говори. \"Предложението идва от Министерски съвет, в който те участват. Ако те са решили да бламират своето правителство, това е тяхно решение\", уточни още Карадайъ. Председателят на ДПС посочи, че партията е била активна, когато правилата са позволявали това. \"Сроковете за предложение между първо и второ четене са изтекли. След тези консултации какво ще се произведе? Може би Министерски съвет ще си изтегли закона, ще има нови предложения, ние нямаме яснота по тази тема\", посочи още той. Карадайъ припомни позицията на ДПС, че субсидиите трябва да са с размер, с който партиите да могат да финансират дейността и кампанията си. \"Ако няма да могат политическите партии да финансират дейността си чрез субсидии от държавата, то тогава трябва да има отворен, ясен, прозрачен модел за финансиране на политическите партии\", допълни Карадайъ.", "date": "2019.06.26", "title": "ДПС отказа да участва в консултации за партийните субсидии"}
{"url": "https://www.faktor.bg/bg/articles/le-monde-vrashtaneto-na-rusiya-v-saveta-na-evropa-e-kolektivno-samoubiystvo-lenin-beshe-prav", "text": "Ленин беше прав. За краткосрочна печалба западните капиталисти са готови да продадат дори въжето, на което по-късно ще бъдат обесени. Така френският историк Антоан Аржаковский коментира връщането на Русия в Съвета на Европа. За 33 сребърни, или 33 милиона евро руски вноски, Съветът на Европа извършва колективно самоубийство. И в стила на реториката на времето на Студената война, тя стигматизира Русия и обвинява европейската дипломация в предателство, пише Аржаковский в статия за френския национален ежедневник Le Monde. Въпреки че мисията на Съвета на Европа е да защитава международното право, европейската дипломация предава принципите си, позволявайки на Русия да се върне в организацията, категоричен е авторът. На 24 юни Парламентарната асамблея на Съвета на Европа гласува за премахването на ограничителните мерки срещу представителите на Русия. Те бяха лишени от правото на глас на 10 април 2014 г. във връзка с присъединяването на Крим. В отговор Москва спря да плаща вноски в бюджета на Съвета на Европа (33 милиона евро или 10%) и трябваше да бъде изключена от нея през юни 2019 г. в съответствие с устава на организацията. Но въпреки че мисията на Съвета на Европа е да защитава международното право и правата на човека, Парламентарната асамблея, в опит да възвърне тези 33 милиона евро чисти пари, извършва нещо като колективно самоубийство. В продължение на пет години не беше взето нито едно решение по повод анексирането на Крим, а агресивното поведение на Русия само ескалира,цитира \"Фокус\". Международният разследващ екип за полет MN17, който беше свален в Донбас през юли 2014 г., повдигна обвинения срещу трима руски офицери и един украински сепаратист: те ще бъдат съдени в Нидерландия през март 2020 г. В деня на националния празник на Русия - 12 юни - Кремъл задържа 400 руски граждани в Москва, които организираха мирна демонстрация за освобождаването на журналист, разследвал корупцията в кметството на руската столица. В крайна сметка официално той бе обвинен в трафик на наркотици. Вместо да припомни трагичната история на Мюнхенското споразумение от 1938 г., европейската дипломация играе карта на помирение с Русия. Президентът на Франция Еманюел Макрон и канцлерът на ФРГ Ангела Меркел не продължават тежката си политика срещу Владимир Путин, а го молят да направи крачка към диалог. Френско-германската дипломация не само изоставя Украйна на тъжната й съдба на окупирана страна, дори без намек от Кремъл за готовност за размяна на затворници, но вече не се опитва да оправдае политиката си изобщо. Макрон разказа накратко на украинския си колега Владимир Зеленски, който му подаде ръка на 17 юни в Париж, че Съветът на Европа не е политическа организация и че това създава условия за връщането на Русия в нея. Той добави също, че присъствието на Русия в Съвета на Европа ще позволи на руските граждани да се обърнат към Европейския съд по правата на човека. Проблемът е, че от 2015 г. Русия е престанала да признава превъзходството на международното право над собственото си. Ето защо критиката на ЕСПЧ по отношение на условията за разследване на случая на убийството на опозиционера Борис Немцов през 2015 г. нямаше никакъв ефект. Освен това фактът, че Русия не излиза от Съвета на Европа, а се опитва с всички възможни средства да възстанови правото на глас на своите 18 парламентаристи, говори за политическия характер на тази организация. Освен това, за две дузини европейски страни, включително Русия и Украйна, Съветът е основният европейски политически орган, към който принадлежат. Освен това правозащитната организация „Мемориал\" издаде съобщение за пресата, в което се противопостави на премахването на санкциите срещу руската държава. Както отбелязва ръководителят на тази НПО Олег Орлов, Русия е приета в Съвета на Европа през 1996 г., при условие че спазва Европейската конвенция за правата на човека и се задължава да разреши потенциални международни конфликти с мирни средства. Връщането на Русия към гласуването в Съвета, въпреки всички нарушения на нейните задължения, превръща основната организация за гарантиране на правата на човека в Европа в черупка. Защо тогава организациите за правата на човека трябва да членуват в Съвета на Европа? Ако Франция, настоящият председател на Съвета на Европа, остане вярна на своите принципи, тя ще поиска от всички 46 държави с право на глас да увеличат вноските си: всяка от тях ще трябва да отдели по-малко от един милион евро. Тази сума е само жълти стотинки в сравнение с разходите за изграждане на френско-германски бойни самолети (оценени на 10 милиарда евро). Съществуват опасения, че Франция ще трябва да изразходва много повече в бъдеще, за да отблъсне разпаления по този начин апетит за завоевания на руската държава. Ленин беше прав. Заради краткосрочна печалба западните капиталисти са готови да продадат даже въжето, на което по-късно ще ги обесят.", "date": "2019.06.26", "title": "Le Monde:  Връщането на Русия в Съвета на Европа е колективно самоубийство. Ленин беше прав..."}
{"url": "https://www.faktor.bg/bg/articles/plemennitsata-na-skripal-otravyaneto-vav-velikobritaniya-mozhe-da-e-instsenirano", "text": "Племенницата на бившия двоен агент Сергей Скрипал Виктория Скрипал мистериозно промени версията си за инцидента с чичо си и дъщеря му Юлия. Тя вече предполага, че спецслужбите на Великобритания може да са сключили сделка с него и дъщеря му Юлия и двамата доброволно и срещу възнаграждение да са взели участие в инсценировка на собственото си отравяне в Солсбъри, предаде агенция Интерфакс. Сергей и Юлия Скрипал бяха открити в безсъзнание на пейка в английския град Солсбъри на 4 март миналата година. Зад новите твърдения на Виктория пък прозира намеса на руските власти, които не признават, че Скрипал са отровени от техни хора.  Лондон обяви, че са отровени с нервнопаралитичния агент „Новичок“, разработван в бившия СССР, и обвини за инцидента в Москва, която категорично отрича да стои зад случилото се.  Седмици по-късно двамата са изписани от болница и прехвърлени на тайно място. Виктория Скрипал заяви, че е обезпокоена от липсата на информация за местонахождението им и се съмнява, че са заедно. И е уверена, че са под постоянен контрол. „Най-важното е да са здрави. В последното си съобщение Сергей заяви, че се чувстват добре. Юлия се опитва през приятелка да си уреди кучето, което е в Русия, а също да си продаде квартирата. На 23 юни Сергей пък навърши 67 години“, каза племенницата на Скрипал.", "date": "2019.06.26", "title": "Мистериозно племенницата на Скрипал смени версията си: Чичо ѝ и братовчедката ѝ инсценирали отравянето в Солсбъри"}
{"url": "https://www.faktor.bg/bg/articles/borisov-i-nankov-inspektiraha-remonta-na-am-trakiya-na-pat-za-plovdiv", "text": "Премиерът Бойко Борисов и зам.-министърът на Министерството за регионално развитие и благоустройство Николай Нанков лично инспектираха как вървят ремонтите на АМ\"Тракия\". Те се увериха, че работниците ще приключат в срок до 1-ви юли. Министър-председателят пусна кадри от проверката във Фейсбук.   Премиерът Бойко Борисов пътува за Пловдив, където открива икономически форум. На двудневното събитие заедно с него пристигат голяма част от министрите - вицето Томислав Дончев, на транспорта Росен Желязков, на външните работи Екатерина Захариева, на туризма Николина Ангелкова, на културата Боил Банов. В града под тепетата идва и еврокомисар Мария Габриел. Още на старта с лекция ще се включи и премиерът на Северна Македония Зоран Заев.", "date": "2019.06.26", "title": "Борисов и Нанков инспектираха ремонта на АМ \"Тракия\" на път за икономически форум"}
{"url": "https://www.faktor.bg/bg/articles/rusnatsi-prikazniyat-tsar-vladimir-zabrani-na-krepostnite-si-da-hodyat-v-gruziya-video", "text": "Путин реши да отмъсти на грузинците за бунтовете и да защити православния комунистически мисионер Сергей Гаврилов, депутат от Държавната дума, а наказа нас, коментират руснаци в интернет, като създават и клипчета по темата. Те скъсват от подигравки руския президент и възхваляват решителната реакция на грузинците, като превъзнасят и страната като туристическа дестинация.  Приказният цар Владимир забрани на крепостните си селяни да ходят в Грузия, както по-рано им забраняваше за ходят в Египет и Турция. Путин трябва да забрани на себе си и Гаврилов ходенето в Грузия, за тях там наистина има опасност, коментират те. Участието на заместник-председателя на Държавната Дума Сергей Гаврилов и други делегати от Русия в 26-ата сесия на Общото събрание на Международната асамблея по православие в Тбилиси стана ябълката на раздора преди 5 дни. Гаврилов откри заседанието в сградата на грузинския парламент от председателското място, което взриви страната и предизвика мощен спонтанен протест, на който стотици пострадаха от полицейските палки.   Председателят на грузинския парламент подаде оставка, а Москва обяви, че протеста е русофобски и отмени полетите до Тбилиси.  Кремъл призова руснаците да не ходят в страната, защото там за тях е опасно, което предизвика всенародния присмех.", "date": "2019.06.26", "title": "Руснаците се присмиват на Путин: Приказният цар Владимир забрани на крепостните си да ходят в Грузия (ВИДЕО)"}
{"url": "https://www.faktor.bg/bg/articles/kamarata-na-arhitektite-poiska-nova-proverka-na-terasata-na-plamen-georgiev", "text": "Столичната община да направи проверка на дирекцията, която на практика узакони обектите на терасата на шефа на антикорупционната комисия Пламен Георгиев. За това настоява Камарата на архитектите в България, след като арх. Влади Калинов обезсили акта на район „Слатина” за събаряне на навесите и барбекюто на Георгиев, съобщава Би Ти Ви. Навесите на терасата трябваше да бъдат съборени преди няколко дни, но това няма да се случи на този етап. Проверката по документи на Столичната община показа, че обектите на терасата е допустимо да останат. Продължава проверката на данъчните за доходите на шефа на антикорупционната комисия. А самият Пламен Георгиев все още отказва коментар. През април от район „Слатина” решиха, част от построеното на терасата на шефа на КПКОНПИ трябва да се разруши, защото е по-високо от допустимото. Какво означава „допустимо” за незаконни постройки? Потърсихме независим експерт с този въпрос. „Да се направи проверка и тази проверка да бъде направена от СО за дейността на Дирекцията по строителен контрол и конкретно за ръководството на арх. Калинов. Да се види защо по този начин се толерира незаконно строителство и се прикрива, и пред обществото се представя, едва ли не, че няма проблем, а той е очевиден за всички. Всичко, което не е в оригиналния проект и няма строителни книжа, не може да бъде въведено в експлоатация и не може да получи и нотариален акт, дори”, коментира арх. Борислав Игнатов, председател на Камарата на архитектите. През последните години в камарата са получени редица сигнали и жалби точно за подобни решения. Очаква се скоро организацията да излезе със становище и по тях. Потърсихме гледната точка и на строителя на сградата с въпрос защо са издигнати обекти, за които няма разрешение, но той отказа да разговаря с нас, съобщават от БТВ.", "date": "2019.06.26", "title": "Камарата на архитектите поиска нова проверка на терасата на Пламен Георгиев"}
{"url": "https://www.faktor.bg/bg/articles/novini/balgariya/gen-atanasov-antikoruptsionnata-komisiya-e-izlishna-sashtestvuva-za-da-prikriva-bezobraziyata-na-vlastta", "text": "50 000 лева трябва да върнем. Трябва да съберем дарения, за да ги върнем. Но това е  само фрагмент от тази сага. Това обясни в студиото на Би Ти Ви лидерът на ДСБ ген. Атанас Атанасов. Министърът на финансите е наддавал пари на политическите партии. И вместо да си подаде оставката, Борисов направи този остър ход, който знаеше, че няма да бъде прието. Също ход направи и ДПС, които също знаеха, че няма да мине. ДПС директно ни каза - обръчите от фирми. Това е отклоняване на вниманието от финансовия министър, който е нарушил закона, посочи Атанасов. Генералът припомни, че законопроектът от 2001 г. ясно е посочено, че държавното финансиране на партиите се прави като основна антикорупционна мярка преди присъединяването на България с ЕС. Лидерът на ДСБ коментира и темата за КОМПИ и резултатите от проверките по \"апартамент гейт\". Още при създаването на КОМПИ ние обявихме, че този излишен орган е абсолютно излишен, който ще прикрива, а не ще разкрива безобразията на управляващите. Защо беше създаден този куц кон? На практика ние винаги от \"Демократична България\" сме имали тази позиция.  Ген. Атанасов изрази своето мнение и по темата за спорните учебници по история,  които бяха спрени от образователния министър. Още през 2017 ние излязохме с политическа позиция и предупредихме, че носталгиците по живковизма ще се опитат да прикрият и преиначат определени факти. При тази власт на Борисов такива неща са възможни, защото той също не е последователен в своята позиция за времето на комунизма. Властта е тази, която определя рамките по които ще представят близкото минало. Трябва обективно да се представят фактите, а не да се изопачават, категоричен бе политикът. Той изрази и своето недоумение по отношение на позицията на Българи към Русия.  Първо Борисов подписа удължаването на санкциите срещу Русия. А след това председателят на НС Цвета Караянчева отива в Москва и казва, че ние сме приятели с Русия. Аз бих попитал - какво свърши Караянчева в Москва,  освен, че каза, че България ще бъде мост между Русия и НАТО. Защо трябва да заблуждаваме гражданите, риторично попита генералът. Той бе категоричен, че  АЕЦ \"Белене\" - тази измама, този гьол, не е нужна на България.", "date": "2019.06.26", "title": "Ген. Атанасов: Антикорупционната комисия е излишна, съществува за да прикрива безобразията на властта"}
{"url": "https://www.faktor.bg/bg/articles/maya-manolova-1-7", "text": "Мая Манолова бе домакин на дискусия, посветена на проекта на закон за гражданската несъстоятелност. Резултатите от нея омбудсманът коментира в студиото на БНТ. Проблемът със свръхзадлъжнялостта е проблем не само на хората и техните семейства, но и на кредиторите, на обществото, държавата, дори на фиска. Тези проблеми бутат хората, образно казано, към сивата икономика и емиграция. Те са комплексни и трябва да се търсят решения, подчерта омбудсманът. По думите й статистиката сочи, че над 12% от кредитите у нас попадат в графата \"лоши кредити\". Според Манолова, основна причина за това е цикличният характер на икономиката, както и свръхразвитият пазар на кредитни услуги. Една от причините е и българското законодателство, което превръща българския гражданин в най-беззащитното лице. Няма защита за предприемчивия гражданин, който е поел риска да започне икономическа дейност, което е огромен проблем за обществото, подчерта омбудсманът. Тя е категорична, че ако не предприемем изработването на законопроект за личния фалит, ние убиваме предприемчивостта на младите хора. Не може да има стабилна държава при финансово нестабилни граждани, това е илюзия, категорична е Манолова. По повод изготвения законопроект за личния фалит, омбудсманът обясни, че преди това е направено европейско сравнително правно проучване за това как в отделните държави са изписани тези закони и как функционират. Направихме проучване какви са нагласите на българските граждани за това законодателство. След това изготвихме концепция за основните въпроси по тази тема. Заедно с моя екип и магистрати от Софийския районен съд изписахме текстовете, които представихме вчера. Тази тема не е нова за никоя от българските институции. Този закон ще превъзпита банките, финансовите институции, че те не могат да те бутат в ъгъла и да ти вземат въздуха, допълни Манолова. Според нея, политическата подкрепа за законопроекта ще бъде изключително трудна задача. Депутатите се разсейват, когато става дума за теми, по които има сериозни икономически интереси, когато има разлом между интересите на гражданите и финансово и икономически силните. Затова аз ще насоча своите усилия да обясня на тези субекти, че това е и в техен интерес, че законът няма да пази недобросъвестните. Омбудсманът коментира и ветото върху Закона за Черноморското крайбрежие, като заяви, че е съгласна с мотивите на президента. Изключително несправедливо е за безобразията по Черноморското крайбрежие да бъдат нарочени едни общности, които са се борили срещу бетонирането на плажовете. Надявам се, че депутатите ще се вслушат в тези аргументи. Аз ще съм готова с конституционна жалба и ако ветото бъде отхвърлено, ще я подам в съда, категорична е Манолова.", "date": "2019.06.26", "title": "Мая Манолова: Свръхзадлъжнялостта е проблем, който бута гражданите към сивата икономика и емиграция"}
{"url": "https://www.faktor.bg/bg/articles/mikrobus-s-nelegalni-migranti-katastrofira-v-odrin-ima-zaginali-i-raneni", "text": "Микробус, превозващ нелегални мигранти, се вряза в стена в турската провинция Одрин. 11 души са загинали, а много от другите пътници са ранени, съобщава вестник „Сабах“. Инцидентът е станал в района на Мерич. По предварителни данни водачът е загубил контрол над автомобила и той се е ударил в стената. Според Анадолската агенция 10 души са загинали в резултат на инцидента, а 30 са ранени.", "date": "2019.06.26", "title": "Микробус с нелегални мигранти катастрофира в Одрин, има загинали и ранени"}
{"url": "https://www.faktor.bg/bg/articles/hristo-hristov-uchebnitsite-se-gavra-s-zhertvite-na-komunizma-mo-ima-politicheski-angazhirani-avtori", "text": "Започва пренаписване на учебниците  по история заради авторски колективи, желаещи да реабилитират кървавата комунистическа епоха. На мемориала в памет на жертвите на комунизма са изписани имената на 8200 души, разказва репортаж на Нова телевизия, където журналистът Христо Христов казва:  \"Написаното в учебниците по история е гавра с жертвите на комунистическия режим, ето стената с имената на част от тези жертви, това в учебниците е гавра и с бъдещите жертви на тези учебници, ако бъде допуснато да излязат в този вид\". \"Всичко започва с едно желание табуто върху изучаването на тези години да бъде махнато\", заяви в студиото зам.министърът на образованието Петър Николов. Той смята, че има политически ангажирани автори, хора с активна политическа кариера в последните години. Един от проблемите на системата бил, че отделните екипи не смятат за нужно да съберат хора с различна политическа визия и различните течения в българската наука.  Не разбрахме- само хора от БСП ли пишат учебниците? И как ще бъдат наказани авторите на тези, които ще се пишат наново през лятната ваканция. И още нещо... Очевидно поправките ще бъдат нанесени от същите хора, които са ги писали. Нормално ли е това? Иначе зам.мининистърът звучи по-нормално от вчера, в ефира на БНР.  Желанието на МО е да се постави ясен акцент върху престъпленията на комунизма. Все още нямаме академичен консенсус какво трябва  да се преподава в учебниците, заяви гостът в студиото.  Започвам да се притеснявам какво пише в учебниците за Хитлер, констатира уместно водещият. Създава се впечатления, че е някакъв катаклизъм в тези учебници, едва ли не някаква апология на комунизма, а истината е, че има конкретни пропуски. Министър Вълчев имаше среща с издателствата още преди да стане публичен скандал и представи бележките на министерството. Издателствата поеха ангажимент да се съобразят.  Има едно усилие за нормализиране на комунизма, смята зам.министърът. Бихме допълнили, че това усилие не е случайност, а целенасочена пропаганда и опит за промиване на мозъците на младите българи.", "date": "2019.06.26", "title": "Христо Христов: Учебниците са гавра с жертвите на комунизма. МО: Авторите са политически ангажирани"}
{"url": "https://www.faktor.bg/bg/articles/moskva-po-granitsite-na-rusiya-zree-kriza-podobna-na-karibskata", "text": "Разполагането на американски ракети на земя близо до границите на Русия ще изостри положението и ще предизвика криза, подобна на Карибската, заяви заместник- външният министър на Руската федерация Сергей Рябков.  „Ако се стигне до реалното разгръщане на такива системи на сушата, тогава ситуацията няма да бъде просто сложна, тя ще се задълбочи до краен предел. Може да се окажем в ситуация на ракетна криза, която е близка не само до кризата от 80-те години, но и близо до Карибската“, заяви Рябков пред Съвета на Федерацията. Преди дни Чехия съобщи за възможността да приеме американска военна база на своята територия. Чешкият министър на отбраната Любомир Метнар , че това може да стане заради денонсирането на Договора за премахване на ракетите със среден и по-малък обхват (INF). Да приеман американски ракети, изразяват желание Полша и Украйна, което е естествено предвид агресивността на Москва.", "date": "2019.06.26", "title": "Москва: По границите на Русия зрее криза, подобна на Карибската"}
{"url": "https://www.faktor.bg/bg/articles/dzhared-kashnar-blagodenstvieto-na-palestintsite-ne-e-vazmozhno-bez-spravedlivo-politichesko-reshenie", "text": "Висшият съветник на Белия дом Джаред Къшнър заяви, че благоденствието на палестинците не е възможно без справедливо политическо решение, но споразумението за икономическия път напред е необходимо предварително условие за мира между израелци и палестинци, предаде Ройтерс, цитиран от БТА. Зетят на президента Доналд Тръмп направи това изказване при откриването на конференция в Бахрейн за представяне на икономическата част от дългоочаквания план на САЩ за мир в Близкия изток.  \"Президентът Тръмп и Съединените щати не са ви изоставили\", заяви Къшнър по адрес на палестинците, които бойкотират конференцията, съобщиха Франс прес и ДПА. \"Тази конференция е за вас\", увери той. Обявеният тази седмица проект за развитие на стойност 50 милиарда долара беше посрещнат с остри критики от палестинците и арабите в региона, отбелязва агенцията. Проектът предвижда създаването на глобален инвестиционен фонд, който да съживи палестинската икономика и икономиките на съседните арабски страни, да стане част от по-общото усилие за съживяване на израелско-палестинския мирен процес.  Къшнър каза, че политическата част от плана няма да бъде обсъждана на форума.", "date": "2019.06.26", "title": "Зетят на Тръмп: Благоденствието на палестинците не е възможно без политическо решение"}
{"url": "https://www.faktor.bg/bg/articles/narodnoto-sabranie-shte-obsadi-godishniya-doklad-na-visshiya-sadeben-savet", "text": "Народното събрание ще обсъди годишния доклад на Висшия съдебен съвет за 2018 година и докладите за дейността на прокуратурата и на разследващите органи. Извън законодателната работа в пленарната зала, се очаква в рамките на парламента \"Обединени патриоти\" да поставят началото на консултации с останалите парламентарно представени политически сили за размера на партийните субсидии. До решението за провеждане на консултации се стигна след Съвет на управляващата коалиция вчера, който имаше за цел да обсъди въпроса за размера на партийната субсидия, след като част от патриотите се възпротивиха на прокараното на първо четене предложение на ГЕРБ за 1 лев на получен глас. По думите на съпредседателя на „Обединени патриоти“ Валери Симеонов, политическите разговори в рамките  на парламента ще имат за цел да се намери баланс по темата за държавното финансиране на политическите партии, и законопроектите за политическите партии и за държавния бюджет да бъдат обсъждани и разглеждани заедно. Заявките са това да стане след постигане на разумен компромис между всички политически сили. Максималният срок за прокарване на законодателните промени, който си поставиха управляващите, е краят на юли. Припомняме, че още миналата седмица подобни консултации за размера на партийните субсидии инициираха от БСП, но ГЕРБ и „Обединени патриоти“ не се отзоваха на поканата за разговори.", "date": "2019.06.26", "title": "Народното събрание ще обсъди годишния доклад на Висшия съдебен съвет"}
{"url": "https://www.faktor.bg/bg/articles/iskren-veselinov-1-3", "text": "Изненадващо е да чуем от нашия партньор Волен Сидеров, че Турция е приятел, Ердоган е един добър човек. Това леко започва да ни притеснява, то е нещо, което трябва да се изяснява. Не сме го питали, защото той е на официално посещение. Това заяви Искрен Веселинов от ВМРО “Обединени патриоти” в сутрешния блок на Нова телевизия. Водещата акцентира на това, че от \"Атака\" говорят за качествата на руската бойна техника и отношенията ни с Турция, като така поставят под въпрос позицията на лидера на ВМРО Красимир Каракачанов, който се явява също вицепремиер и военен министър.  \"Никой не се е венчал за позицията си. Важното е да е полезен за държавата си. Аз смятам, че г-н Каракачанов е полезен за държавата и за въоръжените ни сили, каза Веселинов  Имаше смислен и мотивиран дебат  а партийните субсидии,, след вчерашните консултации между партиите с които се отложи намаляването на партийната субсидия.  Смятаме, че сумата, с която може да се издържа една партия, е между 1 милион и 2 милиона лева, каза Веселинов. Логически обоснован цинизъм е това, което предлагат от ДПС - “дайте да върнем обрачите от фирми”, коментира още той. Нямаме пари да върнем в момента надвзетите субсидии. Чакаме следващия трансфер, призна Веселинов. Ще бъде направен преглед на управленската програма в едномесечен срок, това е новината от Коалиционния съвет, заяви Веселинов.", "date": "2019.06.26", "title": "Искрен Веселинов: Притеснително е, че Волен Сидеров изведнъж стана приятел на Ердоган"}
{"url": "https://www.faktor.bg/bg/articles/novini/balgariya/borisov-podkrepil-ministar-valchev-da-ne-odobryava-manipuliranite-uchebnitsi-po-istoriya", "text": "Лично премиерът Бойко Борисов е подкрепил министъра на образованието Красимир Вълчев да бъдат спрени новите учебници по история за 10-и клас, а съдържанието в тях коригирано. Това научи Faktor.bg от свои източници в просветното министерство. Вчера двамата са имали  разговор по скандалната тема, а Борисов е изразил категорична позиция по горещата тема, че учебниците не трябва да стигат в този си вид до учебните стаи. Ясна е и позицията на образователния министър – учебниците, с манипулативното представяне на темата за комунизма са спрени и ще бъдат издадени, след ясни корекции.  Учебниците се изготвят от авторски колективи, които са подбрани от самите издателства и се предлагат за одобрение на Министерството на образованието и науката от издателствата.  Скандалът гръмна миналата седмица, след като преподаватели са сигнализирали, че периодът на комунизма е пресъздаден манипулативно и дори има оценки на одобрение на периода на диктатора Тодор Живков.", "date": "2019.06.26", "title": "Борисов подкрепил министър Вълчев да не одобрява манипулираните учебници по история"}
{"url": "https://www.faktor.bg/bg/articles/hashim-tachi", "text": "Президентът на Косово Хашим Тачи заяви в Прищина, че е в националния интерес на Косово да се постигне правно обвързващо споразумение със Сърбия, което ще включва взаимно признаване, предава обществената „Радио и телевизия Косово“ (RTK). В изказване на конференция в косовската столица, държавният глава заяви, че Прищина иска да изясни отношенията си със Сърбия като държава и това може да бъде постигнато единствено чрез процеса на диалога с ясни крайни срокове и цели и с гаранции и международна подкрепа, основно от САЩ и Европейския съюз. „Нямам съмнение, че ако не постигнем правно обвързващо споразумение със Сърбия тази година, ще навлезем в опасна зона на тези отношения и това може да донесе нестабилност на целия регион“, заяви Тачи, посочва \"Фокус\". „Независимо от скорошните инициативи за продължаване на диалога, резултатът е нулев. Липсата на диалог и перспектива за постигане на споразумение за нормализация на отношенията между Косово и Сърбия е най-голямата възможна заплаха за сигурността и стабилността на Косово“, обясни президентът. Тачи добави още: „Всички знаем, че не можем да чакаме още 20 години, за да изясним отношенията си със Сърбия. Времето не е на наша страна. Статуквото в отношенията ни със Сърбия е нестабилно“.  В отразяването си от конференцията Indeksonline цитира Тачи, че е доволен, че 91% от респондентите в проучване, проведено от RIDEA, са против сегашното статукво. „Анализирали сте и изпробвали и други сценарии, но е ясно, че Асоциацията [на сръбските общини] е категорично отхвърлена от гражданите на Косово… Това е добър урок за тези, които все още работят по този вариант. Те трябва да се откажат от тези опасни опити възможно най-скоро. Искам също да кажа, че съм много доволен, че опцията за корекция на границите или демаркация на границите се радва на най-голямата подкрепа сред народа на Косово, въпреки отрицателната кампания на някои политически партии и други срещу този сценарий“, каза косовският президент.", "date": "2019.06.26", "title": "Хашим Тачи: Ако не постигнем споразумение със Сърбия, има заплаха за стабилността на региона"}
{"url": "https://www.faktor.bg/bg/articles/valezhi-i-gramotevitsi-v-sryada-poveche-valezhi-v-yuzhna-balgariya", "text": "В сряда валежите продължават, като на някои места ще са придружени с гръмотевици. По-интензивни ще са в Южна България, по старопланинското било и в Предбалкана. На север валежите ще спрат. Вятърът ще е до умерен, от север-североизток. Максималните температури в по-голямата част от страната ще са между 28 и 33 градуса.  Над планините ще се развива купесто-дъждовна облачност, ще има краткотрайни валежи, на места, главно в Стара планина, Родопите и Странджа, - интензивни и с гръмотевици. Ще духа умерен до силен североизточен вятър. Максимална температура на 1200 метра - около 21 градуса, на 2000 метра - около 13 градуса. По Черноморието около и след обяд ще се развива купеста и купесто-дъждовна облачност, ще има валежи от дъжд, придружени с гръмотевици. Повече ще са валежите по южното крайбрежие. Ще духа до умерен вятър, от север-североизток. Максималните температури ще са между 28-30 градуса. Температурата на морската вода е 26-27 градуса. Вълнението на морето ще бъде около 3 бала.", "date": "2019.06.26", "title": "Дъжд и гръмотевични бури и в сряда, повече валежи в Южна България"}
{"url": "https://www.faktor.bg/bg/articles/borisov-i-zaev-se-sreshtat-dnes-v-plovdiv", "text": "Премиерите на България и Северна Македония се срещат в Пловдив. Вторият икономически форум в града ще събере на едно място Бойко Борисов и Зоран Заев. Двамата ще се видят след обострянето на отношенията между двете страни заради исторически спорове около фигурата на Гоце Делчев. Скопие предложи паметта на революционера да бъде чествана заедно от двете държави на 7-ми октомври - датата, на която костите му са предадени от комунистическата власт в България на тогавашна Югославия. Бойко Борисов предупреди Северна Македония да не краде българската история София категорично отхвърли това предложение и заяви, че ще повдигне нерешените исторически въпроси по време на преговорите за членство на Северна Македония с Европейския съюз.", "date": "2019.06.26", "title": "Борисов и Заев се срещат днес в Пловдив"}
