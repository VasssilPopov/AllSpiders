{"url": "https://faktor.bg/bg/articles/politico-frenskite-stachki-sa-maraton-v-koyto-vseki-e-prinuden-da-uchastva", "text": "", "date": "2019.12.23", "title": "Politico: Френските стачки са маратон, в който всеки е принуден да участва"}
{"url": "https://faktor.bg/bg/articles/kmetat-na-pernik-bedstvenoto-polozhenie-v-grada-shte-bade-udalzheno", "text": ". Надеждите са ни да облекчим водния режим в ранна пролет, за спиране на този етап не мога да говоря, просто обемът на язовира е в критичния минимум. За спиране на този етап -не. Това каза за Агенция „Фокус“ кметът на Перник Станислав Владимиров във връзка с продължаващото бедствено положение в града. От думите му стана ясно, че ВиК-Перник успешно спазва направените от МОСВ предписания и, че работата по отклоняване на вода към миньорския град продължава и в момента. „Водният режим вече е въведен, като харчим около 300 литра в секунда, което ще рече, че се вмъкваме в около 800 000 за месец. ВиК имаше предписание от Министерството от околната среда и водите за 1 милион, като падаме доста под това – с 200 000 надолу. В момента държавна компания е на терен във връзка с бедственото положение. Това беше и целта на обявяването на бедствено положение. В момента, в който държавата направи нужната организация и даде зелена светлина по какъв начин ще навлезе за преодоляване на този голям отток, който имаме, и да увеличим притока, аз обявих бедствено положение и разписахме точно какви ще са целите и как ще бъдат постигнати през държавната компания. В момента се работи по Владайския канал, за да се насочи цялата вода към Перник. Правят се предварителни проучвания за сондажи, в момента хората са на терен. И регионалното звено на „Пожарна безопасност и защита на населението“ са горе изпомпване на води от карстовите извори и от пещерите. В момента държавната компания подпомага местното ВиК по отстраняване на аварии по големите водопроводи, защото и там се губи в голяма част водата“, обясни той. Владимиров посочи, че бедственото положение в града ще бъде удължено. „Законът ни позволява да удължим бедственото положение до един месец, след като завършат всичките тези мерки. Мисля, че ще го удължим“, допълни той.", "date": "2019.12.23", "title": "Кметът на Перник: Бедственото положение в града ще бъде удължено"}
{"url": "https://faktor.bg/bg/articles/izrael-udari-siriya-s-raketi", "text": "", "date": "2019.12.23", "title": "Израел удари Сирия с ракети"}
{"url": "https://faktor.bg/bg/articles/politicheski-lider-sravni-gotse-delchev-s-makedonets-koyto-imal-balgarski-pasport", "text": "Колкото македонците с български паспорти са българи, толкова и Гоце Делчев е българин, заяви лидерът на македонската партия \"Достойнство\" Стоянче Ангелов на конвенция на партията вчера в Скопие, съобщава информационният сайт Фактор. Сред коментираните теми на конвенцията бяха и най-новите спорове с България за македонския език и за произхода на Гоце Делчев. Ангелов заяви, че изобщо не трябва да се преговаря и спори за македонците. Той добави, че неговата партия се застъпва за езиковите права на всички македонски граждани, а що се отнася до албанския език, той каза, че никой не бива да излиза извън мнението на Венецианската комисия. По-рано този месец Венецианската комисия призова властите в Северна Македония да преразгледат закона за употреба на езиците чрез консултации с всички заинтересовани страни. Според правните експерти новият закон значително разширява употребата на албанския език и в много отношения отива отвъд европейските стандарти, поставени от Рамковата конвенция за защита на националните малцинства и Европейската харта за регионалните и малцинствените езици.", "date": "2019.12.23", "title": "Политически лидер сравни Гоце Делчев с македонец, който имал български паспорт"}
{"url": "https://faktor.bg/bg/articles/andrey-raychev-ninova-se-opitva-da-izmakne-bsp-ot-kompleksarskoto-povedenie-no-oshte-ne-e-doshlo-vremeto", "text": "„Корнелия Нинова преформулира политиката на партията. Преди БСП беше формацията, която отстъпваше и се държеше комплексарски. Аз я разбирам вътрешно, защото тя не е длъжна на БКП, но трябва да се държи по-концепциално, защото все още хората не я приемат като „ една от партиите“. Ако продължи с това, което Корнелия Нинова, ще стигне до най-голямата опозиция в Европа“. Това коментира социологът Андрей Райчев пред БТВ. По думите му тази година сред изненадите в политиката е била Мая Манолова с участието си на изборите.  „Конфронтацията между Бойко Борисов и Румен Радев ще продължи, тъй като предстоят изборите. Президентът успя да изиграе добре картите си с избора за главен прокурор. Спомняте си, че това беше темата в страната няколко месеца“, припомни Райчев. Според него Бойко Борисов е успял да направи стабилна заварка, като коалира ГЕРБ със СДС, което по думите му се одобрява от САЩ и Запада.", "date": "2019.12.23", "title": "Андрей Райчев: Нинова се опитва да измъкне БСП от комплексарското поведение, но още не е дошло времето"}
{"url": "https://faktor.bg/bg/articles/igor-yakovenko-eto-prilikite-mezhdu-vavilonskoto-tsarstvo-sssr-i-rayha-na-putin-na-glineni-kraka-video", "text": "Руският журналист Игор Яковенко коментира:  Как на Путин му су присънва, че руснаците, украинците и беларусите са един народ, разделeн от лошия Ленин против  желанието на добрия Сталин. И как той, Путин, ще управлява този голям, обединен народ до 2024 г. и след това до края на времето.  Как обединените сили на ФСБ, Националната гвардия и МВР се сбориха с бивш охранител и спечелиха. Как Явлински обеща да оправи Яблоко до ноември 2020 г.  Какви са приликите между съдбите на Вавилонското царство, СССР и Райха на Путин на глинени крака. Още през 2014 Яковенко заяви: „Това, което се случва в момента между Русия и Украйна, за голямо съжаление може да се сравни с политиката на Хитлерова Германия след окупацията на съседни държави през 1938-1939 година. Но има една съществена разлика: при Хитлер и Сталин лъжата играе второстепенна роля. В днешна Путинова Русия пропагандните лъжи в медиите са много повече, отколкото преди 75 години. \"", "date": "2019.12.23", "title": "Игор Яковенко: Ето приликите между Вавилонското царство, СССР и Райха на Путин на глинени крака(ВИДЕО)"}
{"url": "https://faktor.bg/bg/articles/ombudsmanat-s-shest-merki-sreshtu-sasedskite-voyni", "text": "Омбудсманът Диана Ковачева изпрати писмо до министъра на регионалното развитие и благоустройството Петя Аврамова с шест препоръка за промени в Закона за управление на етажната собственост (ЗУЕС). „Макар че законът установи някои добри практики, съществуват все още редица проблеми в отношенията между собствениците в сгради в режим на етажна собственост, както и между собствениците и органите на централната и местната власт“, пише доц. Ковачева. Тя посочва, че препоръките са провокирани от множеството жалби и сигнали, които постъпват в институцията, основно заради скандали във входовете и неразбирателство между съседите, когато трябва да се събират средства или да се извършват спешни ремонти. Сред препоръките на омбудсмана за промени в закона е увеличаване на правото на местните власти да упражняват контрол по прилагането на закона. „В своята работа непрекъснато се сблъсквам с проблеми на гражданите, при които основният принцип на закона - „саморегулацията“ не е изпълним. В много случаи собствениците не могат да стигнат до еднозначно решение и да управляват правилно етажната собственост. Това води до засилено напрежение сред живеещите в сгради в режим на етажна собственост. В тези случаи те имат нужда от местните власти, които да служат за арбитър по възникналите проблеми между тях. Друго предложение на омбудсмана е да се прецизира уредбата на вноските за управление и поддръжка на сградата по отношение на собственици, които не обитават жилищата си. Според сега действащия закон, те могат да не плащат, което води до несправедливо разпределение на разходите. „В този смисъл е добре да се обмисли възможността при разпределянето на разходите за поддръжка на общите части същите да се дължат от собствениците без оглед обитаемостта на самостоятелните им обекти предвид разходите за абонаменти и услуги в сградата, които се плащат непрекъснато“, пише още омбудсманът. Облекчаване на кворумите за провеждане и вземане на решения на общото събрание на собствениците, е друга от препоръките на доц. Ковачева. Това е необходимо с оглед на нарастващия брой необитаеми жилища в сградите и на незаинтересовани собственици, които не присъстват на общите събрания в сгради в режим на етажна собственост. Писмото на омбудсмана е свързано и с инициативата на Министерството на регионалното развитие и благоустройството за изготвяне на проект за изменение на ЗУЕС. Срокът за предоставяне на идеи за промяна беше до 15 април т.г., но и до момента няма публикуван проект за обществено обсъждане. „Надявам се, че изложените проблеми и препоръки ще бъдат обсъдени и взети предвид при изготвянето на законопроекта“, пише доц. Ковачева до министър Аврамова.", "date": "2019.12.23", "title": "Омбудсманът с шест мерки срещу съседските войни"}
{"url": "https://faktor.bg/bg/articles/atina-se-gotvi-za-nov-turski-hod", "text": "Докато турският президент Реджеп Тайип Ердоган увеличава исканията си в Източното Средиземноморие и Егейско море, Атина се приготвя за трудна нова 2020 г. и очаква Анкара да изпълни заплахите си и да приложи договора за морските граници, подписан с либийското правителство по-рано, пише електронното издание на гръцкия вестник Kathimerini, цитиран от \"Фокус\".  Гърция използва стратегия за дипломатически инициативи, но се очаква, че въпреки това решителен ход от страна на Турция е неизбежен, след сериите от изказвания на Ердоган, който изглежда устремен към продължаването на сондажните дейности в Източното Средиземноморие и зоните, където неговата страна според него има права за това, съгласно споразумението с Триполи, което Гърция счита за невалидно. Атина се готви за четири възможни сценария на ескалация в региона. Първият – и най-лек такъв – би бил Турция да изпрати нов кораб в региона, във водите близо до Крит, които са част от либийските морски територии. Втория сценарии включва изпращането на кораб за проучване на енергийните ресурси направо в гръцки води, но без той да бъде придружен от бойни плавателни съдове. Третия вариант според Атина е Турция да изпрати и бойни кораби, а в четвъртия – към тях да се присъединят и изтребители. Атина все пак е окуражена от факта, че премиерът на страната Кириакос Мицотакис получи уверения, че Гърция разполага с подкрепата на Европейския съюз, за което беше уверен на срещата от високо равнище на Общността. На същата среща действията на Турция бяха разгледани и осъдени от ЕС. Също така особено силната подкрепа на френския президент Еманюел Макрон, както и на Израел, е разглеждана като сериозна гаранция за суверенитета на Гърция. Но все пак рискът от турска интервенция в гръцки води се разглежда като все по-реален. Последният път, когато между Анкара и Атина съществуваше подобно напрежение беше през 1996 г., когато двете страни почти влязоха в конфликт във връзка с остров Имия.", "date": "2019.12.23", "title": "Атина се готви за нов Турски ход"}
{"url": "https://faktor.bg/bg/articles/yazovir-studena-prodalzhava-da-gubi-obem-no-s-po-bavni-tempove", "text": "Язовир „Студена“, чието пресъхване доведе до режима на водата в Перник, продължава да губи от обема си, но това става с по-бавни темпове. Това съобщи пред bTV кметът на града Станислав Владимиров. Обемът на язовира в момента е около 4 млн. кубични метра. Продължават усилията за прихващането на допълнителни води, които да повишат нивото. Днес служители на местната служба за защита на населението ще търсят начини за изпомпване на вода от околни пещери. От края на миналата седмица перничани са на по-строг режим. Те имат вода по 8 часа в денонощието. В събота в града беше обявено и бедствено положение, което засега е в сила до 29 декември.", "date": "2019.12.23", "title": "Язовир „Студена“ продължава да губи обем, но с по-бавни темпове"}
{"url": "https://faktor.bg/bg/articles/prof-ivo-petrov-ne-tryabva-da-se-demonizira-tsyalata-sistema-i-da-se-kazva-lekarite-kradat", "text": "„Справедливи искания и справедлива кауза са на път да се изродят в един несъществуващ конфликт, който не е в услуга на никого”. Така проф. д-р Иво Петров коментира напрежението между протестиращите медицински сестри и лекарите. „Една не малка част от колегите преди да станат лекари са били медицински сестри, включително и аз. Ние не сме от двете страни на бариерата, това е изкуствено създадено”, заяви проф. Петров. „Каузата е справедлива, но се изказват и парадоксални искания, които са неосъществими”. Според него „демонизирането на лошите лекари, които взимат много пари, е абсурд”. „Ако се върви по посока на конфронтация между различните участници в здравеопазния процес, няма да ни е трудно да организираме една група във Facebook и да имаме палатков лагер на младите лекари, което би било доста негативен момент. Младите лекари в момента взимат доста ниски заплати. А ние им дължим нашето бъдеще. Бъдещето на здравеопазването се крепи на младите лекари”, смята проф. д-р Петров. „Някои казват, че не е добре да се наливат средства в една система, в която има течове“, обясни още той. „В последните 1-2 години обаче има отрезвяване. Медицински одит прави проверки”.  „Не трябва да се демонизира цялата система и да се казва – лекарите крадат”, заяви той.", "date": "2019.12.23", "title": "Проф. Иво Петров: Не трябва да се демонизира системата и да се казва – лекарите крадат"}
{"url": "https://faktor.bg/bg/articles/dobre-ohranyavani-mazhe", "text": "И през 2020 година над 40 млн. лв. ще отидат за сигурността и удобства на няколкостотин души в най-бедната държава на ЕС. Защо Доган и Пеевски не си наемат частни охранители? И докога НСО ще съществува в сегашния си вид?   *** Може би не военните, а служителите на Национална служба за \"Охрана\" (НСО) трябва да охраняват границата заедно с полицията при мигрантски натиск - все пак и те са военизирани. Освен това подобна дейност напълно се покрива с чл. 13 от Закона за националната служба за охрана, където са дефинирани основните функции на ведомството с бюджет от 44 милиона лева за 2020 година (около една трета от бюджета на контраразузнаването). Малко над половината от тези 44 милиона са за заплати, другото е за коли, гориво, имоти, които НСО стопанисва. Но какво ще стане, ако мъжете в костюми престанат да возят със служебните мерцедеси българските депутати? Тогава народните избраници ще заприличат на колегите си от Бундестага - ще трябва да вървят пеша от Народното събрание до бившия Партиен дом, където заседават повечето парламентарни комисии, да ползват собствени автомобили или такси (градският транспорт е чудо невиждано), за да се приберат вкъщи, за да вземат дрехите си от химическо чистене, за да отидат на ресторант с колеги и/или сътруднички. А съпругата на президента ще трябва да потърси друг транспорт, когато й се налага да отиде на шопинг. И макар да няма нищо по-естествено от гореизброеното, нищо от това няма да се случи. През 2020 година 44 милиона лева на данъкоплатците ще се харчат за удобства и сигурност на няколкостотин души в най-бедната държава на ЕС. Без разумно оправдание и обосновка защо е необходимо и важно всичко това за националната сигурност. Дейността на НСО бе уредена преди четири години със закон - след ялови дебати за службите по време на второто правителство на Бойко Борисов. От Реформаторския блок (РБ) лансираха известни идеи по отношение на НСО, но не бяха законодателно уредени. Радан Кънев, тогава лидер на ДСБ и депутат от РБ, се беше възмутил, че НСО, \"остатък от комунистическия режим\", продължава да съществува, макар да няма аналог в нито една демократична държава в Европа. Днес Кънев, вече евродепутат, е значително по-радикален - настоява за закриване на НСО и трансформирането ѝ в - например - звено за противодействие на тероризма. През 2015 година той посочи като добър пример Германия, където службата за борба срещу тероризма се занимава и с охраната на висши политици, докато в България антитерористичното звено разполага със стотина души щат. Подобно схващане има свои дълбоки основания - тероризмът и киберпрестъпността са дефинирани като глобални предизвикателства пред сигурността. Помните ли пробива в Националната агенция по приходите (НАП), при който изтекоха лични данни на над 5 милиона граждани и фирми? Да не забравяме и това: че радикализирането на хора по интернет, както и хибридните заплахи са и българска реалност. И въпреки това държавата отделя едва 5 милиона лева за киберсигурност, почти колкото и за екипа за борба срещу тероризма. Излиза, че за противодействие на най-големите заплахи в 21 век българските управляващи са сметнали, че са необходими четири пъти по-малко средства, отколкото за задоволяването на прищевките им и опазването на собствените им кожи. В българския парламент, оживяващ се от дискусии за размера на партийните субсидии и така единодушен при преназначаване на бивш главен прокурор на нова стрелкова позиция, няма кой да инициира такъв разговор. Той преминава през въпросите от какви реформи се нуждае българската система за национална сигурност в контекста на големите заплахи пред глобалната такава. Например: защо финансовото разузнаване да не бъде извадено от ДАНС, където вегетира като специализирана дирекция? Все пак, с оглед на желаното влизане в Механизма на обменните курсове (ERM II) България е обещала да подобри надзора върху небанковия финансов сектор и изцяло да приложи правилата на ЕС в борбата срещу прането на пари. Което означава: транспониране на четвъртата и петата директива в националното законодателство. Вместо това НСО влиза в новинарските емисии единствено покрай катастрофите и пътните инциденти, предизвикани от автомобили, шофирани от държавните гардове. Също и покрай шлагера с охраната на почетния председател на ДПС Ахмед Доган и съпартиеца му и депутат Делян Пеевски, както се оказва, един от най-застрашените хора в републиката. И ако американските данъкоплатци са наясно, че за охраната на семейството на президента Доналд Тръмп плащат над 120 милиона долара годишно, то в България всеки опит да се научи колко точно струва НСО да пази Доган и Пеевски удря на опорката \"класифицирана информация\". Популистки по темата се включи тези дни и президентът Румен Радев, обявявайки, че те не трябва да ползват охрана от НСО - не защото нямало заплахи за сигурността им, а защото можели и сами да си платят за гардове. Ноторно известно е, че са състоятелни. В ефира на Дарик радио Радев заяви, че е готов да се откаже от охраната си, както и че е необходимо да се преразгледа списъка за допълнителни охраняеми лица - извън тези, които заемат висши държавни постове. По закон междуведомствена комисия, в която, освен шефът на НСО, влизат председателят на ДАНС, главният секретар на МВР, а при нужда и директорите на военното и цивилно разузнаване, решават кой е застрашен и дали НСО да го охранява. Без гласност. В тази връзка се очаква решение за охрана за новия шеф на КПКОНПИ Сотир Цацаров, ползвал законно гардове на НСО като главен прокурор. Но тъй като и предшественикът му - бившият шеф на Антикорупционната комисия Пламен Георгиев - бе \"обзаведен\" с държавна охрана, лесно за досещане е, че Цацаров ще продължи да бъде пазен.     Благодарение на лидера на ДПС Мустафа Карадайъ стана известно как си партнират ДПС и НСО. Движението за права и свободи осигурява автомобилите за охрана на Доган и Пеевски, а НСО плаща заплатите на охраняващите офицери. Като партия, официално издържаща се от партийната субсидия, и парите за колите, и парите за заплатите излизат от един и същи джоб - този на данъкоплатеца. Защо обаче Доган и Пеевски не си наемат частни охранители? Отговорът се съдържа в чл. 14 от Закона за НСО - никоя частна охранителна фирма няма големите правомощия, дадени на държавните гардове. Карадайъ не пропуска да изтъкне заслугите на Доган като този-комуто-дължим-мирния-преход-към-демокрация-след-възродителния-процес. Очевидно дългът на нацията още не е изплатен и с порцията \"студен резерв\" за милиони за догановия ТЕЦ \"Варна\". След Нова година от ДПС ще поискат промени в дейността на НСО. По думите на Карадайъ, ще предложат \"трите институции - премиер, президент и председател на Народното събрание, да бъдат охранявани, но не и техните секретарки, съпруги и съпрузи, портиерки\". Ще поискат и законово да се закрепи партньорството им с НСО - застрашените лица, които могат да си го позволят, да осигуряват средствата за защитата си на НСО. Едва ли в ГЕРБ ще се възпротивят на тези законодателни промени, които на практика са персонални услуги. Те имат стабилно партньорство с ДПС - и искат да са много добре охранявани.", "date": "2019.12.23", "title": "Добре охранявани мъже"}
{"url": "https://faktor.bg/bg/articles/edin-arestuvan-i-pet-pometeni-koli-sled-gonka-s-politsiyata-v-plovdiv", "text": "Един арестуван и пет пометени коли след гонка с полицията в Пловдив, съобщи Нова телевизия. Полицаи са се опитали да спрат за проверка автомобил със софийска регистрация тази нощ. Водачът обаче не се подчинява и продължава. Полицаите започват да го гонят. След малко шофьорът на цивилния автомобил удря пет паркирани коли и спира. От колата излизат петима души и побягват в различни посоки. Един е хванат и задържан.", "date": "2019.12.23", "title": "Екшън в Пловдив: Един е арестуван, а пет коли са пометени след гонка с полицията"}
{"url": "https://faktor.bg/bg/articles/oditen-doklad-na-smetnata-palata-balgariya-e-obekt-na-nakazatelna-protsedura-ot-ek-zaradi-natura-2000", "text": "Министерството на околната среда и водите е забавило заповеди за обявяването на голяма част от защитените зони от мрежата \"Натура 2000\". Това е записано в одитен доклад на Сметната палата за периода от 2016 до 2018 година. По тази причина страната ни е обект на наказателна процедура от Европейската комисия. Сметната палата предупреждава за пропуски в националното законодателство и непълно въвеждане в него изисквания по директиви за опазване на естествените местообитания, на дивата флора и фауна и на опазването на дивите птици. Министърът на околната среда и водите е забавил заповеди за обявяване на 211 защитени зони от общо 341 одобрени за страната ни от Европейската комисия. Забавянето е към дата 31 юли тази година. \"Това е трябвало да стане в срок шест години от одобрението, но за повечето зони без заповеди този срок е изтекъл. Поради забавянето на заповедите за обявяване на защитените зони не са определени режими за опазването им, което е причина за стартирането от Европейската комисия на наказателна процедура. Създаден е сериозен риск за бъдещ разход на публичен финансов ресурс поради неизпълнение на целите на екологичната политиката на ЕС\", категорични са от Сметната палата. Бюджетът на Националната приоритетна рамка за действие за \"Натура 2000\" за периода 2014-2020 г. възлиза на около 1,585 млрд. евро.", "date": "2019.12.23", "title": "България е обект на наказателна процедура от ЕК заради \"Натура 2000\""}
{"url": "https://faktor.bg/bg/articles/sled-skandal-na-patya-balgarin-blasna-motorist-v-haga", "text": "Българин блъсна с колата си моторист в Хага след сериозен скандал на пътя, съобщава холандският сайт ad.nl. Сънародникът ни е арестуван от полицията. Според свидетели свадата възникнала, след като българинът засякъл и леко ударил моториста. Той спрял, за да му потърси сметка. След това и двамата участници в спора проявили агресия. Мотористът дори счупил с каската си едно от стъклата на автомобила на българина, след което потеглил. Разгневен, 27-годишният шофьор тръгнал след него с колата си. Преминал на червен светофар и със сравнително висока скорост блъснал моториста. От удара той изхвърчал няколко метра напред. Настанен е в болница със чупени китки и прешлени и множество натъртвания. Момиче, очевидец на случилото се, казва, че в колата на българина пътувала и бременна жена.", "date": "2019.12.23", "title": "Българин преследва моторист в Хага, блъска го, за да му отмъсти след скандал"}
{"url": "https://faktor.bg/bg/articles/ostaviha-v-aresta-piyan-shofyor-bez-knizhka-ubil-bebeto-si-pri-katastrofa-kray-ruse", "text": "Шофьорът, който на 19 декември причини тежка катастрофа в Русе, взела живота на бебе на 1 годинка, получи от съда мярка за неотклонение \"задържане под стража\". При тежкия инцидент средни телесни повреди получиха още две лица, съобщи БГНЕС. Съдът прие, че има опасност мъжът с инициали Д.Т. да се укрие и затова го задържа. Определението на Окръжен съд-Русе подлежи на обжалване или протест пред Апелативен съд-Велико Търново. Задържаният е изписан от болница и е настанен в ареста. Шофьорът, причинил смъртта на бебе в Русе, карал с 2.44 промила алкохол 43-годишният мъж е управлявал лек автомобил „БМВ 316“ като неправоспособен водач и след употреба на алкохол с концентрация от 2,44 на хиляда в кръвта си. До момента извършителят е осъждан общо 10 пъти, последно с присъда на Окръжен съд – Пловдив за грабеж, противозаконно проникване в чуждо жилище и изнасилване. Изтърпял е общо наказание от 5 години и 11 месеца лишаване от свобода и е освободен от затвора през 2015 г. По делото са извършени огледи, разпитани са свидетели, изискани са справки, взети са проби от кръв и урина, назначени са медицински експертизи за установяване концентрацията на алкохол в кръвта на водача и преценка за евентуална употреба и на наркотични вещества. Автомобилът е иззет като веществено доказателство. Обвинението е за престъпление по чл. 343, ал. 4 от НК, за което се предвижда наказание лишаване от свобода за срок от 3 до 15 години.", "date": "2019.12.23", "title": "Оставиха в ареста пиян шофьор без книжка, убил бебе при катастрофа край Русе"}
{"url": "https://faktor.bg/bg/articles/ograda-na-stroezh-padna-varhu-zhena-i-3-godishnata-y-dashterya-v-sofiya", "text": "Ограда на изоставен строеж в центъра на София е паднала върху жена и 3-годишната й дъщеря. Двете са с хематоми и в шок след инцидента. Инцидентът е от събота, когато силния вятър причини множество материални щети, съобщи БНТ. Строежът се намира на улица \"Бачо Киро\" в София и от години не се работи по него, разказаха живеещи в района, които през годините са подавали множество сигнали до общината и институциите. От Столичната община заявиха, че ще проверят случая и че ще изпратят аварийна помощ, която да обезопаси обекта, но припомниха, че по закон отговорността за това е на собственика на строежа. \"Видях, че ламарините тръгват като домино да падат върху нас. Аз рязко се обърнах и реално цялата ми лява половина е в хематоми и предпазих детето\", свидетелства жената. \"Засега собственикът е неизвестен, строежът е незаконен. Сега издирваме по хронология как е преминала собствеността, за да опитаме да вземем мерки и да издадем предписания\", коментира инцидента Николай Александров, кмет на район \"Оборище\".", "date": "2019.12.23", "title": "Ограда на строеж падна върху жена и 3-годишната й дъщеря в София"}
{"url": "https://faktor.bg/bg/articles/tendentsiyata-na-rast-na-prekite-chuzhdestranni-investitsii-v-balgariya-prodalzhava", "text": "Тенденцията на ръст на преките чуждестранни инвестиции /ПЧИ/ в България продължава и през 2019 г. По данни на БНБ за периода януари-октомври те възлизат на близо 953.3 милиона евро и превишават с 554 милиона тези от същия период на миналата година. Най-голям обем нетни преки инвестиции е регистриран от Холандия (422 милиона евро), Германия (233.7 милиона евро) и Великобритания (168.3 милиона евро). На пръв поглед ръстът в последните години не е толкова внушителен. Трябва да се отбележи обаче, че чуждите капитали сега се насочват предимно към индустриални производства и сектори с висока добавена стойност, които създават голяма заетост и икономически растеж, за разлика от предкризисните години, когато бе регистриран бум на чуждите инвестиции, но те бяха предимно в областта на недвижимите имоти. Въпреки положителната тенденция в движението на чуждите инвестиции към страната, пред властите стои трудната задача да преодолеят дълбоките регионални дисбаланси в разпределението на чуждестранния капитал. Южна България и оформилите се там няколко големи икономически зони около София, Пловдив, Хасково и Димитровград продължава да бъде магнит за огромна част от чуждите инвестиции. С изключение на някои мащабни инвестиции в областта на автомобилната индустрия във Враца (Теклас и МД Електроник), Ловеч (ВОСС Аутомотив) и Плевен (Леони), в останалите райони на Северна България инвестициите са все още недостатъчни. Това според премиера Бойко Борисов ще се промени из основи с построяването на магистрала Хемус и останалите основни пътни артерии в тази част на страната. Безспорно инфраструктурата е от съществено значение за инвеститорите. Същевременно влошената демографска структура на населението в някои региони и резкият спад на населението в големи областни центрове прави задачата по привличане на чужд капитал изключително сложна, заради недостига на достатъчно квалифицирана работна ръка, породен от миграционните процеси. Подадените заявления за сертифициране на нови инвестиционни проекти са за над 850 милиона евро, обяви по-рано през годината Българската агенция за инвестиции. Наскоро в София беше направена първа стъпка към една от най-мащабните чужди инвестиции в последно време. БАИ подписа с корейско-китайската компания „Сонго моторс“ и италианската – „Хадид холдинг“, меморандум за намерения за изграждане на завод за електрически превозни средства. Двете фирми имат желание да инвестират в България 200 млн. долара. Очаква се бъдещата инвестиция да създаде около 2000 работни места. Годината ще се запомни и с ожесточеното съревнование за привличането на знаков инвеститор в областта на автомобилостроенето. България загуби на финалната права състезанието с Турция за нов автомобилен завод на Фолксваген. Впоследствие обаче немският автомобилен гигант спря временно проекта заради военната операция на Турция в Сирия, което отваря нова възможност пред България да се намеси в битката за този стратегически инвеститор и да предложи още по-добри условия от първоначалните. В същото време за поредна година българските емигранти в чужбина вероятно ще се окажат най-големия инвеститор в страната. Миналата година частните банкови преводи към България възлязоха на рекордните 1.17 милиарда евро. 80% от тази сума идва от страни от Евросъюза – 833 милиона евро, а останалите 340 милиона са от трети държави с големи български общности като САЩ, Канада и Турция. Според Евростат само 4 страни от ЕС получават повече пари от емигранти – Португалия, Румъния, Полша и Хърватия.", "date": "2019.12.23", "title": "Тенденцията на ръст на преките чуждестранни инвестиции в България продължава"}
{"url": "https://faktor.bg/bg/articles/temperaturite-padat-na-mnogo-mesta-shte-vali", "text": "Днес вятърът ще се ориентира от запад-северозапад, ще е умерен и силен и с него ще нахлува студен въздух. Облачността ще бъде предимно значителна и на много места ще има превалявания от дъжд. Максималните температури ще са от 7° - 9° в Северозападна България до 13° - 15° в източните райони от страната, където преди обяд все още ще духа умерен южен вятър, в София 8-9°. Атмосферното налягане е значително по-ниско от средното за месеца и през деня ще започне да се повишава. Над Черноморието облачността ще бъде променлива, често значителна. Ще има превалявания от дъжд. Ще духа умерен южен вятър, който привечер ще се ориентира от запад-северозапад и ще се усили. Максимални температури между 12° и 15°. Температурата на морската вода е 12° - 13°. Вълнението на морето ще бъде 1-2 бала. В планините ще духа силен, по високите и открити части - бурен вятър от западната четвърт. Ще бъде предимно облачно и на много места ще превалява сняг, под 1600 метра валежите ще са от дъжд. Максимална температура на 1200 метра – около 6°, на 2000 метра – около 0°.", "date": "2019.12.23", "title": "Температурите падат, на много места ще вали"}
{"url": "https://faktor.bg/bg/articles/koledni-pesni-i-kambani-izpalniha-vitleem", "text": "Коледно настроение изпълни витлеемския площад \"Мейнджър\", на който се стичат поклонници, дошли в града, смятан за родно място на Исус, съобщи Ройтерс. Деца, облечени като Дядо Коледа, пеят песни и подрънкват камбанки в представлението на централния пазар в библейския град, украсен с празнични декорации и рождествени сцени. Главната атракция във Витлеем са църквата \"Рождество Христово\", построена върху пещера, където според християнските вярвания е роден Исус, и 16-метровата елха на площад \"Мейнджър\". Във вторник, в навечерието на Коледа, латинският патриарх на Ерусалим архиепископ Пиербатиста Пицабала ще поведе процесия от Ерусалим до близкия Витлеем и след това ще отслужи среднощната литургия в църквата \"Рождество Христово\". Празниците във Витлеем преминават през православната Коледа на 7 януари и приключат с арменската Коледа на 18 януари, посочва \"Дарик\".", "date": "2019.12.23", "title": "Коледни песни и камбанен звън изпълниха Витлеем"}
{"url": "https://faktor.bg/bg/articles/vezhdi-rashidov-svideteli-sme-na-edin-pohod-na-nishtoto-kam-nishtoto", "text": "В последните години сме свидетели на един поход на нищото към нищото, както и на многобройни скандали, каквито още ще има, защото бездарието води единствено към това. Думите са на Вежди Рашидов по повод изпъстрената със скандали в културата 2019 г. Духовната сфера страда, когато се управлява от посредственост, казва още председателят на парламентарната Комисия по културата и медиите в интервю за БТА. \"За мен остава голямо събитие това, че екипът на Лувъра упорито работи за поредната - трета българска изложба в световния музей\", допълва Рашидов. \"Амбициозни хора и организации гледаха към това събитие не като средство за представяне на държавата ни с нейната славна култура, а като повод да усвоят едни средства, коментира Рашидов по повод проекта \"Пловдив - европейска столица на културата\". За нещастие, отново защитихме лошия си имидж и проиграхме своя шанс, за сметка на Матера - град, който всекидневно работеше и създаваше онова празнично чувство, благодарение на своята култура и история\", продължи Рашидов. Затова според него трябва да се прекрати активната еднолична намеса - както на политици, така и на хора, наричащи себе си интелектуалци. \"Духовната сфера страда, когато се управлява от посредственост\", обобщава той. По думите на Рашидов най-кресливи са тези, които сами са се лишили от свободата в медиите, които изпълняват поръчките на своите собственици. \"Позволих си да направя откъси от много медии и предавания и ако един ден това го излъча, ще бъде доста интересно\", допълва той.", "date": "2019.12.23", "title": "Вежди Рашидов: Направих откъси от много медии и предавания, някой ден ще бъде доста интересно"}
{"url": "https://faktor.bg/bg/articles/novini-balgariya-ot-kat-puskat-tsivilni-koli-da-debnat-za-narushiteli-v-intenzivniya-trafik", "text": "Засилен трафик се очаква в последния работен ден преди Коледните празници. От КАТ ще следят за превишена скорост с камери от цивилни коли. За целта са сформирани мобилни групи. Стриктно ще се следи и за каране в аварийната лента на магистралата. Санкцията за нарушението е 1000 лева глоба и отнемане на книжката за 3 месеца. С цел трафикът да остане нормален днес през целия ден е забранено и на превозните средства над 12 тона да излизат на магистралите. От Пътна полиция съветват да се въоръжите с търпение и да шофирате внимателно с подготвени за зимните условия автомобили.", "date": "2019.12.23", "title": "От КАТ пускат цивилни коли да дебнат за нарушители в интензивния трафик"}
{"url": "https://faktor.bg/bg/articles/v-angliya-iskat-pravitelstveno-razsledvane-za-rasizma-vav-futbola", "text": "Асоциацията на професионалните футболисти призова за правителствено разследване на расизма във футбола, след като победата на Челси във Висшата лига срещу Тотнъм беше помрачена от предполагаемо расистко поведение от страна на зрителите, съобщи Би Би Си. Реферът Антъни Тейлър спря играта през второто полувреме, след като германският защитник на „сините“ Антонио Рюдигер се оплака, че е чул маймунски звуци. От Тотнъм се ангажираха да \"предприемат най-силните възможни действия\" и заявиха, че ще проведат \"задълбочено разследване\". Малко след спирането дикторът на стадиона, предупреди, че „расисткото поведение пречи на играта“. Последва втори и трето предупреждение. „Ние сме отвратени и се тревожим, че за пореден път, мач от Висшата лига е бил опетнен от обиди от трибуните към играчите. Стана ясно, че футболистите са на прицела на крещящия расизъм, който в момента е огромен във Великобритания, но те не са сами“, написаха от Асоциацията.", "date": "2019.12.23", "title": "В Англия искат правителствено разследване за расизма във футбола"}
{"url": "https://faktor.bg/bg/articles/berlin-tvardo-razchita-che-severen-potok-2-shte-bade-dovarshen-vapreki-sanktsiite-na-sasht", "text": "Германското правителство „твърдо разчита\", че проектът „Северен поток-2“ ще бъде довършен въпреки американските санкции. Това съобщи вестник „Зюддойче цайтунг“, позовавайки се на източници в кабинета в Берлин. Сенатът на Конгреса на САЩ одобри във вторник законопроекта за бюджета за отбрана за финансовата 2020 година, която започна на 1 октомври. Той задължава администрацията да наложи санкции срещу руските газопроводи „Северен поток-2“ и „Турски поток“. На 11 декември документът беше гласуван от Камарата на представителите, а в петък го подписа президентът Доналд Тръмп, с което влезе в сила.", "date": "2019.12.23", "title": "Берлин твърдо разчита, че „Северен поток-2“ ще бъде довършен въпреки санкциите на САЩ"}
{"url": "https://faktor.bg/bg/articles/kitay-shte-namali-mitata-varhu-nad-850-vida-vnosni-stoki-ot-1-yanuari", "text": "Китай ще намали от 1 януари 2020 г. митата върху повече от 850 вида вносни стоки, включително замразено свинско и замразено авокадо, съобщи Ройтерс, като се позовава на изявление на китайското финансово министерство. От 1 юли 2020 г. ще бъдат допълнително намалени и митата върху някои продукти от областта на информационните технологии. В съобщение на комисията по митническата и данъчната политика на Държавния съвет на КНР, цитирано от ТАСС, се посочва, че подобни мерки се вземат с цел удовлетворяване на растящото търсене от китайските потребители на чуждестранна продукция.", "date": "2019.12.23", "title": "Китай ще намали митата върху над 850 вида вносни стоки от 1 януари"}
{"url": "https://faktor.bg/bg/articles/sasht-blokirali-parite-za-ukrayna-90-minuti-sled-razgovora-mezhdu-tramp-i-zelenski", "text": "90 минути след телефонния разговор на президента Доналд Тръмп с украинския държавен глава Владимир Зеленски бюджетната служба към Белия дом е наредила на Пентагона да замрази финансиране за отбраната на Украйна. Информацията разпространява Си Ен Ен, позовавайки се на правителствени документи. Майк Дъфи от Службата за управление и бюджет към Белия дом, отговорна за контрол на парите за национална сигурност, е уведомил представители на Пентагона на 25 юли да спрат около 400 милиона долара помощ за Украйна. Дъфи е политическо назначение на Тръмп. На същия ден по-късно е изпратено официално уведомление, което е първият знак, че помощта е задържана малко след телефонния разговор, по време на който Тръмп притиснал Зеленски да разследва политически опоненти на американския лидер. Лидерът на малцинството в Сената Чък Шумър поднови призова си Дъфи да бъде свидетел на процеса срещу Тръмп в Сената през януари. Службата за управление и бюджет отхвърли връзката между решението да се спре помощта и телефонния разговор, като отбеляза, че е обявено на среща между агенции в средата на юли. Безразсъдно е да се свързва задържането на средствата с телефонния разговор. Публично беше обявено, че решението за задържането на финансирането е взето на среща на агенции на 18 юли, обяви говорител. Въпреки че агенциите са уведомени на 18 юли, първите действия на Пентагона за спиране на помощта идват на същия ден, когато се е провел разговорът на Тръмп със Зеленски. Разговорът между Тръмп и Зеленски се е провел от 09,03 часа до 09,33 часа, а имейлът на Дъфи е от 11,04 часа. Съдия нареди на властите да предадат документите на Центъра за обществен интегритет в отговор на молба да се разкрие информация в съответствие със Закона за достъп до информация. Центърът публикува документите по-късно вечерта. Въпреки че по-голямата част от информация е засекретена, документите хвърлят светлина върху разговорите между две правителствени агенции, които изпълняват нареждания на Тръмп.", "date": "2019.12.23", "title": "САЩ блокирали парите за Украйна 90 минути след разговора между Тръмп и Зеленски"}
{"url": "https://faktor.bg/bg/articles/rumen-radev-shte-nagradi-turskiya-poslanik-hasan-ulusoy-s-madarski-konnik-parva-stepen", "text": "Президентът Румен Радев ще награди турския посланик Хасан Улусой с „Мадарски конник“ първа степен. Наградата се връчва заради приноса на Улусой в развитието на българо-турските отношения. Мандатът му в България приключва, а очакванията са постът да бъде поет от Айлин Секизкьок.", "date": "2019.12.23", "title": "Румен Радев ще награди турския посланик с „Мадарски конник“ първа степен"}
{"url": "https://faktor.bg/bg/articles/ovcharov-bih-se-nadyaval-strategicheskiyat-investitor-za-belene-da-ne-e-rosatom", "text": "“Балкански поток” трябваше да тръгне до края на тази година. Лично аз имам определени съмнения, че ще успеем до средата на следващата година да го пуснем в действие. Проблемът е втората част – връзката със Сърбия. Тя е въпросът, който България трябва да реши колкото се може по-бързо. Това каза за БНР енергийният експерт и бивш министър Румен Овчаров, който припомни причините за забавянето при изграждането на газопровода. „Очевидно имаше и външна намеса“, обобщи той. По повод строежа на АЕЦ „Белене“ и тримата кандидати за стратегически инвеститор, Овчаров прогнозира, че „може да има изненади“: „Аз лично бих се надявал „Росатом“ да не бъде стратегически инвеститор, по чисто икономически причини. Вече наблюдавахме един такъв проект, при който руска компания беше стратегически инвеститор - имам предвид проекта „Южен поток“, в който „Газпром“ трябваше да бъде стратегически инвеститор и да осигури финансирането . Единственото обаче, което се случи за седемте години от тръгването на проекта до 2014-а година, когато беше прекратен, беше раздуването на неговата цена. Притеснявам се, че и сега с инвеститор „Росатом“, който в партньорство с българските си „колеги“, които ще изграждат централата на територията на България, ние ще влезем в същия процес - на едно безумно раздуване на цената без всякакви коригиращи елементи“. Овчаров изтъкна, че централата не може да бъде построена без „Росатом“, но изказа мнение, че от икономическа гледна точка е по-добре за България стратегическият инвеститор да бъде друг. Руско-китайски консорциум например „ще ни освободи от този ненаситен ламтеж към увеличение на цени и, съответно, прибиране на печалби“. Според Овчаров е „доста несериозно“ от страна на държавата да не иска да се обвърже с изкупуването на енергията: „Атомната енергетика има един огромен недостатък - тя е с много дълъг инвестиционен цикъл и изисква огромни финансови ресурси за инвестиции. Който се хваща да изгражда атомна енергетика инвестира 15 години едни огромни пари, в дадения случай става дума за милиарди, а после чака още 10-15 години тези пари да се върнат. Като цяло цикълът се затваря за около 30 години. Кой е този нормален инвеститор, който без подкрепата на държавата би си позволил подобно нещо? ... С начина, по който България се отказва да участва в гарантирането на подобен проект, предоставя тази възможност на чужди държави. Но те ще го гарантират, не защото ще искат да гарантират печалбите на България и на българския народ, а за реализацията на собствените си геостратегически цели“. Овчаров коментира и вноса на втечнен газ тази година. Според него тези доставки могат да бъдат алтернатива на традиционните, но „не бива да залагаме само на конюнктурата, която съществува в момента“. Ситуацията в момента е „изключително благоприятна за втечнения газ, само че преди една година не беше така“, допълни той. „Сигурността на доставките на тръбния газ е значително по-висока и по-малко зависи от конюнктурата на пазара“. „Не мисля, че може този договор да бъде прекратен. Този договор многократно сме се опитвали да го прекратяване, да го променяме и така нататък, но той е направен по такъв начин, че предвижда много тежки санкции. Единственият вариант е някакво споразумение, но не виждам някой да преговаря по въпроса. Можеше да стане в паралел с договорките за изтребителите“. „Разбрахме, че е Полша е имала позиция - не е подкрепила, защото е договорила някакви специални условия за въглищната си индустрия. Каква е позицията на България, аз не схванах!“.", "date": "2019.12.23", "title": "Овчаров: Бих се надявал стратегическият инвеститор за \"Белене\" да не е \"Росатом\""}
{"url": "https://faktor.bg/bg/articles/kevr-reshi-vdiga-tsenata-na-vodata-v-24-oblasti", "text": "На свое закрито заседание КЕВР с председател Иван Иванов вдигна цената на водата в 24 области.  Комисията на енергийно и водно регулиране проведе закрито заседание в специализиран състав \"ВиК\". На него тя прие окончателно решение за изменение на цени на ВиК услугите за 2020 г. С решението са коригирани цени на ВиК услугите на операторите в 24 области на страната. С приетото от Комисията решение актуализираните цени на ВиК услугите влизат в сила от 1 януари 2020 г. В изпълнение на нормативно определените задължения и ангажименти на КЕВР за регулиране на отрасъл ВиК, в съответствие с разпоредбите на Закона за регулиране на ВиК услугите и наредбите към него, приети от Министерски съвет през 2016 г., в края на всяка календарна година Комисията е задължена служебно да актуализира вече утвърдените с 5-годишните бизнес планове на ВиК дружествата пределни цени на услуги за всяка следваща година от регулаторния период 2017-2021 г. Съгласно нормативните изисквания, актуализацията на пределните цени се извършва на основата на одобрената с бизнес плановете цена на услугите за 2020 г., с отчитане на размера на инфлационния индекс и прилагане на индивидуален коефициент за ефективност за всяко едно ВиК дружество. Наредбата за регулиране на цените на водоснабдителните и канализационните услуги /чл. 6, т. 2 и чл. 29/, приета от Министерски, съвет, задължава Комисията да изпълни този свой ангажимент, включително и при наличие на възникнали форсмажорни обстоятелства на обслужвани територии на ВиК дружества. Законът за регулиране на ВиК услугите прави изрично разграничение между утвърдени пределни цени на ВиК услуги от КЕВР и прилагани цени на ВиК услуги от ВиК операторите. Законовите разпоредби не позволяват на ВиК операторите да прилагат по-високи от утвърдените цени, като допускат обратната възможност - да прилагат по-ниски цени. Решението за въвеждане на утвърдените от КЕВР цени на ВиК услуги се взема от управителите на търговските дружества – ВиК оператори. В правомощията на принципала на ВиК дружествата с държавно участие – МРРБ е да реши дали утвърдените от КЕВР пределни цени на ВиК услугите да бъдат въвеждани. Такова действие на собственика на търговското дружество е свързано с неговото търговско управление и няма отношение към регулаторните правомощия на Комисията. Преди да бъде разгледан и одобрен от КЕВР бизнес планът на всяко едно ВиК дружество предварително е следвало да бъде разгледан и съгласуван от съответната областна Асоциация по ВИК, в която членуват представители на всички местни органи на власт. Всички бизнес планове и цени на дружествата са приемани от КЕВР с отделни процедури за всяко ВиК дружество, като в духа на публичност и прозрачност по тях са провеждани открити заседания и обществени обсъждания. С приемането на бизнес плановете ВиК дружествата и Асоциациите по ВиК са поели изпълнението на конкретни ангажименти в рамките на петгодишния регулаторен период, свързани с подобряване на качеството на услугите чрез нови инвестиции, намаляване на загубите на вода, повишаване на ефективността и управлението. Комисията прилага ценообразуващ механизъм, който да гарантира устойчивото развитие на ВиК дружествата, но регулаторът не е техен собственик и не може да влияе върху начина на тяхното управление. Във връзка с решението за актуализиране на цените на ВиК услугите за 2020 г. Комисията спази стриктно предвидената законова процедура. На 17.12.2019 г. беше проведено открито заседание с участието на представители на ВиК дружества от цялата страна, на Омбудсмана на Република България, синдикат „Водоснабдител“-КНСБ, неправителствени и граждански организации. На заседанието всички участници изразиха своите становища и предложения във връзка с предложените за актуализация цени на ВиК услуги. В приетото днес Решение за изменение на одобрените цени на услугите на ВиК дружествата за 2020 г. Комисията дава мотивиран отговор по всички внесени писмени становища от страна на участници в откритото заседание. След като КЕВР одобри поскъпването на водата, се предвижда цените на ВиК услугите да се повишат различно. За София-град се планира увеличение с 6,64%. Шумен, където водата е с лошо качество, е сред градовете, в които цената ще е най-висока - 3,4 лева на кубик. Предвижда се от догодина един кубик вода с добавена стойност да е 3,52 лева. Кметът Любомир Христов заяви, че ще бъдат използвани всички начини, за да се запази цената на водата в града. В Пловдив се очаква скок с 0,1%. Областите Хасково, Търговище, Кюстендил и Пазарджик са без приети бизнес-планове и за тях няма предстоящо увеличение на цените. Националният браншов синдикат \"Водоснабдител\" към КНСБ подкрепя предложението на КЕВР за вдигане на цените с аргумента, че така биха могли да се повишат заплатите на работещите в сектора. Синдикатът представлява близо 10 хиляди души от общо работещи във ВиК сектора около 17 хиляди. Ето колко ще струва водата в различните градове: Разград - 3,67 лева за кубик Шумен - 3,54 лева Добрич - 3,45 лева за кубик Враца - 3,27 лева за кубик Варна - 3,21 лева за кубик Ловеч - 3,16 лева за кубик Русе - 3,15 лева за кубик Бургас - 3,08 лева за кубик Ямбол - 3,03 лева за кубик Стара Загора - 3,01 лева за кубик Плевен - 2,88 лева за кубик София - 2,76 лева за кубик Габрово - 2,71 лева за кубик Кърджали - 2,61 лева за кубик Видин - 2,54 лева за кубик Перник - 2,42 лева за кубик", "date": "2019.12.23", "title": "Вижте с колко скача водата в различните градове след решението на КЕВР"}
{"url": "https://faktor.bg/bg/articles/ombudsmanat-toplofikatsiya-veliko-tarnovo-da-oprosti-smetkite-za-dnite-bez-parno", "text": "Омбудсманът Диана Ковачева изпрати препоръка до ръководството на \"Топлофикация - Велико Търново\" с настояване гражданите, останали без парно в дните през декември 2019 г., да не плащат за услуга, която реално не им е била предоставена. Това съобщиха от пресцентъра на Омбудсмана на България. Повод за писмото на доц. Ковачева са жалби на граждани от ВеликоТърново до омбудсмана, в които сигнализират за продължилите повече от десет дни аварии във ВеликоТърново по топлопреносната мрежа на \"Топлофикация-Велико Търново\" АД. Гражданите сезират омбудсмана, че не им се предоставя информация кога ще бъде възстановено топлоподаването, защото на обявените телефони от дружеството никой не отговаря, на сайта също липсва информация кога ще бъде възстановено топлоподаването. Доц. Ковачева е категорична, че възмущението на гражданите е основателно, тъй като няма яснота кога се очаква да бъде отстранена аварията, оставила последните дни цели квартали без парно.", "date": "2019.12.23", "title": "Омбудсманът: \"Топлофикация - Велико Търново\" да опрости сметките за дните без парно"}
{"url": "https://faktor.bg/bg/articles/uspeshno-vklyuchiha-vladayskata-reka-kam-yazovir-studena", "text": "Приключиха строително-монтажните работи по включването на Владайския канал към язовир „Студена“, които са част от дейностите от аварийния план за справяне с водната криза в Перник. Част от водата, отиваща досега към Владайската река, вече е отклонена към язовира, предаде БНР. Работниците от държавната фирма „Монтажи“ ще бъдат на терен и през почивните дни. Целта е да не се губи време в изпълнение на главната цел - притокът в язовира да се изравни с изтичащата вода, за да не спадне нивото му до мъртвия обем.", "date": "2019.12.23", "title": "Успешно включиха Владайската река към язовир \"Студена\""}
{"url": "https://faktor.bg/bg/articles/ot-mrasniya-vazduh-horata-zatapyavat", "text": "Високото съдържание на въглероден двуокис в атмосферата влияе катастрофално на интелектуалните способности на хората. До този извод стигнаха учени от университета Колорадо Боулдър и университета в Пенсилвания (САЩ), а резултатите от изследванията им са публикувани на сайта Phys.org и цитирани от в. \"24 часа\". Увеличените въглеродни емисии влияят пагубно не само върху природата, водейки до промени в климата. Учените проучили как увеличеното ниво на въглеродния двуокис влияе на обучението на децата. Предишни проучвания показали, че замърсяването на въздуха в класните стаи въздейства на умствените способности, като силно намалява концентрацията. Проблемът лесно можел да бъде решен, като се отвори прозореца да се проветри. Досега обаче не е бил проучен въпросът за влиянието на \"свежия\" въздух, който вече също е силно замърсен. В търсене на отговора учените създали модел с две възможности. При по-оптимистичния сценарий когнитивните способности на учениците ще намалеят с 25% до 2100 г., ако количествата парникови газове намалеят. Ако обаче нивото на изхвърляните във въздуха замърсители остане на сегашното ниво, човечеството до края на века ще затъпее наполовина. Това е първото изследване което проучва как редовното дишане на мръсен въздух влияе на интелекта. През 2015 г. изследователи от Харвард накарали 24 души да прекарат 6 работни дни в лабораторно контролирано помещение, в което нивата на въглеродния двуокис варирали. Всеки следобед участниците трябвало да се справят със задачи от реалния живот. Компютърна програма показала, че когато нивата на газа се увеличавали, участниците се затруднявали с анализирането на информация, изграждането на стратегии и способността да реагират на кризи.", "date": "2019.12.23", "title": "От мръсния въздух хората затъпяват"}
