{"url": "https://www.faktor.bg/bg/articles/evropeyskiyat-sayuz-udalzhi-sanktsiite-sreshtu-rusiya", "text": "Лидерите на 28-те страни в Европейския съюз удължиха днес с шест месеца икономическите санкции, наложени на Русия през 2014 г., заради липсата на напредък в прилагане от Русия на Минските споразумения за прекратяване на конфликта в Източна Украйна. Това съобщи председателят на Европейският съвет Доналд Туск, цитиран от Франс прес. \"Лидерите на ЕС решиха единодушно да удължат санкциите срещу Русия, защото няма никакъв напредък към прилагане на Минските споразумения\", написа Туск в Туитър. Минските споразумения са договорени между Русия, Украйна, Германия и Франция. Те засягат финансовия, енергийния и отбранителния сектор в Русия и ограничават достъпа на руски банки до европейските пазари, както и вноса на някои европейски стоки в Русия, напомня ДПА. Санкциите се подновяват на всеки шест месеца от юли 2014 г.", "date": "2018.12.13", "title": "Европейският съюз удължи икономическите санкции срещу Русия"}
{"url": "https://www.faktor.bg/bg/articles/novini/svyat/sasht-dokato-rusiya-ne-osvobodi-ukrainskite-moryatsi-nyama-da-ima-sreshta-tramp-putin", "text": "Няма да има среща между Доналд Тръмп и Владимир Путин, преди Русия да освободи украинските кораби и моряци, задържани близо до Крим, каза днес съветникът на Тръмп по националната сигурност Джон Болтън, цитиран от Ройтерс и БТА. \"Не виждам условия в обозримо бъдеще, при които такава среща да се състои, преди корабите и екипажите да бъдат освободени\", каза Болтън пред журналисти във Вашингтон.", "date": "2018.12.13", "title": "САЩ: Докато Русия не освободи украинските моряци, няма да има среща Тръмп-Путин"}
{"url": "https://www.faktor.bg/bg/articles/novini/svyat/szo-prizova-za-po-malko-razhdaniya-s-tsezarovo-sechenie", "text": "Световната здравна организация (СЗО) изрази загриженост относно рязко растящия брой на ражданията с цезарово сечение, без нужните медицински показатели за извършване на операцията, съобщава БТА. По данни на международната организация през последните години в някои страни от Югоизточна Европа броят на ражданията с цезарово сечение се е увеличил с близо 50 процента. Науката не разполага с никакви доказателства относно наложилото се схващане, че когато подобни процедури надвишат 10 процента от ражданията, се снижава детската смъртност. СЗО предупреждава, че милиони жени се подлагат на риск при раждане с цезарово сечение, което не се налага от медицински фактори. По данни на организацията споменатата операция носи отрицателни последствия за майката и за новороденото. При родилката след операцията се увеличават рисковете от помятания при следващи бременности. Що се касае до бебетата, цезаровото сечение е свързано с повишен риск от хоспитализация в отделенията за интензивна терапия на новородените, с повишен риск от астма и затлъстяване, предупреждават медицинските експерти.", "date": "2018.12.13", "title": "СЗО призова за по-малко раждания с цезарово сечение"}
{"url": "https://www.faktor.bg/bg/articles/novini/svyat/kfor-izprati-kolona-ot-45-voenni-mashini-v-severno-kosovo", "text": "Повече от 45 военни автомобила на КФОР влязоха в Северно Косово в около 11 часа българско време, предава белградското радио „Б92“, като се позовава на информация от ТАНЮГ. Сръбската държавна агенция съобщи, че те са се движили в конвой, а местни източници твърдят, че напредват към град Пепосавич. Освен бойните машини, КФОР са донесли със себе си оборудване за издигане на блокади и поставяне на бариери, като строителни машини, багери и бодлива тел. Придвижването на КФОР на север идва на фона на сериозно изостряне на косовско-сръбските отношения и решението на Прищина да увеличи митата върху стоките от Сърбия до 100% и в навечерието на очакваното гласуване в косовския парламент за формиране на пълноценна косовска армия, което среща откритата подкрепа на западните центрове на политическа и военна сила, отбелязва медията. Командващият обединените сили на НАТО в Неапол, американският адмирал Джеймс Фого, заяви в сряда, че формирането на въоръжени сили е нещо, което Прищина решава „суверенно“. „В този контекст, присъствието на силите на КФОР на север и особено вида на оборудването и машините, показва страх от възможна реакция на Сърбия“, отбелязва ТАНЮГ. По-късно през същия ден говорителят на КФОР Винченцо Грасо обясни пред РТС, че тази активност е част от „редовни учения“. „Има и други конвои, които се движат в други части на Косово. В съответствие с Резолюция 1244 на Съвета за сигурност на ООН, войниците на КФОР тренират готовността си за бърза реакция на територията на цялото Косово“, заяви Грасо. Той също така отрече информацията на ТАНЮГ, че машините на КФОР са пренасяли оборудване, предназначено да бъде използвано за „блокиране на границата“.", "date": "2018.12.13", "title": "КФОР изпрати колона от 45 военни машини в Северно Косово"}
{"url": "https://www.faktor.bg/bg/articles/novini/balgariya/premierat-borisov-za-brekzit-shte-plediram-za-unikalnost-v-dogovora-na-angliyskite-i-evropeyskite-sluzhbi", "text": "За този вид на Брекзит съм песимист. Аз ще пледирам отново и единствено за уникалност в договора на английските служби и европейските. Това каза премиерът Бойко Борисов пред журналисти в Брюксел, където участва в редовното заседание на Европейския съвет, предаде „Фокус“. „Изумен съм от тези хора. Миналата неделя концентрирах вниманието на цяла Европа, дойдохме, взехме решение, съгласихме се и подписахме. Тази тема трябва да приключи. Ще пледирам само за уникалност в отношенията с английските служби, защото те за мен са най-добрите в света и са ни нужни именно в битката с контрабандата, тероризма и всичко останало“, обясни още той.  „Това е важно за всички нас. И днес имахме минута мълчание за загиналите в Страсбург. За тези терористични актове, за тези чудовищни престъпления, които се вършат“, посочи той.  Попитан, какъв е неговият коментар относно предложението на президента Румен Радев за въвеждане на видеонаблюдение в изборните секции, той отговори: „Не съм чул, в Брюксел съм.“", "date": "2018.12.13", "title": "Премиерът Борисов за Брекзит: Ще пледирам за уникалност в договора на английските и европейските служби"}
{"url": "https://www.faktor.bg/bg/articles/ruskata-lobistka-se-prizna-za-vinovna-i-e-rabotila-v-zagovor-sreshtu-sasht", "text": "Мария Бутина, руска лобистка, живееща в САЩ със студентска виза се призна за виновна в заговор с цел да нанесе вреда на САЩ, съобщи CNN. В хода на изслушването в съда, тя заяви ,че е действала \" под ръководството на руски високопоставен чиновник\", а задачата й е била да установи контакти в Националната стрелкова асоциация на САЩ и с американски граждани и политици, които имат влияние върху водената от страната политика. \"Участвах в заговор с цел нанасяне вреда на САЩ, допълни рускинята. Съдът прие изявлението на Бутина. Ако инстанцията сметне това за достатъчно и приеме сътрудничеството на руската гражданка, присъдата й вероятно ще е 5 години затвор и глоба до 250 000 долара. Реално тя ще лежи шест месеца, след което ще бъде депортирана в Русия и ще й бъде забранено връщането в САЩ. Решението за депортиране обаче ще бъде взето от други ведомства в САЩ.", "date": "2018.12.13", "title": "Руската лобистка Мария Бутина призна пред съда, че е шпионирала САЩ"}
{"url": "https://www.faktor.bg/bg/articles/arestuvaha-peti-chovek-za-atentata-v-strasburg", "text": "Пети човек беше арестуван във връзка с нападението на коледния базар в Страсбург, потвърдиха френски прокурори пред ДПА. Арестуваният не е от семейството на нападателя, идентифициран като Шериф Шекат, на 29 години, казаха държавните обвинители. Четиримата арестувани по-рано бяха родителите на Шекат и двама от братята му. Приключила е полицейската операция в квартал на Страсбург, където нападателят е бил видян за последно, предаде Асошиейтед прес. Не се съобщава дали това е довело до някакви резултати. Представител на полицията по-рано каза, че силите за сигурност, заедно с елитната специална част РАИД (RAID - Recherche, Assistance, Intervention, Dissuasion/ Претърсване, помощ, намеса, възпиране) са предприели действия \"само по предположение\", че заподозреният Шериф Шекат може да се укрива в сграда в района.  Властите съобщиха, че във вторник вечерта шофьор на такси е оставил Шекат в квартал Нойдорф, южно от центъра на града. Тази вечер в Страсбург се очаква да пристигне френският министър на вътрешните работи Кристоф Кастанер, отбелязва БТА.", "date": "2018.12.13", "title": "Арестуваха пети човек за атентата в Страсбург"}
{"url": "https://www.faktor.bg/bg/articles/zdravnata-komisiya-ostavi-studentite-v-pravitelstvena-bolnitsa", "text": "Със 11 гласа „за“ и 11 „въздържали се“ Здравна комисия отхвърли промените в Закона за лечебните заведения, свързани с преобразуването на болница „Лозенец“, предаде репортер на Агенция „Фокус“. Окончателното решение за приемане или отхвърляне на законопроекта ще бъде взето от пленарна зала. Законопроектът е внесен на 22 ноември 2018 г. от Министерски съвет. Идеята на промените е свързана с преобразуването на болница „Лозенец“ в болница за многопрофилно лечение на деца. Текстовете на закона предвиждат отмяна на разпоредбата, според която болница „Лозенец“ е лечебно заведение към Министерския съвет и второстепенен разпоредител с бюджет по бюджета на Министерския съвет. Това е единственото лечебно заведение, на което статутът е определен на законово ниво. Промените засягаха най-вече студентите по медицина, които на практика оставаха без лечебно заведение, където да провеждат практиките си.", "date": "2018.12.13", "title": "Здравната комисия остави студентите по медицина в Правителствена болница"}
{"url": "https://www.faktor.bg/bg/articles/desetki-frenski-politsai-sa-obgradili-rayona-v-yuzhnata-chast-na-strasburg", "text": "Десетки френски полицаи са обградили района в южната част на Страсбург, където е бил забелязан за последно извършителят на атаката, при която на коледен пазар в града загинаха трима души, а 13 бяха ранени. Това е съобщил репортер на АФП, намиращ се в квартала. Засега няма потвърждение дали операцията е свързана с нападението от вторник вечерта. Френското правителство укрепва силите за сигурност в страната след стрелбата във вторник вечерта на коледен пазар в Страсбург, при която загинаха трима души, а 13 са ранени, предаде БТА. Антитерористичната операция „Сентинел“ ще бъде подсилена с около 1300 войници, съобщи ДПА, като се позова на премиера Едуар Филип. Операция „Сентинел“ започна след нападението срещу редакцията на сатиричния седмичник „Шарли ебдо“ в Париж през януари 2015 г., припомня ДПА. В нея досега бяха включени около 10 000 войници и 4700 служители на полицията и жандармерията. Тяхната задача е да охраняват ключови обекти в страната, включително в градовете, от терористични атаки.", "date": "2018.12.13", "title": "Десетки френски полицаи са обградили района в южната част на Страсбург"}
{"url": "https://www.faktor.bg/bg/articles/novini/balgariya/nikolay-nenchev-prokuraturata-iska-nova-proverka-za-remonta-na-mig-29-na-pat-e-da-predizvika-mezhdunaroden-skandal", "text": "Делото за ремонта на самолетите МиГ-29 срещу Николай Ненчев продължава. Последната експертиза срещу бившия военен министър показва, че договорът с Полша за ремонт на двигатели на изтребителите е по-изгоден, в сравнение с предложението от страна на Русия. Вместо обаче процесът да бъде финализиран миналата седмица, продължава заради нов документ, който прокуратурата е внесла. Този път иска данни за качеството на ремонта.  \"Едната експертиза трябваше да изясни моята отговорност относно намалените летателни часове по мое време, а другата трябваше да даде конкретна информация доколко договорът за ремонт на МиГ-29 е бил по-изгоден, отколкото този с Русия. Първата е приета от съда и показва, че летателните часове не само, че не са намалени, но са и увеличени. Според втората сделката за ремонт на самолетите в Русия е щял да струва двойно повече, отколкото тази с Полша“, обясни пред Faktor.bg Ненчев.  „Още миналата седмица трябваше да има финал на делото срещу мен и да се даде възможност за заключителни пледоарии. Прокуратурата обаче внесе нов документ, с който иска да се разследва качеството на ремонта, който е направен в Полша, което е пълно безумие, защото имаме изключително добри гаранционни клаузи. Обвинението продължава да търси под вола теле, но това, което прави, е много опасно. Обвинението вече е на път да предизвика международен скандал. Договорът, който сме сключили, не е със заводите в Полша, а с полската държава и сме получили гаранции от нея\", каза още Ненчев. Припомняме, че в началото на мината година Софийска градска прокуратура внесе обвинителен акт срещу Ненчев за това, че той е отказал да изпълни два договора за ремонт на двигатели на изтребителите МиГ-29, с което не е изпълнил служебните си задължения и не е осигурил авиационната безопасност и летателната годност на изтребителната авиация на Военновъздушните сили. Според обвинението са настъпили значителни вредни последици за Българската армия - спаднал е нальотът на пилоти от ВВС на 33 часа за една година, при установен в НАТО стандарт от 180 летателни часа за година или поне минимум 80 летателни часа за година. Това е довело до опасност от допускане на тежки летателни инциденти, поради разтренираност. Според държавното обвинение с действията си Ненчев е накърнил интересите на руската компания РСК - МиГ.", "date": "2018.12.13", "title": "Николай Ненчев: Прокуратурата иска нова проверка за ремонтите на МиГ-29, на път е да предизвика международен скандал"}
{"url": "https://www.faktor.bg/bg/articles/paradoks-kmetat-na-hitrino-iska-postradalite-da-vrashtat-pari-za-dograma-slozhena-ot-darzhavata", "text": "Кметът на община Хитрино поиска пострадали след взрива жители да връщат пари за ремонти. Причината е, че първо на полуразрушените им къщи е сложена нова дограма, а след това къщите са съборени, за да се построят нови. Решенията за това са взимани от различни комисии към общината. Мъж от Хитрино разказа пред Нова ТВ, че трябва да върне дограмата или да плати 3 406 лева. Той твърди, че никога не е бил уведомяван, че е длъжен да пази и съхранява дограмата, а домът му е съборен преди повече от година. \"Бях осведомен само, че трябва да си напусна къщата, да си прибера каквото има вътре и когато са съборили къщата, мен ме нямаше, бях на работа.\", обяснява Турхан Хасан. Подобно покана да се възстанови дограмата или нейната стойност е получила и Айнур Сали, която живее в съседна къща. Тя също изнесла покъщнината си и се преместила да живее в съседното село Трем. Когато се дошла до Хитрино, видяла вече съборената сграда. \"Питах майсторите къде остана дограмата. Те казаха, че са я хвърлили\", казва Сали. Йонка Делева също дължи дограма или пари от старата си къща. На нея обаче се обадили от общината, за да й кажат, че сменените прозорци и врати трябва да се приберат. С това се заел синът й. Тя обяснява как той ѝ намерил друга фирма, чиито работници дошли, свалили дограмата, обадили се в съвета и питали къде да я оставят. Отговорили им: \"Където намерите място, сложете я.\" Йонка и сйънът й казали на работниците да я сложат под сайванта. Мислели, че е изпълнено. В един момент разбрали, че я няма. Кметът на Хитрино Нуридин Исмаил твърди, че се касае за 4 подобни случая, а общата сума е около 8 хиляди лева. Това че собствениците не са били известени да запазят дограмата, кметът отчита като недоглеждане от страна на администрацията. \"Би трябвало и те да бъдат заинтересовани в опазването на тази дограма. Ето в последствие излиза, че е двойно финансиране. И ние искаме или сумата, или дограмата да се възстанови, защото това е виждането и на фонд \"Социална закрила\", коментира кметът на Хитрино Нуридин Исмаил.", "date": "2018.12.13", "title": "Парадокс: Кметът на Хитрино иска пострадалите да връщат пари за дограма, сложена от държавата"}
{"url": "https://www.faktor.bg/bg/articles/vseki-politsay-shte-poluchi-po-100-leva-koleden-bonus", "text": "Всеки един полицай от системата на МВР ще получи по 100 лева коледен бонус, като заделената сума за това е близо 5 милиона лева. Разбира се, бихме искали да дадем повече, но на този етап това са ни възможностите. Тези бонуси са оценка за дейността им през цялата година, съобщи вътрешният министър Младен Маринов по време на церемонията \"Полицай на годината\" ,,Разбирам исканията на полицейските синдикати за бонуси от 390 лева, но – пак подчертавам – възможностите ни са ограничени. Провеждан е диалог с тях, ситуацията им е обяснена, но ако пожелаят да протестират, те са в правото си да го направят. На този етап възможностите са ограничени с перо персонал'', коментира министърът и допълни, че дори наказаните служители през годината ще получат допълнително възнаграждение, \"тъй като не всички са калпазани\".", "date": "2018.12.13", "title": "Всеки полицай ще получи по 100 лева коледен бонус"}
{"url": "https://www.faktor.bg/bg/articles/sport/kobrata-obeshta-mach-v-balgariya-dogodina", "text": "Претендентът за световната титла на IBF Кубрат Пулев се завърна в България след подписването на договор с гигантската промоутърска компания “Топ Ранк” в САЩ. “Според договора ми трябва да проведа три мача на година, парите са много сериозни, не като в България и Германия. С Ули продължаваме да работим, ще видим как ще напаснем нещата. Той ще пътува до Щатите, окей е. Той почти е напуснал “Зауерланд” и е свободен да работим и да правим големи неща. Такова е нивото и такъв е моментът - за големи неща. Супер е, че не ме слагат в сметките си. Стилът ми е такъв, изчаквам дори в разговори да чуя хората и тогава си казвам тезата. Сега не говорят, но ще заговорят. Еди Хърн само си приказва, но трябва да се взима предвид какво говори. IBF също трябва да си кажат думата, за мен няма значение дали ще е октомври 2019-а или 2020-а. Дали ще е шест месеца по-късно, не ме интересува. Не е само Джошуа, имам си и други съперници, с които трябва да се справя. Три мача трябва да направя следващата година, това е предостатъчно, приоритетно в САЩ и България. Ще има мачове в България, винаги съм го настоявал, парите не играят роля. Пак ще направя необходимото да има мач в България. Глупости са приказките, че съм взел милионите и няма да правя битки в България. Даже почти не съм на печалба от мача с Фюри тук, не съм взел и 10% от милиона, който се визира като хонорар”, каза Пулев.", "date": "2018.12.13", "title": "Кобрата обеща мач в България догодина"}
{"url": "https://www.faktor.bg/bg/articles/layf-stayl/ahmed-dogan-stana-dyado-na-momche", "text": "Почетният лидер на ДПС Ахмед Доган стана дядо на момче. Синът му Демир днес се сдоби с наследник. Напук на всички спекулации и предположения в жълтата преса, че детето в крайна сметка сигурно ще носи името на дядо си, Демир и половинката му го кръстиха Адмир. Бебето е с перфектни мерки - 51 см. и 3250 гр. Момченцето е поело първата си глътка въздух точно в деня на термина, а майката Памела избрала това да се случи в \"Майчин дом\" с естествено раждане.  Родителите на бебето живеят на семейни начала. Майката се казва Памела, а любовта им с Демир пламва малко преди да забременее. В края на юни красивата брюнетка се е дипломирала със специалност спортен мениджмънт в НСА.", "date": "2018.12.13", "title": "Ахмед Доган стана дядо, детето няма да носи името му"}
{"url": "https://www.faktor.bg/bg/articles/kultura/nim-pokazva-relikvite-namereni-ot-arheolozite-ni-tazi-godina", "text": "За първи път Националният исторически музей показва реликвите, които българските археолози намериха тази година.  Ценностите са на повече от 7000 години. Една от най-ценните находки е съкровището, намерено при Калиакра. Показани са повече от 400 експоната.", "date": "2018.12.13", "title": "НИМ показва реликвите, намерени от археолозите ни тази година"}
{"url": "https://www.faktor.bg/bg/articles/ikonomika/biznes/evropeyskata-banka-za-razvitie-spira-finansiraneto-na-vaglishshtni-proekti", "text": "Европейската банка за възстановяване и развитие (ЕБВР) ще спре да финансира въглищни проекти и почти всички петролни проекти, обяви институцията снощи, цитирана от Ройтерс. Решението ѝ е част от световните усилия на държавните банки за развитие в борбата с климатичните промени. Банката вече направи свой приоритет енергията от възобновяеми източници и други проекти на \"зелената икономика\", но мярката сега ще премахне изключения като Монголия и Полша, както и Казахстан, които получават над 70 процента от местната си енергия от въглища. Декарбонизирането на енергийния сектор на региона, обхванат от ЕБВР, изисква отказ от най-замърсяващите горива, каза Нандита Паршад, управляващ директор на ЕБВР, отговаряща за енергията и природните ресурси. Новата стратегия определя стратегическите насоки на инвестициите на банката за следващите пет години. Освен това от януари ЕБВР ще приеме \"Методология за скритите въглеродни цени\", която ще използва при проектите на банката със значителни \"отпечатъци\" от емисиите на газове, предизвикващи парников ефект.", "date": "2018.12.13", "title": "Европейската банка за развитие спира финансирането на въглищни проекти"}
{"url": "https://www.faktor.bg/bg/articles/avtokontrolyor-stana-politsay-na-godinata-spasi-4-godishno-dete", "text": "Младши автоконтрольор Стойчо Яковски от Областната дирекция на МВР в Пловдив получи наградата \"Полицай на годината 2018\". Той беше награден от вътрешния министър Младен Маринов и главния прокурор Сотир Цацаров. На 10 ноември 4-годишно момченце си глътна езика и колабира по време на демонстрациите на \"Специализираните полицейски сили\" край зала \"Чайка\" в Пловдив. Малкият Павел наблюдавал заедно с родителите си действията на командосите, когато си глътнал езика и припаднал. Суматохата и виковете на майката за помощ прекъснали словото на директора на полицията в Пловдив - старши комисар Атанас Илков, който заедно с гостуващия в Града под тепетата зам.-министър на вътрешните работи Стефан Балабанов и други полицаи веднага затичали към момченцето. Полицаят Стойчо Яковски от сектор \"Пътна полиция\" успял да спаси живота на детето, като му оказал първа помощ. След това момченцето било транспортирано в болница.  Тържествената церемония \"Полицай на годината 2018\" се проведе за 25-та поредна година. На събитието присъства цялото професионално ръководство на МВР, вицепремиерът и министър на отбраната Красимир Каракачанов, главният прокурор Сотир Цацаров, заместникът му Иван Гешев, шефът на НСлС Борислав Сарафов, столичният кмет Йорданка Фандъкова и депутати. На церемонията бяха отличени полицейски служители и колективи от цялата страна, постигнали високи професионални резултати през годината.", "date": "2018.12.13", "title": "Автоконтрольорът, който спаси 4-годишно момченце, стана \"Полицай на годината\""}
{"url": "https://www.faktor.bg/bg/articles/banevi-ostavat-v-aresta", "text": "Николай и Евгения остават окончателно в ареста. Това реши Апелативният специализиран съд. По делото беше внесен нов, 123-ти том срещу тях. Заради това началото на делото срещу тях беше отложено. Не е ясно какви са новите доказателства. Тепърва с тях ще се запознават и семейството бизнесмени. Въпреки разрешението на Баневи да бъдат снимани и желанието им да говорят с медиите, на „Съдебна охрана” беше разпоредено да извадят камерите от залата.", "date": "2018.12.13", "title": "Баневи остават в ареста"}
{"url": "https://www.faktor.bg/bg/articles/izchezna-e-shefat-na-kat-v-kazanlak", "text": "Началникът на КАТ – Казанлък Тодор Николов е обявен за издирване. Той е в неизвестност от вчера. Последно е разговаряно с него в 16 часа, но от тогава следите му се губят. Тодор Николов има три телефона, но и трите са изключени. Няма го и личният му автомобил. Вчера е бил задържан един служител на КАТ – Казанлък от Вътрешна сигурност към МВР. Николов е обявен за издирване от полицията.", "date": "2018.12.13", "title": "Изчезна шефът на Пътна полиция в Казанлък"}
{"url": "https://www.faktor.bg/bg/articles/simeonov-skochi-sreshtu-prezidenta", "text": "Лидерът на НФСБ Валери Симеонов заяви, че отказът на патриотите да отидат на дискусията за изборните правила, въпреки получената покана от президента, е напълно осъзнат и преднамерен. Той коментира, че Румен Радев подтиква депутатите да отсъстват от работа. \"И къде е драмата? Ами че как ще изпратя представител в работно време?! Тоя добре ли е тоя?\", избухна Симеонов пред медии в кулоарите на Народното събрание. \"Той може ли да кани народни представители в работно време? Чувал ли е, че има Правилник на Народното събрание?\", продължи с атаката Симеонов. \"Ако беше отишъл някой, след това президентът щеше да ни обвини, че не работим и че сме мързеливци!\", включи се в коментара и съпартиецът му от правната комисия Християн Митев.  \"Освен това държавата ни плаща, за да сме тук и да гласуваме законодателната програма на Народното събрание. Нашите избиратели ще ни държат сметка защо се разхождаме да ходим по конференции и събития, организирани без значение дали от президента или от някой друг, а не сме тук да си вършим работата, за която са ни изпратили. След това как ще се явим пред тях, с кои очи ще застана аз?!\", възкликна Митев, а шефът му одобрително добави: \"Естествено!\" И двамата са категорични, че мястото на подобна дискусия за изборното законодателство не е при президента, защото той няма право на законодателна инициатива, освен за промени в Конституцията. \"Сега, ако смята да променя формата на държавното управление в президентска република - да, да я проведе там. Обаче при промяна на Изборния кодекс е редно всички дискусии да се провеждат в тази сграда или в другата сграда, където са постоянните комисии\", каза юристът от НФСБ, който е и зам.-шеф на правната комисия. ГЕРБ също бойкотираха кръглата маса при президента с аргумента, че са били служебно ангажирани, а и че мястото на такъв разговор е парламентът.", "date": "2018.12.13", "title": "Симеонов изригна срещу Радев: Добре ли е? Подтиква депутатите да не ходят на работа!"}
{"url": "https://www.faktor.bg/bg/articles/novi-dokazatelstva-sreshtu-banevi-zabaviha-s-3-chasa-starta-na-deloto", "text": "Гърция е на последните места по разходи на държавата за социална защита, сочат данни на Евростат. Страната, която е засегната най-силно от кризата, се оказа с най-малко средства, отделяни за безработните. „Фалит на социалната държава“, коментират гръцките медии. Безкомпромисните данни на Европейската статистическа агенция Евростат показват, че за помощи на хора, които са крайно нуждаещи се от жилище, се отделя под 1% от средствата. Гръцките медии правят сравнение с България, където тази сума е 1,6%. Предпоследна е Гърция и в класацията на средства, отделяни за здравеопазване и помощ на инвалиди. „Социалната държава се разпадна“, коментират гръцките медии за средствата, отделяни в помощ на безработните. Гърция е на първо място в Евросъюза с 28% безработни, като сред младите хора безработицата е 60%. В помощ на тях се отделят едва 3,7% от средствата. Този дисбаланс между хората в критичен социален статус и отделяните за тях средства се обяснява от министерството на финансите с изтичане на над 65% от социалните средства за изплащане на пенсии. В гръцкия парламент стартираха дебатите по бюджета за следващата година, а синдикатите отново призовават за протести в деня на гласуване.", "date": "2018.12.13", "title": "Евростат: Гърция е на последните места по разходи на държавата за социална защита"}
{"url": "https://www.faktor.bg/bg/articles/karakachanov-ne-e-vazhno-koya-firma-shte-dostavya-hrana-vazhnoto-e-armiyata-da-ne-e-gladna", "text": "\"Не ме интересуват борбите между отделни фирми кой ще спечели поръчката за хранене на военнослужещите, а армията да бъде нахранена\". Това каза вицепремиерът и министър на отбраната Красимир Каракачанов по време на изслушването си в Комисията по отбрана за храненето на военнослужещите.  „Проблемът не е в Министерство на отбраната, а в това, че буквално до април месец 2018 г., той е трябвало да бъде решаван заради едно или друго обжалване в съда“, коментира още Каракачанов.  „Аргументите, които бяха изложени, се подкрепят от цялото ръководство на Министерство на отбраната – и цивилно, и военно. Най-голямата грешка като констатация в храненето на Българската армия е когато се стигна след 2007 г. до кетъринги и до подобни форми“, каза още министърът. Припомняме, че след разследване на БТВ се оказа, че държавата дава 31 млн. лв. за продоволствия на военните, а в същото време вече три години няма одобрена обществена поръчка за услугата.  \"Приказки за корупция за храненето на военнослужеите не приемам – няма и оплаквания от страна на военнослужещите, за разлика от предишни години. Моето задължение е не да се интересувам от това коя фирма ще спечели, кой кого ще обжалва, а от публичните интереси. Ние сме длъжни да храним Българската армия. Приказки за корупция не приемам“, каза още Каракачанов. „Всичко останало са едни спекулации от страна на политически субекти или заинтересовани страни“, допълни министърът. Според него в тази ситуация най-добре е тази обществена поръчка да бъде прекратена.", "date": "2018.12.13", "title": "Каракачанов: Не приемам приказки за корупция, осигурил съм храна за военните"}
{"url": "https://www.faktor.bg/bg/articles/valeri-simeono-stava-zam-predsedatel-na-parlamentarnata-komisiya-po-energetika", "text": "Валери Симеонов беше избран за заместник-председател на парламентарната комисия по енергетика. След като подаде оставка като вицепремиер, Симеонов се върна в парламента като депутат от ПГ \"Обединени патриоти\". Бившият заместник-председател на Народното събрание от квотата на \"БСП за България\" Валери Жаблянов беше избран за заместник-председател на парламентарната комисия по външна политика.", "date": "2018.12.13", "title": "Валери Симеонов става зам.-председател на парламентарната комисия по енергетика"}
{"url": "https://www.faktor.bg/bg/articles/operiraha-po-speshnost-korneliya-ninova", "text": "Корнелия Нинова беше приета по спешност в \"Пирогов\". Лидерката на БСП е била оперирана от абсцес на лицето. След като операцията е приключила успешно, Нинова се е прибрала да се лекува у дома, потвърдиха пред Faktor.bg близки до лидерката в \"столетницата\".  През последните дни Корнелия Нинова не се е чувствала добре и е имала оплаквания, но не е потърсила лекарска помощ. През нощта обаче състоянието ѝ се е влошило и сутринта е потърсила лекарска помощ в \"Пирогов\", където е била приета за спешна операция. Част от социалистите дори не знаеха за проблема на Нинова и разбраха за неволите ѝ от наш репортер.", "date": "2018.12.13", "title": "Оперираха по спешност Корнелия Нинова"}
{"url": "https://www.faktor.bg/bg/articles/tsvetan-tsvetanov-vze-uchastie-v-109-ata-sreshta-na-upravitelniya-savet-na-evropol", "text": "Председателят на Комисията по вътрешна сигурност и обществен ред Цветан Цветанов участва в 109-ата среща на Управителния съвет на Европол в качеството си на представител на Съвместната група за парламентарен контрол над дейността на Агенцията. На срещата бяха обсъдени плановете за стратегическите приоритети и за засилването на работата на организацията в дългосрочен план като център за обмяна не само на оперативна информация, но и на добри практики между правоохранителните служби на европейско ниво, предадоха от пресцентъра на Народното събрание. Цветан Цветанов подчерта, че стратегическото разгръщане на работата на Европол е в полза на всяка една държава-членка и допринася за сигурността на всеки европейски гражданин. Същевременно, за да се извършва тази работа ефективно и в изпълнение на високите оперативни стандарти и цели, е необходимо тя да бъде подплатена с необходимия за това бюджет и политическа подкрепа както от изпълнителната власт, така и от парламентаристите на национално и европейско ниво. Председателят на Управителния съвет на Европол Прит Паркна благодари на Цветан Цветанов за експертния му принос по време на дебатите от дневния ред и подчерта, че неговата позиция е от решаващо значение за генериране на добавена стойност на политическо ниво за работата на Европол, както и за изграждането на повече доверие, легитимност и отчетност на Агенцията. Ето как Цветанов коментира форума на страницата си във фейсбук: \"Стратегическото разгръщане на работата на Европол е в полза на всяка една държава-членка и допринася за сигурността на всеки европейски гражданин. Същевременно, за да се извършва тази работа ефективно и в изпълнение на високите оперативни стандарти и цели - е необходимо тя да бъде подплатена с необходимия за това бюджет и политическа подкрепа, както от изпълнителната власт, така и от парламентаристите на национално и европейско ниво. Това заявих днес по време на 109-ата среща на Управителния съвет на Европол, която се проведе във Виена. В срещата участвах в качеството си на постоянен представител на Съвместната група за парламентарен контрол над дейността на Европол в УС на Агенцията.  Във Виена с колегите от Европол обсъдихме стратегическите приоритети и плановете за засилването на работата на организацията в дългосрочен план като център за обмяна не само на оперативна информация, но и на добри практики между правоохранителните служби на европейско ниво. В рамките на форума председателят на УС на Европол Прит Паркна ми благодари за експертния ми принос по време на дебатите от дневния ред и подчерта, че моята позиция е от решаващо значение за генериране на добавена стойност на политическо ниво за работата на Европол, както и за изграждането на повече доверие, легитимност и отчетност на Агенцията.\"", "date": "2018.12.13", "title": "Цветан Цветанов взе участие в 109-ата среща на Управителния съвет на Европол"}
{"url": "https://www.faktor.bg/bg/articles/putin-nasarchava-ruskata-mladezh-nyama-nuzhda-ot-spetsialna-diploma-za-da-stanesh-prezident", "text": "Всеки човек може да бъде президент, каза руският държавен глава Владимир Путин, предаде ТАСС. Лидерът на страната проведе открит урок в западния град Ярославъл, който бе излъчван пряко в интернет. \"За да се ръководи държава, не е необходимо човек да има някаква специална диплома. Всеки може да управлява държава\", каза той. Путин също заяви, че президентството не е лесна работа. \"Човек трябва да обича своята професия и хората. Това означава, че е необходимо да се отдава на професията си\", посочи президентът. Стопанинът на Кремъл призова подрастващите. \"Не започвайте бизнес в името на кинтите. Работете и за вас, и за вашите близки, и за обществото\", апелира е той. Руският президент отговори и на въпрос от какво се интересува. \"Привличат ме изкуственият интелект и генетиката\", посочи той.", "date": "2018.12.13", "title": "Путин се подигра с президентската институция"}
{"url": "https://www.faktor.bg/bg/articles/spas-garnevski-prez-2019-g-shte-badat-prechupeni-ambitsiite-na-opozitsiyata-za-predsrochni-izbori", "text": "Опозицията от първия ден започна битка с управляващите, не даде дори един час толеранс. Всяка седмица ни атакуват с фалшиви новини. Всичко това, особено тази година, не може да не доведе до едно такова съотношение в доверието. Това каза в предаването \"Плюс-Минус\" по Нова телевизия депутатът от ГЕРБ Спас Гърневски по повод ново социологическо проучване, според което преднината на ГЕРБ пред БСП е малка. 2019-а ще бъде преломната година – ще бъдат пречупени амбициите на опозицията за предсрочни избори, които в голяма степен са безпочвени, заяви Гърневски. Буквално преди броени дни президентът беше обявил, че ще се среща с премиера, за да се запознае с програмата на управляващата коалиция. Когато не се срещаш с управляващи, които са спечелили избори, за да чуеш програмата им, а се срещаш с хора, които са загубили изборите, за да слушаш абстрактната им визия, това вече не е нормално, посочи депутатът от ГЕРБ. Той заяви, че от ГЕРБ не е имало представители на днешната среща при президента за промените в Изборния кодекс, тъй като са били поканени в последния момент. \"Когато говори за корупция и за нечистоплътност на изборния процес, президентът трябва да отговори на въпроса има ли социалнослаби хора, които са участвали в неговата кампания. Той вече година и половина не отговаря на този въпрос. Когато говориш за Костинброд, че 400 000 бюлетини са щели да помогнат на ГЕРБ – нищо подобно, това нещо беше насочено срещу ГЕРБ\", коментира Гърневски. По думите му машинното гласуване трябва да бъде въведено, когато се изчистят всички въпроси около него. Трябва да се намери най-добрият вариант. Това рано или късно ще се случи, каза още Спас Гърневски.", "date": "2018.12.13", "title": "Спас Гърневски: Година и половина Румен Радев мълчи - има ли социалнослаби хора, участвали в неговата кампания"}
{"url": "https://www.faktor.bg/bg/articles/borisov-1-20", "text": "Премиерът Бойко Борисов се е срещнал днес със заместник-председателя на Европейската комисия Франс Тимерманс преди началото на заседанието на Европейския съвет. След срещата премиерът съобщи пред български журналисти в Брюксел, че Тимерманс го е насърчил да се продължи работата по изпълнението на останалите изисквания за прекратяване на механизма за сътрудничество и проверка, предава БТА. Премиерът е обсъдил с Тимерманс въпросите около дейността на комисията за отнемане на незаконно придобито имущество и наказателното преследване на уличените в незаконна дейност. Борисов уточни, че скоро ще бъдат приети съответните законови поправки, които удовлетворяват ЕК. Премиерът съобщи, че разговорът е засегнал разширяването на Шенген и борбата на нашата страна с контрабандата и незаконното разпространение на оръжие, както и действията в Агенцията за българите в чужбина. Той уточни, че е получил похвали за българските служби, че сами са установили и задържали съответните служители. Премиерът добави, че е разговарял по този въпрос с германския канцлер Ангела Меркел, от която също е получил само похвали. По въпроса за Шенген Борисов посочи, че нашите летища са доказано шенгенски. За сухопътната граница страхът на някои европейски държави е, че при друго правителство, което не се справя с миграционната вълна, както примерно нашите съседи, минавайки през шенгенска България, Гърция, Румъния, Унгария, стигат до Западна Европа, без да има къде да ги спрат, поясни той. Шенген по земя вече няма, навсякъде вече има граници, добави премиерът. Той коментира, че е изумен от това отново днес да се налага да се обсъжда въпросът с Великобритания, след като преди броени дни имаше извънредно заседание, посветено само на това и на което споразумението между ЕС и Лондон бе одобрено от европейските държавни и правителствени ръководители в неделен ден. Тази тема повече трябва да приключи, каза Борисов. По неговите думи е необходимо най-вече запазването на сътрудничеството с британските служби за сигурност, особено на фона на събития като терористичния удар в Страсбург тази седмица. Той отбеляза, че е бил попитан от своите колеги в Брюксел за решението на нашата страна да не подкрепи в Маракеш споразумението на ООН за миграцията. Премиерът е дал пример с терористичната дейност, извършвана от хора с миграционни корени. По неговите думи страхът на българите не е от някой, който дойде да работи в Европа за месец, два, пет. Страхът е впоследствие, това е проблемът. Европейските граждани са работили цяла година, за да има такъв брутен вътрешен продукт. Това означава огромни усилия на тези хора и граждани. Сега, в най-светлите ни празници, излезли със семействата си, направили си красиви базари, да се радват, да са щастливи, и да излезе някой с автомата да ги очисти. И ние да говорим как да се грижим за тези хора. Просто е нелепо в този момент и това им отговорих, поясни министър-председателят.", "date": "2018.12.13", "title": "Борисов в Брюксел: Летищата са ни доказано шенгенски"}
{"url": "https://www.faktor.bg/bg/articles/streletsat-ot-strasburg-otmashtavah-za-ubitite-si-bratya", "text": "Аз отмъщавах за своите убити в Сирия братя, това е казал Шериф Шекат – мъжът, който откри огън по коледния базар в Страсбург, предаде ТАСС. Шофьорът на таксиметровия автомобил, с който 29-годишният  жител на източния френски град избяга от мястото на престъплението, е дал показания. \"По думите на свидетеля Шекат му е казал, че е отмъщавал за своите убити братя в Сирия\", каза прокурорът Реми Хайнц. Обвинителят, цитирайки показанията на очевидеца, допълни, че убиецът с таксито е пропътувал от центъра на Страсбург до района \"Нойдорф\" и водачът е бил принуден от заподозрения да кара бързо. \"Шекат все още не е намерен\", посочи още  Хайнц. Той припомни, че френската полиция задържа бащата на Шекат и двама негови братя и още един човек. \"Никой от четиримата не е дал показания\", каза още Хайнц. Шефкат отри огън в центъра на Страсбург на 11 декември. При стрелбата загинаха трима души, а 13 пострадаха. Разследване на трагедията започна и италианската прокуратура. Една от жертвите е журналист, който е гражданин на апенинската държава. Федералното германско обвинение в Берлин също предприе подобни действия. Шестима от ранените са граждани на Федералната република.", "date": "2018.12.13", "title": "Отмъщавах за убитите си братя, казал на таксиметровия шофьор терористът от Страсбург"}
{"url": "https://www.faktor.bg/bg/articles/badeshtite-kriminalisti-ot-mvr-veche-razpolagat-s-moderna-laboratoriya", "text": "Академията на МВР вече разполага с модерна лаборатория за обучение на бъдещи криминалисти. Студентите имат достъп до мощни микроскопи и уреди, чрез които се събират и анализират доказателства от местопрестъпленията. Лабораторията е изградена по модел на най-добрите обучителни центрове за криминалисти в Европа. Сваляне на отпечатъци, търсене на биологични следи и балистични експертизи. Доскоро бъдещите криминалисти от Академията на МВР можеха да четат за това само в учебниците. Новата лаборатория свързва теорията с практиката. \"В Балканския регион може би държим първенството по материална база. Лабораторията разполага с техника, която би заинтригувала всеки любител на крими сериали. За бъдещите полицаи обаче работата с нея ще бъде ежедневие\", заяви доц. д-р Неделчо Стойчев, ректор на Академията на МВР. Лилия Симеонова, преподавател, ибясни пред БНТ: \"Това е апарат, с който се изземват прашни следи от стъпки. Ако например някой е влязъл през прозореца и е стъпил на вашия перваз и си е оставил прашната следа от обувка, ние можем да я изземем.\" Академията има и друга нова придобивка - полигон, където ще бъдат симулирани ситуации от ежедневната работа на полицая. Лабораторията и полигонът са реализирани по проект с швейцарско финансиране.", "date": "2018.12.13", "title": "Бъдещите криминалисти от МВР вече разполагат с модерна лаборатория"}
{"url": "https://www.faktor.bg/bg/articles/shefat-na-natsionalnoto-byuro-na-avtomobilnite-zastrahovateli-podade-ostavka", "text": "Председателят на Националното бюро на българските автомобилни застрахователи Орлин Пенев е подал оставка. Това става ясно от съобщение на интернет страницата на бюрото. Оставката е по здравословни причини, се казва още в информацията.  Т.нар. бюро \"Зелена карта\" изплаща обезщетения при катастрофи в чужбина, причинени от незастраховани български автомобили, както и да се погрижи българските застрахователи да изплащат в срок дължимите компенсации при пътни произшествия в друга държава. Пенев е фигура с дълга кариера и богат опит в застраховането, заемайки редица ръководни позиции в ЗАД \"Алианц България\". Той е бивш председател на Асоциацията на застрахователите в България. Като официално основание за доброволното му оттегляне са посочени здравословни причини. То обаче вероятно е резултат от вихрещия се скандал със системата \"Зелена карта\" и наложения от Брюксел мониторинг над български застрахователни компании заради неизплатени щети при пътни произшествия в чужбина. Наблюдението върху България е наложено от Съвета на бюрата за автомобилно застраховане в ЕС още през февруари-март тази година, когато от страната ни е поискана банкова гаранция от 4 млн. евро. По това време българските застрахователи внесоха гаранцията, което оскъпи полиците \"Гражданска отговорност\" с около 12 лв. Но това беше само началото. През този месец стана ясно, че мониторингът ще се провежда при по-строги условия. Брюксел настоява за ежемесечни финансови отчети на българското бюро \"Зелена карта\", както и за банкова гаранция, за да е сигурно, че неизплатените щети ще бъдат уредени, съобщи \"24 часа\". Мониторингът изисква сключването на общ презастрахователен договор за целия пазар, който вероятно ще струва около 20 млн. евро. Вноските, които застрахователите внасят в Гаранционния фонд, също могат да бъдат увеличени.", "date": "2018.12.13", "title": "Шефът на Националното бюро на автомобилните застрахователи подаде оставка"}
{"url": "https://www.faktor.bg/bg/articles/sotsiolog-s-prosta-matematicheska-zadachka-kam-rumen-radev", "text": "Идеята на президента Румен Радев избирателните секции да се наблюдават с камери ще коства големи ресурси и няма да реши много проблеми. Това заяви пред БНР социологът и специалист по избирателни системи Димитър Димитров. Президентът организира дискусия за изборния кодекс, след като управляващите предприеха определени промени, на които той опонира. С тях се отлага въвеждането на електронно и разширяването на машинното гласуване. Радев е против, като настоява и за камери в секциите, с които да се намалят злоупотребите и недействителният вот. „Това би дисциплинирало повечето комисии, но на него не бива да се гледа като на универсален пенкилер. Не са съобразили тези, които са писали текста, че в един интервал от 20 до 22 ч., когато се прави преброяването, ще се стриймва от 12 000 комисии и не знам колко човека ще са нужни, за да гледат камерите“, коментира Димитров. Той допълни, че това биха представлявали 24 000 записа на видеоматериал, който отново е трудно да бъде обхванат.   „Ще има и странични ефекти. Ще се намерят комисии, които със сигурност няма внимателно да спазват процедурите, ще се превърнат в заглавия и всички ще вярваме по-малко в изборния процес“, смята специалистът. За машинното гласуване той коментира, че с пожелателния характер за гражданите, в който то присъства в законодателството ни, въвеждането му в повече секции реално няма да даде сериозен резултат.   Според специалиста подобрение в преброяването би било въвеждане на по-големи преброителни центрове, където секционните комисии да носят бюлетините. Системата беше изпробвана успешно в община Бобошево на изборите през 2011 г., припомни Димитър Димитров. Социологът даде оценка и на днешния президентски форум. „Подобни обсъждания нямат висока полезност. Невежеството не е противник на знанието. Такава е претенцията за знание.“", "date": "2018.12.13", "title": "Социолог с проста математическа задачка към Румен Радев"}
{"url": "https://www.faktor.bg/bg/articles/predsedatelyat-na-kpkonpi-v-hod-sa-dve-proverki-sreshtu-goranov", "text": "Проверяваме незаконно придобито имущество от фамилия Баневи. За резултатите от проверката обаче още е рано. Това каза пред БНТ председателят на КПКОНПИ Пламен Георгиев. Той коментира и законовите промени, според които незаконно придобито имущество може да бъде конфискувано и при прекратено наказателно дело. Според промените сроковете за конфискация, предвидени в закона, ще отпаднат. Промените в закона се правят, защото има много случаи, при които установяваме, че едно имущество е придобито незаконно, но влиза в сила оправдателна присъда, посочи Георгиев. Върховният касационен съд казва нещо много просто, но абсурдно – че прекратеното наказателно производство е абсолютна пречка за предявяване на иск. Но българското законодателство казва, че няма пречка за предявяване на иск при прекратяване на дела, заяви председателят на КПКОНПИ. По думите му председателят на ВКС Лозан Панов е председателствал колегията, която е взела това решение. Дотук сме установили 20 подобни дела за 22 млн. лева. Сред тях са делата срещу Христо Бисеров и кмета на Несебър, уточни Георгиев. Той обясни, че срещу финансовия министър Владислав Горанов са в ход две проверки. Едната - за корупционно престъпление, ни е възложена от прокуратурата и до ден-два ще изпратим резултатите. Има и успоредна проверка дали има конфликт на интереси. До три месеца Комисията ще излезе с решение има или няма конфликт на интереси, заяви още Пламен Георгиев.", "date": "2018.12.13", "title": "В ход са две проверки срещу Горанов - за корупционно престъпление и конфликт на интереси"}
{"url": "https://www.faktor.bg/bg/articles/trioto-ivancheva-petrova-i-dyulgerov-dva-mesetsa-obmislyalo-kak-da-ne-badat-zaloveni", "text": "Заловената с белязани пари Десислава Иванчева се е страхувала, че може да стане обект на запис, докато изнудва строителния предприемач Александър Ваклин, поради което на срещата между тях, проведена на 13 април в община \"Младост\", предварителната уговорка е била да не се говори за пари, нито такива да бъдат предавани. Това се разбира от думите на посредника Петко Дюлгеров при негова среща с Ваклин още на 23 март. Същите указания се коментират и на самия 13 април, когато по искане на Дюлгеров, Ваклин се вижда с него преди да отиде на срещата с Иванчева и заместничката й Биляна Петрова в кабинета на кмета на \"Младост\". Информацията е на \"Правен свят\", който от няколко дни публикува СРС-ата, които заковават Иванчева. За целия период от над два месеца, в който са били обект на подслушване и проследяване, Иванчева, Петрова и Дюлгеров на няколко пъти коментират какви мерки трябва да вземат, за да не бъдат заловени. От документираните им разговори се разбира, че дори при част от срещите, които кметицата на \"Младост\" и нейната заместничка са водили с различни инвеститори, двете са били без телефони. Макар да са били изключително мнителни, както \"Правен свят\" вече разкри, в определени моменти триото е коментирало и конкретните суми, които Ваклин трябва да плати, за да получи нужните му разрешителни. На 2 април след 21.40 часа, Иванчева се обажда по мобилния телефон на Дюлгеров и го съветва да си инсталира приложение, което да ползват за \"по-сигурна\" комуникация.   \"Правен свят\" публикува още от стенографираните записи от специални разузнавателни средства (СРС), разрешени от съдия, на срещата между Дюлгеров и Ваклин, проведена на 23 март, на която се конкретизира сумата за подкупа – 20 евро на квадратен метър. Съдържанието на веществените доказателствени средства бе разсекретено от Специализирания наказателен съд.  Това, което Ваклин поема като ангажимент е да изтегли входираната в Столична община жалба и искане за издаване на разрешително за строеж, с което той се е опитал да \"прескочи\" общинската администрация на район \"Младост\". Нещо, което, както се разбра и от самата среща на Ваклин с Иванчева, никак не й е допаднало. От последващите думи на Дюлгеров се разбират и конкретните страхове на Иванчева, както и защо на срещата й с Ваклин на 13 април, на която присъства и заместник-кметицата Биляна Петрова, не се говори за пари, а само за \"дарения\". Макар да са били изключително подозрителни и заради това многократно да се е стигало до отлагане на предаването на първата част от искания от Ваклин подкуп, оказва се, че денонощие преди срещата си с Иванчева и Петрова, изнудваният строителен предприемач изпраща чрез SMS-и до посредника Дюлгеров данните за обектите, за които кметът на \"Младост\" е трябвало да издаде разрешителни, но е отказвала да го стори. На 12 април вечерта Ваклин праща на Дюлгеров няколко SMS-а, след което се уточняват да се видят на другия ден. Осъществената SMS кореспонденция също е обект на СРС-та, които вече са приложени като доказателствен материал по делото срещу подсъдимите за корупция. В ранния следобед на 13 април Дюлгеров препраща SMS-те от Ваклин на Биляна Петрова, като й се обажда, за да уточнят срещата на Иванчева с изнудвания строител. Междувременно Ваклин се обажда на Дюлгеров, за да се уточнят за срещата в общината. По инициатива на Дюлгеров двамата си правят предварителна среща за инструктаж. Двамата се виждат в голям търговски център в близост до ж.к. \"Младост\" 4. На срещата Дюлгеров подчертава на Ваклин, който носи сумата от 70 000 евро, че не трябва да дава парите на кметицата, а на него, но на място извън общината. Посредникът Дюлгеров приписва на себе си разработването на прилаганата от Иванчева схема за дарения, прикриващи искането и получаването на подкупи. Кметицата на \"Младост\" дори имала навика да си записва в тефтерче - кой и колко трябва да й плати, за да издаде нужните документи, заявява Петко Дюлгеров на Ваклин. Записите от срещата между Дюлгеров и Ваклин на 13 април са възможни благодарение на специалните устройства, които службите са поставили на бизнесмена. Това е така и защото двамата са оставили телефоните си на разстояние. Докато двамата пътуват с такси към \"Младост\", посредникът още веднъж обяснява защо парите не трябва да се дават в кабинета на кметицата. Дюлгеров и Ваклин се договарят да се видят по-късно в кафене, намиращо се на няколко стотин метра от общината. Александър Ваклин пристига в Община \"Младост\" малко след 16.00 часа, но реално срещата му с Иванчева започва с около два часа закъснение. И както публикацията на \"Правен свят\" показа, кметицата и нейната заместничка умишлено не коментират пред Ваклин договорките за конкретния размер на подкупа, уговорен с посредничеството на Петко Дюлгеров. Именно притесненията на кметицата и нейната заместничка, че могат да станат обект на запис, обяснява и защо Иванчева на няколко пъти пита изнудвания строител за името му. Оказва се, че кметицата на \"Младост\" много добре е знаела с кого разговаря, както и защо той е в кабинета й. Докато е в общината, Иванчева сама търси по телефона посредника Дюлгеров, който дори я информира, че парите са във Ваклин. Вживял се в ролята на експерт по конспирациите, Дюлгеров използва кодова дума, за да обясни на кметицата наличието на 70 000 евро, а именно – \"документи\". Самата Иванчева е изключително предпазлива и дори подхожда с подозрение – защо Ваклин е сам, става ясно от разговора. След края на срещата в общината, която се е проточила много над очакваното, Ваклин се обажда на Дюлгеров, който му обяснява, че се е наложило да се прибере спешно и уговорката за предаването на парите остава за следващ ден. Три дни след срещата й с Александър Ваклин, на 16 април, Десислава Иванчева сама се обажда на Петко Дюлгеров, за да го попита: \"в теб ли са...\" Макар и кратък, разговорът им разкрива, че Ваклин далеч не е бил единственият инвеститор, на когото е била приложена схемата по изнудване. Ден след разговора между Иванчева и Дюлгеров, Александър Ваклин ще се срещне с посредника, на когото ще предаде предварително белязаните 70 000 евро. Малко по-късно Петко Дюлгеров ще измине няколко стотин метра, за да се види с Десислава Иванчева и Биляна Петрова и да им даде парите, като отдели почти 20% от полученото за себе си. Минути след края на срещата им, тримата са арестувани, а по ръцете им са открити следи от химическото вещество, с което са били маркирани банкнотите от подкупа.", "date": "2018.12.13", "title": "Триото \"Иванчева, Петрова и Дюлгеров\" два месеца умували как да не бъдат заловени"}
{"url": "https://www.faktor.bg/bg/articles/i-vsichko-tova-zaradi-edna-groteskna-zabluda", "text": "Няма какво да се чудим, че икономическите кръгове изпадат във все по-голяма паника, когато става дума за Брекзита. Театърът, който се разиграва в Лондон, събужда огромни съмнения дори у най-заклетите оптимисти. Накъде води всичко това? Кога ще свърши? Ама окончателно да свърши! Твърд Брекзит, мек Брекзит, преходен период (през който всъщност всичко си остава по старому), удължаване на преходния период, отлагане на напускането, отменяне на напускането, предсрочни избори – британската политика подлага на огромно изпитание гражданите на Обединеното кралство. А също и партньорите на континента. И хич няма да сбъркат онези, които биха заявили, че някой ги прави на маймуни в една супер сериозна ситуация. Ако Брекзитът някой ден бъде окончателно осъществен,  тогава единият от двамата партньори – и то този, който беше и си остава силен и стабилен – сигурно ще пролее някоя прощална сълза, но и ще отрони въздишка на облекчение. И последната ескалация се дължи най-вече на това, че Обединеното кралство е тежко разединено, когато става дума за Европа. Този разлом минава през правителството, през опозицията и не на последно място – през самото население. Консенсус няма – та нали резултатът от референдума за излизане от ЕС беше почти на кантар. Този референдум изобщо не успокои духовете, нещо повече: на мнозина, включително и на един бивш министър за Брекзита, едва със закъснение им просветна колко трудна и с какви тежки последици ще бъде раздялата с ЕС. И че Великобритания не може да постигне и двете заедно: хем да си възвърне контрола, хем да не изгуби откъм благосъстояние. Навремето премиерът Дейвид Камерън обяви този референдум с надеждата, че мнозинството ще гласува за оставане в ЕС, а по този начин неговата собствена Консервативна партия веднъж завинаги  ще се помири с европейската интеграция. Каква гротескна заблуда само! По нищо не личи, че неговата партия ще преодолее това свое вътрешно разединение. Самият Камерън е най-добрият пример за това: след като дълги години ругаеше ЕС, той изведнъж започна да твърди, че Европа е екзистенциалната застраховка за британските сигурност и благоденствие. Каква ли реакция би могла да се очаква от хората в една такава ситуация? В Лондон със сигурност ще бъде изиграно и второто действие от пиесата „Нашата европейска дилема\". Или може би пиесата се казваше „Нашето европейско фиаско\"?", "date": "2018.12.13", "title": "Нашето европейско фиаско - всичко това заради една гротескна заблуда"}
{"url": "https://www.faktor.bg/bg/articles/mvr-sindikalisti-pitat-kade-izcheznaha-100-miliona-leva-za-bonusi", "text": "В писмо до МВР най-големият полицейски синдикат - Синдикална федерация на служителите в МВР (СФСМВР), иска отговор как са изразходвани 100 млн. лв., които премиерът Бойко Борисов обеща в началото на годината, а финансовият министър ги отпусна със задна дата чрез бюджета за следващата. Полицаите започнаха да получават увеличението на възнагражденията си от март. Парите обаче са били разпределени на 12-месечна база, защото ако бяха разпределени на 10-месечна са щели да се получат големи увеличения на заплатите, което е щяло да бъде проблем за бюджета за 2019 г. След това е имало уговорка между ръководството на МВР и представителите на синдикалните организации във ведомството, според която парите за два месеца да бъдат раздадени като коледни бонуси. От проектозаповед на вътрешния министър Младен Маринов СФСМВР вижда, че предвиденият бонус е по 100 лв. на полицай. Техните изчисления обаче са други. Синдикатите са разделили грубо 100 млн. лв. на 12 месеца и парите за два месеца излизат малко над 16 600 000 лв., които разделят на броя полицаи, който синдикатите приемат за около 43 хиляди души. Така получават, че коледният бонус на всеки полицай следва да е 385 лв. Така според изчисленията на синдикатите не е известно за какво са похарчени над 12 млн.лв. По тази причина те искат отговор от вътрешния министър как са разпределени 100-те млн. лв., след като предложението за коледен бонус е за 100 лв, а не за 385 лв. Думите му намериха отражение и в бюджета за следващата година, тъй като парите за МВР бяха увеличени с над 200 млн. лв. и от 1.2 млрд. лв. станаха 1.5 млрд. лв.", "date": "2018.12.13", "title": "МВР-синдикалисти питат: Къде изчезнаха 12 милиона лева за бонуси"}
{"url": "https://www.faktor.bg/bg/articles/poslanik-makarov-1", "text": "Възобновяване на сътрудничеството между България и Русия на най-високо ниво – така описа 2018 година руският посланик Анатолий Макаров на годишната си пресконференция в София, цитиран от БНР. Сред най-важните събития според него са посещенията на премиера Бойко Борисов и президента Румен Радев в Москва, заседанието на Междуправителствената комисия за икономическо и научно-техническо сътрудничество, както и мащабните чествания на 140-годишнината от Освобождението на България. Посланик Макаров допълни, че Русия е заинтересована контактите на високо ниво да преминат към реални договорености и реализиране на проекти.  Дали проектът „Турски поток“ ще продължи в посока към България или Гърция засега не е решено, тъй като няма подписани документи. Но според него проектът да продължи през България е приоритетен въпрос. Анатолий Макаро изрази мнението си по отношение на „Северен поток 2“: Въпреки че има политическа борба за влияние, разширяване на американското енергийно влияние, ние ще продължим да разясняваме, че това са икономически проекти, чиято задача е да се осигурят надеждни газови доставки за Европа, посочи дипломатът.  По думите му ситуацията е сложна в света като цяло. За съжаление, стана модерно да се демонизира Русия. Търси се руска следа навсякъде, сега и в протестите в Париж, с които ние нямаме никаква връзка. Това започна след 1991 година с разпадането на Съветския съюз. В САЩ дори бяха направени медали за победата в Студената война. Но светът не може да бъде еднополярен, и ние искаме руските интереси да се взимат под внимание. Диалог на всички равнища, само така могат да бъдат изяснени всички противоречия, убеден е Макаров. Евентуалното засилено присъствие на кораби на НАТО в Черно море и откриване на база във Варна или Бургас той оценява така: Черно море трябва да бъде море на приятелството и мира, както каза и българският премиер Борисов. Не трябва да има провокации от трети страни. Аз съм за мира и откриването на фериботна връзка между Русия и България, за да могат хората да пътуват с автомобилите си за и от Новоросийск. Ние не можем да забраним на България да открие база на НАТО, ако реши. Но това би била нова ситуация, с нови условия. И подобно решение не би добавило топлина в нашите отношения, коментира руският посланик.  Макаров уточни, че посещение на руския президент в България засега не се планира, но е възможно да се осъществи, ако има подготвени конкретни договорености в търговско-икономическата сфера, ако „Турски поток“ се превърне в „Български“ и има развитие по проекта „Белене“.  Той допълни, че на 7 юли 2019 година се навършват 140 години от установяването на дипломатическите отношения между България и Русия и годишнината ще бъде отбелязана с много срещи и конференции.  Посланик Макаров сподели още, че в нашата страна се е чувствал най-добре през цялата си дипломатическа кариера. Често, пътувайки из България, се убеждава, че това е много приятелска и близка страна за Русия, а българите се интересуват от двустранните отношения. Удовлетворен е, че има много регионални контакти, расте туризмът и търговският обмен, има силни връзки между побратимените градове, които са повече от 90.", "date": "2018.12.13", "title": "Посланик Макаров: Проектът \"Турски поток\" да продължи през България е приоритетен въпрос за нас"}
{"url": "https://www.faktor.bg/bg/articles/mariya-zaharova-shtom-spirat-severen-potok-2-es-yavno-razchita-na-globalnoto-zatoplyane-ili-shte-mine-na-darva", "text": "Официалният представител на руското Министерство на външните работи Мария Захарова предположи, че европейските депутати, които приеха резолюция срещу тръбопровода „Северен поток 2“, явно разчитат на глобалното затопляне, или имат намерение да минат на дърва, предават ТАСС и Фокус. „В някои страни закриват АЕЦ, а призовават и за отказ от руския газ? На дърва ли ще минават? Но и за тях се знае, откъде трябва да бъдат взети“, отбеляза Захарова по време на брифинг на руското външно министерство. „Обявявайки се против енергийното сътрудничество, неговата диверсификация, придаването на действително съвременен характер на сътрудничеството – това е просто безумие за Европа, която се нуждае от енергоносители“, продължи Захарова. „Ако евродепутатите разчитат на глобалното затопляне – това е добра перспективна история, въпросът е само в сроковете“. По думите на дипломата, Русия „не за първи път се сблъсква с блокиране на мирни, изгодни и перспективни енергийни проекти от страна на европейските политици“. „Тези хора, много от които се представят за изразители на мнението на хората, просто са под контрола на определени лобистки групи, а понякога и непосредствено на специални служби“, отбеляза Захарова. „Чии интереси изразяват тези хора? Ако те казват, че защитават интересите на обикновените хора, то това е лъжа“, подчерта тя. „Обикновения човек се нуждае от отопление, от това отопление да бъде предоставено на оптимални цени“. Представителят на руското МВнР увери, че Русия, като добросъвестен доставчик, е готова и в бъдеще да предоставя качествен продукт на справедливи цени. На 12 декември Съюзът прие резолюция по доклада „За реализацията на Договора за асоциация ЕС-Украйна“, в който осъди строителството на газопровода „Северен поток 2“, тъй като става въпрос за политически проект, представляващ заплаха за европейската сигурност и за усилията за диверсификация на източниците за снабдяване с енергия“. Европейският парламент настоява за анулиране на проект, се казва още в текста на въпросната резолюция.", "date": "2018.12.13", "title": "Захарова: Щом спират \"Северен поток -2\", ЕС явно разчита на глобалното затопляне или ще мине на дърва"}
{"url": "https://www.faktor.bg/bg/articles/vnasyat-v-ruskata-duma-mrakobesen-internet-zakonoproekt-nasochen-sreshtu-razkritiyata-na-navalni-za-krazhbite-na-kremal-video", "text": "В Държавната Дума на Руската федерация е внесен законопроект , който предвижда глоба от 1500 до 5000 рубли или арест до 15 дeнонощия  за публикации в интернет, които изразяват  „явно неуважение към държавата“. Безумният документ е публикуван на сайта на Думата.  Авторите на  мракобесния сталинистки проектозакон, сътворен в дигиталната епоха и насочен срещу нея, са сенаторите от партията на президента Владимир Путин „Единна Русия“ Андрей Клишас и  Людмила Бокова, а също и  Дмитрий Вяткин, путински депутат в \"Думата\".  Според проекта-чудо, когато в интернет си появят материали, които \"изразяват в неприлична форма явно неуважение\" към държавни дейци, главната прокуратура на Русия е длъжна да се обърне към властелина на цензурата Роскомнадзор, който трябва незабавно да блокира източника на „неуважителното съобщение“.  Депутат Вяткин имаше глупостта да уточни пред радиостанцията «Говорит Москва», в какво точно се състои основната идея на законопроекта.  \"Там практически са възпроизведени текстовете за дребно хулитганство от съществуващите закони, просто тук те не се отнасят до общественните места, а до информационното пространства в социалните мрежи“, обясни той. Водещият опозиционен лидер Алексей Навални реагира светкавично в същите тези социалните мрежи. \"По-бързо го приемайте! Това ще е любимият ми закон\", написа иронично основателят на „Фонда за борба с корупцията\" и партията „Русия на бъдещето“ в Туитър. Законът е създаден специално заради него, твърдят критици на режима.  Във видеата с разследвания, които пуска Навални , той не нарича Путин и хората около него другояче освен „крадци“ и „мошеници“. Но го прави, като доказва по безспорен начин злоупотребите им за милиони и милиарди долари.  Друг негов любим специалитет е да снима \"царските\" им имоти с дрон и да ги показва на публиката. Гледанията са милиони, особено популярно е видеото за имотите и далаверите на премиера и бивш президент Дмитрий Медведев.   Освен това, Навални измисли начин за „умно гласуване“ срещу „Единна Русия“, при което привържениците на  кандидатите на опозицията се обединяват и отстраняват путинския кандидат. Това вече проработи на някои местни избори.  Тази подробност и разкритията за кражбите вбесиха руските власти.   Наскоро показахме видео на Навални и екипа му, посветено на приказните богатства на президентския говорител Дмитрий Песков.   Предлагаме ви сега да хвърлите око на едно друго видео, в което те доказват, че Сергей Брильов пропагандист №1 на Путин, хвалещ непрекъснато постиженията на режима и хубавия живот в Русия, е британски поданик, заклел се \"пред Всемогъщия Бог да бъде верен на кралицата и нейните наследници“.", "date": "2018.12.13", "title": "Внасят в Думата мракобесен Интернет-законопроект, насочен срещу разкритията на Алексей Навални за кражбите на Кремъл (ВИДЕО)"}
{"url": "https://www.faktor.bg/bg/articles/otlozhiha-na-parvo-chetene-bezrazbornoto-stroitelstvo", "text": "Депутатите гласуваха промени в Закона за устройство на територията, предложени от ГЕРБ, и нито един народен представител не беше против. Опозицията от БСП се въздържа.  Това на практика означава, че се отлага влизането в сила на изисквания за наличие на общи устройствени планове на общините и само в тези случаи да се разрешават строежи извън урбанизирани територии.  Очаква се окончателното гласуване да е другата седмица, а с това новият срок, в който всички 265 общини трябва да имат ОУП, а ако нямат - ще има ограничения в строителството, ще стане 1 януари 2021 г. Иначе изискванията трябваше да са факт от 1 януари 2019 г. Целта на изискванията за ОУП и забраната при липса на такъв да се строи извън урбанизираните територии на общините беше да се спре безразборното и най-често твърде съмнително застрояване, например по Черноморието и в останалите курорти. Девет години обаче не стигат за това - защото удължаването на срока е трето поред. Повод за новото отлагане е обстоятелството, че в голяма част от общините все още не са налице одобрени и влезли в сила общи устройствени планове. Според управляващите забавянията са свързани с оспорване на процедурите за избор на изпълнител по реда на Закона за обществените поръчки; затруднено набавяне на необходимите изходни данни и информация, свързани с устройството на съответните територии; продължителност на процедурите за обществено обсъждане; забавяне на съгласувателните процедури с централни и териториални администрации, експлоатационни дружества и най-вече с Министерството на културата и Министерството на околната среда и водите и обжалване на екологичните оценки.  Вносителят на законопроекта Александър Ненков от ГЕРБ заяви, че с неохота са предложени тези промени. Само 70-80 общини в страната имат ОУП въпреки задължението за това, а има и общини, които не припознават важността на този проблем, твърди депутатът. Според него трябва да се прецизират текстовете и отсрочката да не важи за всички общини, а само за тези, които по обективни причини не са започнали изработването на тези планове. ДПС подкрепя предложението за удължаване на срока, каза Танер Али. По думите му обаче трябва да се помисли за финансова подкрепа за онези общини, които са с по-малък бюджет и нямат възможност да изработят такива планове. Ненков отговори, че проблемът не е липсата на пари, защото всяка година от бюджета на регионалното министерство се заделят около 5 млн. лв. за целта. Има обаче липса на желание от страна на някои общини да изработят ОУП. \"За някои общини е по-изгодно да не правят общи устройствени планове, защото сега могат да си застрояват, да си правят изменения на плановете както искат, без да минават дългата процедура по изработването на общ устройствен план, без да минават през обществени обсъждания\", призна представителят на ГЕРБ.", "date": "2018.12.13", "title": "Отложиха на първо четене безразборното строителство"}
{"url": "https://www.faktor.bg/bg/articles/blumbarg-borbata-mezhdu-rusiya-i-nato-se-mesti-na-balkanite", "text": "Босна и Херцеговина има риск да се превърнат в център на борбата за влияние между НАТО и Русия. Както пише Блумбърг , това е най-разделената държава на Балканите. Според съобщения в медиите, след като Черна гора се присъедини към Северноатлантическия алианс, НАТО насочи вниманието си към Босна и Херцеговина. След рухването на Югославия опасността от етническо напрежение в страната все още остава на високо. Въпреки факта, че много босненски мюсюлмани и хървати приветстват по-тесните връзки с военния съюз, повечето сърби са открити противници. НАТО планира да включи и другите балкански страни в алианса, тъй като Русия се стреми да запази влиянието си на Балканите, подчертават медиите. Съюзът вече включва Словения, Хърватия и Черна гора, а Македония през юли получи покана за членство в НАТО.", "date": "2018.12.13", "title": "Блумбърг: Борбата между Русия и НАТО се мести на Балканите?"}
{"url": "https://www.faktor.bg/bg/articles/novini/balgariya/ofitsialno-papata-idva-na-poseshtenie-v-balgariya-ot-5-do-7-may", "text": "Папа Франциск ще посети България от 5 до 7 май 2019 г., съобщиха от правителствената пресслужба. „Приемайки поканата на съответните най-висши власти на Републиките и на Католическата църква, Негово Светейшество Папа Франциск ще осъществи апостолическо пътуване в България от 5 до 7 май 2019 г., където ще посети градовете София и Раковски, и в Бивша Югославска Република Македония – на 7 май 2019 г., където ще посети град Скопие. Програмата на пътуването ще бъде оповестена своевременно“. Това гласи официалното съобщение на пресслужбата на Светия Престол.", "date": "2018.12.13", "title": "Официално: Папата идва на посещение в България от 5 до 7 май"}
{"url": "https://www.faktor.bg/bg/articles/ruskoto-vanshno-kiev-gotvi-provokatsiya-v-donbas", "text": "В близките дни Киев планира въоръжена провокация в Донбас, съобщи на редовния си брифинг говорителят на руското министерство на външните работи Мария Захарова. Тя разкри и подробности за подготвяната според Москва операция на украинската армия. „Възползвайки се от въведеното военно положение, включително в Донецка и Луганска област, да организира стремително настъпление по мариуполското направление с цел превземане на намиращите се под контрола на Донецк територии на Приазовието и излизане на границата с Русия“, каза Захарова. Тя повтори познатата мантра, че рязкото изостряне на ситуацията може да даде на украинския президент Петро Порошенко повод за удължаване на военното положение в Украйна и за евентуална отмяна на насрочените през март догодина президентски избори,  които според Кремъл Порошенко се страхува, че няма да спечели. Ситуацията в Азовско море след инцидента със задържаните от Русия украински моряци е една от темите на започващото тази вечер в Брюксел заседание на Европейския съвет. Очаква се да бъде обсъдено и изпълнението на споразуменията от Минск, гарантиращи мира в Украйна.", "date": "2018.12.13", "title": "Руското Външно: Киев готви провокация в Донбас"}
{"url": "https://www.faktor.bg/bg/articles/novini/balgariya/i-antikoruptsionnata-komisiya-othvarli-pisaneto-na-zakoni-ot-sada", "text": "След правната и антикорупционната комисия в Народното събрание прие спешните промени в едноименния закон, след като тълкувателното решение на Лозан Панов спря конфискацията с аргумента, че щом наказателното производство е приключено, спира и изземването на незаконно имущество от държавата. В началото на заседанието председателят на правната комисия Данаил Кирилов заяви, че тълкувателното решение не само е поставило въпрос действието на закона, но и връща назад към отменения закон. Именно в закона за отнемане на незаконното имущество, действащ през 2012, има обвързване на наказателното производство с отнемането на имущество. \"Абсолютно недопустимо е прилагането на това тълкувателното решение със задна дата. И по двата закона са образувани множество производства, които не са приключили. Имаме данни, че някои производства се прекратяват, държавата ще загуби правото на иск да претендира незаконно придобито имущество в огромен брой случаи и в огромен размер\", смята и шефът на КПКОНПИ Пламен Георгиев, който присъства на заседанието.  По думите му това създава огромна обществена опасност. \"Съдът започва да изземва правомощия на парламента, което заплашва устоите на държавата и разделението на властите\", обобщи пред депутатите шефът на КПКОНПИ. \"Води до промяна на смисъла на закона. Води до това, че се променя волята на законодателя\", допълни Георгиев.  \"Спешността я налага това, че вече започнаха да прекратяват дела. Решението е задължително за всички, съдът няма право да разсъждава, той е задължен да спазва тълкувателното решение\", каза още ръководителят на антикорупционния орган. И припомни, че първото дело беше прекратено едва два дни след приемането му. Абсолютно недопустимо е и прилагането на това тълкувателното решение със задна дата. \"Считам, че наложилата се гражданска конфискация се доказа като един от много силните механизми на държавата\", коментира шефът на антикорупционното парламентарна комисия Борис Ячев. Депутатът от ОП обяви, че само техническа пречка е била причината да се подпише като вносител на промените в закона заедно с Данаил Кирилов.", "date": "2018.12.13", "title": "И антикорупционната комисия отхвърли писането на закони от съда"}
{"url": "https://www.faktor.bg/bg/articles/donor-v-mozachna-smart-spasi-tri-choveshki-zhivota", "text": "Близките на 42-годишен мъж в мозъчна смърт във великотърновската болница дариха органите му и спасиха живота на трима тежко болни. Черният дроб беше транспланиран във ВМА, а бъбреците в Александровската болница в София. За белия дроб са пристигнали специалисти от Германия, но органът не е бил подходящ за трансплантация. Краси от Шкорпиловци е сред 15-те чакащи за белодробна трасплантация. Състоянието му се влошава и е приет в болница във Варна. Краси е на 17 години, но тежи 34 кг. Състоянието му в момента не позволява трансплантация. Националната пациентска организация започва дарителска кампания. Единственият шанс на Краси е да укрепне. Всеки, който желае, може да подпомогне на семейството да спаси Краси, като дари средства по дарителската сметка: IBAN: BG09STSA93000025690572 BIC: STSABGSF Име: Красимир Тодоров Коев", "date": "2018.12.13", "title": "Донор в мозъчна смърт спаси три човешки живота"}
{"url": "https://www.faktor.bg/bg/articles/obshtestvo/zakon-i-red/n-prodanov-ima-kampaniya-da-se-povliyae-na-sada-i-ivancheva-da-poluchi-po-leka-prisada", "text": "\"Местата за лишаване от свобода не могат да се сравнят с домашния уют, тъй като тази система десетки години е била извън общественото внимание. Едва от няколко години, след пилотно решение на Европейския съд за правата на човека, се влагат средства за подобряване на условията в местата за лишаване от свобода\", заяви пред БНТ зам.-министърът на правосъдието Николай Проданов.  По думите му, от момента на задържането на кмета на район „Младост“ Десислава Иванчева и нейната заместничка тече обществена кампания, чиято цел е да се повлияе на съда да се достигне до по-лека присъда.  \"Кадрите на окованата Десислава Иванчева, обвинена във вземане на подкуп, са били тенденциозни, но са предизвикали донякъде оправдано обществено недоволство\", заяви зам.-министърът на правосъдието. \"Основен принцип в системата за изпълнение на наказанията е да няма двоен аршин. След случките от лятото предприехме определени действия и длъжностните лица имат право да преценяват как да процедират при всеки отделен случай\", каза още той. В продължение на един уикенд зам.-министърът на правосъдието проф. Проданов лично изпробвал една от електронните гривни за проследяване на осъдени на по-леки присъди, за да се увери, че могат да се приложи на практика. Той обясни, че двата типа гривни за проследяване се поставят на левия глезен или на китката на осъдените, а целта им да се следи местоположението на осъдените.", "date": "2018.12.13", "title": "Н. Проданов: Има кампания да се повлияе на съда и Иванчева да получи по-лека присъда"}
{"url": "https://www.faktor.bg/bg/articles/fandakova-90-ot-avtobusniya-park-na-sofiya-shte-bade-podmenen-dogodina", "text": "Ул. „Граф Игнатиев“ е знаков обект. Подмяна на трамвайни релси е сериозен ремонт. Променена е и цялата инфраструктурата – подменена е канализация от над 100 години. Това наистина е дълъг е тежък ремонт. Продължавам да твърдя, че нямаше как да не бъде направен този ремонт – надявам се хората да се убедят, че това е било необходимо. Това заяви в студиото на Нова ТВ кметът на София Йорданка Фандъкова. Тя мотивира и решението си да приеме оставката на Евгени Крусев, на когото даже вече са му повдигнати и обвинения във връзка с ремонта на знаковата улица в София. Не става въпрос за жертви, защото има ясни правила, процедури и отговорности. Изпратила съм сигнала до прокуратурата, която ще трябва да провери действията на много субекти, тъй като ремонтът на „Граф Игнатиев“ е много сложен процес. Г-н Крусев е възложител, той носи определена отговоронст и като осъзнава това съвсем резонно подаде оставката си, а аз съответно я приех, уточни столичният градоначалник. По отношение на сигнала, подаден от граждани към прокуратурата, за откраднати павета, свалени от софийските улици, Фандъкова обясни: „Софинвест“ има задачата да съхранява свалените от улиците павета. След сигнала на Божков за откраднати павета съм възложила проверка. Към момента има в наличност 7200 тона павета. Отчетността към миналото не мога да коментирам, но през последните години се води стриктна отчетност. Очаквам резултатите от проверката, която не беше лесна, защото трябваше да се прегледат стотици документи. Йорданка Фандъкова каза още, че хората ще получат безвъзмездно нов тип отоплителна инсталация – на парно, на ток, на газ и на пелети. Това е важно, за да сме сигурни, че няма да замърсяваме въздуха, който дишаме в столицата.  Тя увери столичани, че 90% от автобусният парк в София ще бъде подменен догодина, което е също една придобивка в интерес на подобряване на качеството на живот на гражданите.", "date": "2018.12.13", "title": "Фандъкова: 90% от автобусния парк на София ще бъде подменен догодина"}
{"url": "https://www.faktor.bg/bg/articles/ot-17-dekemvri-tragva-prodazhbata-na-elektronnite-vinetki", "text": "От 17 декември започва продажбата на новите електронни винетки за леките автомобили, които влизат в сила от 1 януари догодина. Те ще се купуват през сайта bgtoll.bg, мобилно приложение, над 500 терминали за самообслужване, както и в обекти в търговската мрежа. Цените им се запазват. Новост е въвеждането на уикенд винетка с цена 10 лв., която ще важи от 12.00 ч. в петък до полунощ в неделя. Ако шофьорите имат хартиена винетка, която ще бъде валидна и след 31 януари 2019 г., те могат я конвертират в електронна. Заявката може да бъде направена още след 17 декември, независимо то срока й на валидност. За целта на сайта bgtoll.bg трябва да се въведе регистрационният номер на автомобила и срокът на валидност на стикера.", "date": "2018.12.13", "title": "От 17 декември тръгва продажбата на електронните винетки"}
{"url": "https://www.faktor.bg/bg/articles/obshtestvo/zakon-i-red/shest-obvineniya-v-api-zaradi-katastrofata-v-tunel-echemishka", "text": "Окръжна прокуратура – София привлече като обвиняеми 6 длъжностни лица от Агенция „Пътна инфраструктура“ /АПИ/ за това, че при условията на независимо съпричиняване са нарушили правилата за експлоатация на пътно съоръжение и по непредпазливост са причинили на смъртта на Е. Михайлова, при инцидента на 05 февруари 2017 г. в тунел „Ечемишка“. Обвинения са повдигнати на Л. Лазаров, в качеството му на Председател на Управителния съвет на АПИ и служител по транспорта, И. Захариева - член на Управителния съвет на АПИ и служител по транспорта, Д. Атанасов - член на Управителния съвет и Председател на УС на АПИ и служител по транспорта, Г. Златев – директор на дирекция „Поддържане на пътната инфраструктура“ в АПИ и служител по транспорта; Н. Сачанска – началник отдел „Основен ремонт и поддържане“ в дирекция „Поддържане на пътната инфраструктура“ в АПИ и служител по транспорта и Г. Фучеджиев – старши експерт в отдел „Основен ремонт“ на дирекция „Поддържане на пътната инфраструктура“ в АПИ и служител по транспорта.", "date": "2018.12.13", "title": "Шест обвинения в АПИ заради катастрофата в тунел \"Ечемишка\""}
{"url": "https://www.faktor.bg/bg/articles/banevi-na-vlizan-v-sada-vsichko-prilicha-na-selska-vecherinka", "text": "Служители на “Съдебна охрана” помолиха журналистите да напуснат зала в Спецапелативния съд, който ще гледа днес мярката на семейство Баневи. Въпреки, че не бяха допуснати на изслушването на бизнесмена Николай Банев и съпругата му Евгения, пред камерите Банев направи кратък коментар, като определи случващото се на \"селска вечеринка\", предаде Novini.bg. Той попита как в международна банка, която е на борсата в Лондон, може някой да вкара 600 милиона евро - изпрани пари. “Това пълен смях”, отсече бизнесменът, фалирал не едно предприятие в България. А на въпроса защо се е стигнало до тук, Банев прати журналистите да потърсят отговор от властта. Днес стана ясно, че към делото се приобщава нов том с доказателствен материал. Съдът трябва да се запознае с нови 230 листа и затова заседанието ще продължи в 13 часа.", "date": "2018.12.13", "title": "Баневи на влизан в съда: Всичко прилича на селска вечеринка"}
{"url": "https://www.faktor.bg/bg/articles/obshtestvo/ulitsata/zaradi-nepokriti-shteti-nalozhiha-monitoring-na-bg-zelena-karta", "text": "България е под мониторинг от международната система \"Зелена карта\" заради неплащане на щети с български автомобили в чужбина. Това потвърди пред \"Капитал\" председателят на българското бюро \"Зелена карта\" Орлин Пенев. По неофициална информация на изданието поводът за санкцията е продължаващият проблем с лидера при задължителната полица \"Гражданска отговорност\" - \"Лев инс\". Компанията смята, че е източвана от международните си кореспонденти, и отказва да превежда плащания по катастрофи зад граница, което създаде търкания и предупреждение за евентуален мониторинг още през 2017 г., се казва в публикацията. Бюрото беше под неформално наблюдение от февруари, когато бе поискана и внесена гаранция от целия застрахователен пазар в размер на 4 млн. евро. Сега с писмо до националното бюро \"Зелена карта\" от Съвета на бюрата са наложили още две мерки - осигуряването на презастрахователен договор за целия пазар и ежемесечни отчети за финансовото състояние на националното бюро\", каза председателят му Орлин Пенев.", "date": "2018.12.13", "title": "Заради непокрити щети наложиха мониторинг на БГ \"Зелена карта\""}
{"url": "https://www.faktor.bg/bg/articles/ogromna-bezdna-mladi-hora-u-nas-ne-sa-chuvali-za-darzhavna-sigurnost", "text": "Огромната бездна на незнание за тоталитарния комунистическо управление и неговия репресивен апарат пролича по време на представянето на новия документален сборник на Комисията по досиетата „Държавна сигурност и средствата за масова информация 1944-1991”. Неговата официална премиера се състоя в сряда (12 декември 2018 г.) във Факултета по журналистика и масова комуникация на Софийския университет „Св. Климент Охридски” пред студенти и университетски преподаватели. От пълна зала с млади хора, родени в края на 90-те години, десетилетие след краха на комунистическата система в, само няколко души отговориха на въпроса кой е чувал нещо за Държавна сигурност, зададен в началото на събитието от Екатерина Бончева, член на Комисията по досиетата. От тези няколко студенти, един се престраши да каже, че е чувал от баба си как по време на комунизма те са имали съсед, който постоянно ги следял, даже ровил в боклука, за да проверява какво са изхвърляли. Друга студентка пък изрази мнение, че доколкото била запозната „имало е и такава част в ДС, която действително се е занимавала с държавната сигурност”. По думите ѝ „имало научни изследователи, които били принудени да станат членове на ДС, за да могат да пътуват в други държави, където да изучават историята на България”. Да се разсее такава изкривена представа за тоталитарната репресивна машина е трудно, особено, когато образователната програма близо три десетилетия не е погрижила младите поколения да учат истинските факти за по-малкия „брат” на КГБ и неговия филиал в България, подложил на близо половин вековни репресии собствения си народ. Но най-малко си заслужава ад се опита. Затова организаторите на премиерата от Комисията по досиетата трябва да се отклонят за малко от основната тема на сборника, а именно как ДС е контролирала средствата за масово осведомяване. И Екатерина Бончева обяснява на студентите, че документите показват как Държавна сигурност е била „очите и ушите” на БКП, изписвана в същите тези документи с голямо П (Партия). Как ДС има участие в убийствата без съд и присъди, във въдворяванията на хиляди в лагери, в преследването по етнически признак и накрая министърът на вътрешните работи ген. Атанас Семерджиев в началото на 1990 г. е отказал да назове истинския щат пред самия висш ръководен апарат на ДС, защото ако хората разберели цели да ги пометат. Старши експертът от Комисията по досиетата Красимира Христова е подготвила поредната си точна презентация на съдържанието на документите в новия сборник „Държавна сигурност и средствата за масова информация 1944-1991”. Още в началото тя подчертава, че архивите разкриват, че по време на тоталитарния период ДС е използвала вестниците, радиото и телевизията за налагане на контрол върху общественото мнение. „Методите, които Държавна сигурност използва са два: дезинформацията и филтрирането на информацията”, посочва Христова. Започва се още от самото началото след 9 септември, когато радио „София” предава невярна информация за „тържественото посрещане” на окупационните съветски войски. През следващите десетилетия ДС контролира съдържанието на информацията, която средствата за масово осведомяване излъчват, за да се казва онова, което БКП иска и да се създаде впечатлението за една „всестранна масова измама” по думите на философа и антикомунист Асен Игнатов. За мащабите на медийния контрол говори фактът, че само към 1967 г., когато е създадено новото Шесто управление на ДС за борба с идеологическата диверсия, което поема следенето на медиите, ДС контролира 143 списания, 126 ежедневници и периодични издания, издателската дейност на над 100 издателства, 130 печатници и около 400 души в разпространението на печата. ДС също така е натоварено с прослушването на чуждите „вражески” радиостанции, а комунистическият режим хвърля милиони левове за тяхното неуспешно заглушаване. Сборникът разделя тематично архивните материали в него на две части. В първата са документите за контрола върху държавните радио, телевизия и БТА. Във втория раздел са включени архивни материали за контрола на печата. В книжното издание на сборника са включени общо 118 архивни документи, а в разширения електронен вариант – 128. На събитието бяха проф. Николай Михайлов, зам.-декан на Факултет по журналистика и масова комуникация, медийният експерт Георги Лозанов, литературоведът и радио и телевизионно водещ Йордан Евтимов и още редица преподаватели в журналистическия факултет. Премиерата бе уважена и от секретаря на Комисията по досиета Марияна Даракчиева.", "date": "2018.12.13", "title": "Огромна бездна: Млади хора у нас не са чували за Държавна сигурност"}
{"url": "https://www.faktor.bg/bg/articles/nso-promenya-spetsialniya-rezhim-na-avtomobilite-zaradi-nyakolkoto-skandali-sluchaya", "text": "Ползването на специален режим от автомобилите на НСО ще бъде изключение, а не практика. Това съобщи началника на службата генерал-майор Данчо Дяков.  Той коментира и последните случаи на нарушения от страна на служители на службата. \"Приключват проверките. Хора, които са нарушили ще бъдат наказани, но в никакъв случай не искаме да се преекспонират случаите и да се вкарва в клин за взаимодействието, както вече споменах - на ръководно ниво и на терен между нашите служители. Има мои разпореждания за това, че ползването на специален режим ще бъде не практика, а  изключение. Така че вземат се мерки\".  Той заяви, че НСО допускат грешки, но те са взети под внимание и в момента приключват проверките по тези случаи, като хората, които са извършили нарушения, ще бъдат наказани, предаде БТА. Ген. Дяков отбеляза още, че през изтеклите осем месеца в НСО е била извършена оптимизация и три процента от личния състав си е тръгнал \"с чест и достойнство\".  По думите му има планове следващите три години тази оптимизация да продължи, както и ще се повиши професионализмът на служителите в структурата.Началникът на НСО присъства на церемонията \"Полицай на годината 2018\" и връчи награда от името на службата на комисар Любомир Костадинов, зам.-началник на отдел \"Пътна полиция\" при СДВР.", "date": "2018.12.13", "title": "Разгеле: Заради извозването на Деси Радева до бутици НСО променя специалния режим на ползване"}
{"url": "https://www.faktor.bg/bg/articles/slovakiya-kupuva-14-iztrebiteli-f-16-smenya-ruskite-mig-ove", "text": "Словакия купува 14 американски бойни самолети F-16 Block 70/72. За това съобщи словашкият военен министър Петер Гайдош на пресконференция в столицата Братислава, предаде АФП и enrsi.rtvs.sk. Днес Гайдош подписа споразумението за закупуването с вицепрезидента на Lockheed Martin Ана Вугофски. Сделката е на стойност 1,58 млрд. евро (1,8 млрд. долара) и включва самолетите, оборудването им и обучението на пилотите. Преди това сделката вече беше одобрена от правителството на Словакия и Държавния департамент на САЩ. \"Нашето двустранно сътрудничество достигна ново ниво. Словакия е важен съюзник на САЩ\", заяви заместник-държавният секретар на САЩ Джон Съливан, който е на обиколка в страни от Централна и Източна Европа. Той добави, че тази покупка трябва да служи като пример за останалите членове на НАТО.  Премиерът Петер Пелегрини подкрепи министъра на отбраната Питър Гайдош като заяви, че покупката е израз на ангажиментите, които Словакия има към НАТО. През юли бе оповестено, че Словакия предпочита да закупи нови изтребители F-16 от Lockheed Martin пред шведски \"Грипен\". В публикувания анализ на военното министерство преди решението на кабинета беше отбелязано, че американските самолети са по-модерни и по-добри. Преди това премиерът Петер Пелегрини отложи решението си с довода, че това е твърде сериозно споразумение за милиарди евро и иска да получи сравними предложения, от които да избере без никакви съмнения. Според договора, първите 4 бойни самолети ще бъдат доставени през 2022 година. Останалите страната ще получи през 2023 година. С новите са изтребители страната ще замени старите МиГ-ове, останали още от съветско време. Словакия, член на НАТО, има договор с Русия за поддръжка на 12 самолета МиГ-29 до есента на 2019 година. Договорът е на стойност между 20 и 50 милиона евро на година, според който дузина руски техници са базирани в словашка военновъздушна база. Сделката ще трябва да бъде удължена и след сключването на споразумение за закупуване на нови самолети, докато изтребителите бъдат доставени. Словакия планира да отдели 6,5 милиарда евро до 2030 г. за модернизиране на армията. Така ще постигне пълна съвместимост със страните-членки на НАТО.", "date": "2018.12.13", "title": "Словакия купува 14 изтребители F-16, сменя руските МиГ-ове"}
{"url": "https://www.faktor.bg/bg/articles/novini/svyat/eksperti-kontaktite-na-rusiya-s-shtaba-na-tramp-prilichat-na-planirana-razuznavatelna-operatsiya", "text": "Експерти в областта на разузнаването твърдят, че опитите на руските спецслужби да установят контакти с представители на предизборния щаб на Доналд Тръмп \"са провеждани в пълно съответствие с каноните за провеждане на разузнавателни операции\", съобщава Voice of America. Бывши служители на американските спецслужби са проучили контактите на руснаците с членове на екипа на Тръмп, на базата на документите събрани от следствието на спецпрокурора Робърт Мълър. В заключенията на Мълър се казва, че подчинените на Тръмп явно са били във фокуса на внимание на руснаците и, че подобни контакти са се случвали \"по-често, отколкото при обикновени президентски кампании\". Според документите, руснаците за пръв път влизат в контакт със щаба на Доналд Тръмп няколко месеца след като Тръмп обяви през 2015 година, че ще се кандидатира за президент.", "date": "2018.12.13", "title": "Експерти: Контактите на Русия с щаба на Тръмп приличат на планирана разузнавателна операция"}
{"url": "https://www.faktor.bg/bg/articles/novini/svyat/i-v-harvatiya-se-poyaviha-zhalti-zhiletki", "text": "Продължаващите повече от месец протести на „жълтите жилетки“ във Франция въодушевяват за протести и хора в други страни, включително в Хърватия. Постигнатото от френските демонстранти доведоха до подобни протести и в други европейски държави като Белгия и Холандия. В социалната мрежа Facebook в Хърватия също вече е сформирана група „Жълти жилетки Хърватия“, чиито последователи засега са 10 000. Групата е създадена от извънпарламентарната партия \"Свободна Хърватия\".  Първите протести на хърватските „жълти жилетки“ са предвидени за тази събота в три хърватски града – Загреб, Пула и Риека. Организаторите призовават на протестите всички, които не са доволни от социалното си положение и състоянието на политическия и обществен живот.", "date": "2018.12.13", "title": "И в Хърватия се появиха \"жълти жилетки\""}
{"url": "https://www.faktor.bg/bg/articles/novini/balgariya/stolichna-obshtina-pusna-kalkulator-za-izchislyavane-na-danaka-za-kolata", "text": "В него е заложена новата формула за формиране на налога, валиден от догодина Какъв данък на колите регистрирани в София ща се плаща догодина? Това вече може да провери всеки собственик на МПС в интернет. От днес работи специален онлайн калкулатор за данъка. В него е заложена новата формула за формиране на налога, валиден от догодина. Тя включва годината на производство, мощността и екологичният стандарт на колата. В калкулатора за регистрираните в София автомобили са заложени минималните коефициенти, приети от парламента с измененията на Закона за местните данъци и такси. Калкулаторът ще бъде достъпен и на страницата на Столичната община, след като се влезе в раздел", "date": "2018.12.13", "title": "Столична община пусна калкулатор за изчисляване на данъка за колата"}
{"url": "https://www.faktor.bg/bg/articles/radev-s-nova-oporka-problemite-v-izborniya-protses-se-razshiryavat", "text": "Проблемите в изборния процес се разширяват чувствително, има сигнали как се подменят протоколи. Това каза президентът Румен Радев по време на дискусия \"Избори-прозрачност и доверие\", предаде Агенция \"Фокус\".  „Благодаря на представителите на ДАНС, ЦИК, Народното събрание, неправителствени организации, които откликнаха на тази покана за една важна тема за прозрачността и доверието. Предстоят ни избори през 2019 г. и то два, за това е много важно тези избори да бъдат прозрачни и честни. Да има доверие в тях и широко представителство на българските граждани. Това доверие е важно за демократичното формиране и функциониране на нашите институции. От това доверие зависи и легитимността на политическата система“, посочи той.  „Нашата цел е да дискутираме проблемите в изборния процес, да ги идентифицираме, да предложим мерки за тяхното ограничаване. В обществото трябва да има дебат. Най-важното е да има прозрачност. Прозрачността е един от принципите, на които се изгражда доверието в изборите“, коментира още държавният глава. Според него нередности и сигнали има в броенето на бюлетини, съставянето на протоколи и в предаването и отчитането им в секционните избирателни комисии.  „Проблемите се разширяват чувствително. Чувам твърдения, че в Европа няма машинно гласуване, видите ли Холандия се отказаха от него. Това са все пак повърхностни доводи. В Холандия при парламентарни избори, при избирателна активност над 80%, процентът на недействителни бюлетини е 0,4. В България при избирателна активност малко над 50%, недействителните бюлетини са 5% и 6,3 %\", отбеляза държавният глава. Според него това е голямо отклонение и изкривяване на изборния процес, което води до подмяна на съотношението на политическите сили в парламента. „Това означава цяла една партия-малък коалиционен партньор, виждаме какво е неговото значение, да го няма в българския парламент\", посочи президентът Радев.  По думите му причините за това изменение могат да бъдат ниска грамотност, слаба подготовка на избирателната комисия, но могат да бъдат и напълно съзнателни и има сигнали как се въздейства от членове на секционно избирателни комисии върху бюлетини. \"Има други сигнали и то сериозни как се манипулират резултатите в протокола. Това за мен е недопустимо, но това е факт. Има сигнали за това какво се прави с втория формуляр от протокола. Има сериозни проблеми, които тук трябва да решим“, коментира още Румен Радев.", "date": "2018.12.13", "title": "Радев с нова опорка: Проблемите в изборния процес се разширяват"}
{"url": "https://www.faktor.bg/bg/articles/novini/svyat/iliya-markov-poslednata-sdelka-na-mey-e-zavoalirana-forma-na-ostavane-v-es", "text": "\"Британският премиер Тереза Мей се намира във все по-трудна ситуация\", коментира в Сутрешния блок на БНТ Илия Марков от Института за европейски науки. По думите му, за да оцелее, Мей се наложи да обещае, че няма да бъде кандидат на партията си за следващите избори и Брекзит остава все така неясен. \"Вътрешен вот не може да има в рамките на 1 година, но парламентарен вот на недоверие може да има към Мей. Ако към този вот предизвикан от лейбъристите се присъединят и тези 117 депутати, които сега гласуваха против нея, нейният кабинет може да падне. Нейната оцеляване в рамките на тази 1 година не е сигурно. Тереза Мей има само вътрешнопартийни гаранции с оглед на вчерашния вот, които на фона на това, която се случва в Консервативната партия не е малко за нея\", допълни още Марков. \"Някои окачествяват тези събития като гражданска война, която трае вече около 40 години, откакто Великобритания се присъедини към ЕС. От една страна - вътрешно е добре за нея, дава ѝ някаква сигурност, но не пълна. Всички организации, които правят анализ на ефекта на Брекзит - правителствени и неправителствени, казват, че какъвто и да било Брекзит ще има негативни ефекти за икономиката на Обединеното кралство. Най-полезният ход би бил Великобритания да остане в ЕС, но към момента това няма как да се случи и трябва да има някаква форма на Брекзит\", добави още Марков. \"Последната сделка, която Тереза Мей постигна е една завоалирана форма на оставане в ЕС без реално Великобритания да има права да влияе върху политиката на ЕС, както до момента. Тоест, те след март месец, няма вече да участват в институциите, няма да участват в комисията, в срещите на върха, в ЕП, но ще трябва да се съобразяват с много голяма част от решенията, които ЕС взема. Банкстоп е предпазна мярка, че бъдещото споразумение, което ще бъде постигнато, ще бъде изгодно и за двете страни - и за Обединеното кралство, и за ЕС. Това притеснява много от противниците на Мей, които в това виждат форма на проточване във времето на този въпрос и съществено оставане на Великобритания в тези общи институции, които управляват единния пазар\", обясни експертът.", "date": "2018.12.13", "title": "Илия Марков: Последната сделка на Мей е завоалирана форма на оставане в ЕС"}
{"url": "https://www.faktor.bg/bg/articles/tsvetanov-1-44", "text": "Председателят на Комисията по вътрешна сигурност и обществен ред Цветан Цветанов проведе работна среща с изпълнителния директор на Европол Катрин де Бол, съобщиха от пресцентъра на парламента. Срещата се състоя в рамките на посещението на Цветан Цветанов във Виена за участие в 109-ата среща на Управителния съвет на Европол в качеството на представител на Съвместната група за парламентарен контрол. Двамата дадоха висока оценка на добавената стойност, която сътрудничеството между Агенцията и Съвместната група за парламентарен контрол на дейността ѝ осигурява на европейската сигурност. Цветан Цветанов отбеляза, че в допълнение към надзорната си функция, Групата трябва да възприеме като свой ангажимент и подкрепата за доброто функциониране на Европол. По време на разговора бяха обсъдени и заплахите пред сигурността, попадащи в мандата на Агенцията. Де Бол и Цветан Цветанов се обединиха около становището, че едно от най-динамично променящите се и нарастващи предизвикателства е киберсигурността. Засилването на сътрудничеството със страните от Западните Балкани също бе сред акцентите в разговора, като бяха засегнати практическите му измерения. Цветан Цветанов и Катрин Де Бол обсъдиха и терористичния акт в Страсбург от 11 декември, като по този повод подчертаха важността от споделяне на информация между държавите-членки и пълноценното използване на ресурса на Европол.", "date": "2018.12.13", "title": "Цветанов се срещна с Катрин де Бол, обсъдиха заплахите пред сигурността и атентата в Страсбург"}
{"url": "https://www.faktor.bg/bg/articles/opozitsiyata-v-skopie-zaev-da-si-hodi-unizhi-makedonskata-natsiya", "text": "Зоран Заев унижи македонската нация и трябва да хвърли оставка, каза лидерът на главната опозиционна сила в страната ВМРО-ДПМНЕ Християн Мицкоски, предаде сръбското радио Б92. Според водача на партията Преспанското споразумение, подписано през лятото от премиера на Македония и гръцкия му колега Алексис Ципрас за промяна на името на балканската страна, е национално предателство. \"Този документ е заплаха за сигурността на нашата страна. Заради това министър-председателят и външният министър Никола Димитров трябва да хвърлят оставки\", заяви той.   По думите на Мицкоски от поста трябва да се оттегли и шефът на вътрешното министерство в Скопие Оливер Спасовски. \"Броят на неразкритите престъпления расте не по дни, а по часове\", каза още водачът на опозицията, който покани премиера на ТВ дуел. \"Готов съм да се срещна със Заев във всяко едно студио. Оставям му правото той избере по коя медия ние ще проведем дуела\", посочи още шефът на опозиционерите.", "date": "2018.12.13", "title": "Опозицията в Скопие: Заев да си ходи, унижи македонската нация!"}
{"url": "https://www.faktor.bg/bg/articles/obshtestvo/zakon-i-red/apelativniyat-sad-reshava-dali-banevi-shte-ostanat-v-aresta", "text": "Николай и Евгения Баневи обжалват пред Апелативния специализиран съд наложената им мярка за неотклонение „задържане под стража”.  Двамата бяха предадени от френските власти на разследващия екип от Специализираната прокуратура миналия четвъртък. Още тогава пред магистратите Евгения Банева поиска да бъде пусната под домашен арест, за да гледа трите си деца. Семейство Баневи са обвинени за 7 престъпления. Според прокуратурата от 2005 г. досега те са източили четири предприятия, укрили са десетки милиони данъци и са изпрали повече от 1 млрд. лв. Майката на Николай Банев – Мария вчера също беше привлечена като обвиняема, но беше пусната на свобода срещу гаранция от 10 000 лева. 77-годишната жена ще отговаря за участие в организирана престъпна група.", "date": "2018.12.13", "title": "Апелативният съд решава дали Баневи ще останат в ареста"}
{"url": "https://www.faktor.bg/bg/articles/mlad-stolichen-lekar-e-zaginaliyat-v-stara-planina", "text": "Издирваният в Стара планина турист, който бе открит мъртъв вчера следобяд, е 26-годишният лекар от столичната Александровска болница - д-р Марио Шкодров, съобщиха от лечебното заведение, съобщава dir.bg. Над 30 планински спасители търсиха младия лекар два дни в планината по билото между хижа \"Добрила\" и хижа \"Амбарица\", при видимост до 40 метра и бурен вятър. Последният контакт с д-р Шкодров бил около 19 часа на 10 декември. \"На път за хижа Амбарица, където е редовен посетител и познава района, в отлична физическа форма, Марио попада в клопката на Балкана. Мъгла, снеговалеж и силен вятър по тъмно го дезориентират. След дългите часове ходене, натрупаната умора и премръзването го карат да спре. За последно\", написаха във Фейсбук от екипа на хижата. От Александровска болница съобщиха, че в неделя - 16 декември д-р Шкодров е трябвало да навърши 27 години. \"Останал без родители, д-р Шкодров завършва образованието си в Медицински университет - София като стипендиант по програмата на ФПББ „Готови за успех”, в подкрепа на отлични ученици и студенти, загубили единия или и двамата си родители. Той е един от малкото лекари, които избират трудна специалност, каквато е \"Спешната медицина\", въпреки възможностите, които има като сирак и отличен студент. Много пъти участва доброволно и безвъзмездно в прегледите на възрастни хора от Северозападна България, организирани от Фондация \"Направи добро - Александровска\" и партньори. От тази година, младият лекар започна да специализира „Спешна медицина“ и бе част от екипа на Спешното отделение в УМБАЛ „Александровска“. Въпреки краткия му житейски и професионален път, ще запомним д-р Шкодров с неговата усмивка, с голямото му сърце, кураж и желание да откликва на всеки зов за помощ, винаги готов да се себераздава и да твори добро…. Горди сме, че имахме честта да го познаваме!\", написаха още от екипа на лечебното заведение.", "date": "2018.12.13", "title": "Млад столичен лекар е загиналият в Стара планина"}
{"url": "https://www.faktor.bg/bg/articles/obshtestvo/zakon-i-red/parvo-otkrito-sadebno-zasedanie-po-deloto-na-martin-petrov-sreshtu-unikredit", "text": "Първото открито съдебно заседание по делото на футболиста Мартин Петров срещу „УниКредит Булбанк\" АД е насрочено за днес в Софийския градски съд, съобщи БНТ.  Бившият национал обвинява банката в източване на пари от сметката му в размер на 3, 8 милиона лева. По думите му, подписът му е фалшифициран, а чрез фалшив имейл адрес са нареждани плащания от сметката. Над 3 милиона и 800 хиляди лева са изчезнали от банковата сметка на футболиста Мартин Петров. Той е подал сигнал в прокуратурата, че с парите от сметката му в българска банка е извършена злоупотреба. Припомняме, че кражбата е открита при посещение на бившия национал при посещение в банката през август 2017 година. Предполага се, че парите са източени от личната му банкерка. Тя била уволнена 10 месеца преди Петров да научи за злоупотребата с парите му. Адвокатът на футболиста съобщи тогава, че опитали да се споразумеят с банката, но от трезора отказали да възстановят сумата. Затова решили да сигнализират прокуратурата. От банката излязоха с писмено становище.  \"В случай че който и да е клиент оспори операции в банката, извършваме задълбочена проверка и сътрудничим на отговорните органи\"-се казва още в съобщението.", "date": "2018.12.13", "title": "Първо открито съдебно заседание по делото на Мартин Петров срещу \"Уникредит\""}
{"url": "https://www.faktor.bg/bg/articles/rusiya-izgoni-slovashki-diplomat", "text": "Словашки военен дипломат бе изгонен от Русия, предаде РИА Новости. Представителят на членката на Европейския съюз бе обявен за персона нон грата (личност, чието пребиваване в една страна не е желателно) на 11 декември и той е напуснал най-голямата по територия държава в света, допълни медията, която цитира официално съобщение на външното министерство на Русия. Мярката на Москва е реципрочна. Братислава изгони руски дипломат от Словакия заради подозрения в шпионска дейност.", "date": "2018.12.13", "title": "Русия обяви словашки дипломат за персона нон грата"}
{"url": "https://www.faktor.bg/bg/articles/trend-registriran-e-spad-v-polozhitelnata-otsenka-za-rabotata-pri-prezidenta", "text": "Регистриран е спад в положителната оценка за работата при президента.  ГЕРБ запазва малка преднина пред БСП през декември, показва изследване на „Тренд“, огласено днес. Парламентът и правителството задържат нива на подкрепа за своята работа, подобни на тези от последните няколко месеца.  Най-одобряван от правителството продължава да е вицепремиреът Томислав Дончев, следван от Екатерина Захариева и Красимир Каракачанов, въпреки че за последния има спад в положителните оценки спрямо октомври. Предстоящите празници дават лек тласък на повишаване на оптимистичните нагласи (от 46% през ноември до 49% през декември), а песимистите спадат от 42% през ноември до 39% през декември. 37% от българите са на мнение, че 2018 г. е била добра година за България, докато 43% са на обратното мнение. В сравнение с проучването на „Тренд“, точно година по-рано, регистрираме по-лоши оценки в сравнение с тогава, когато повечето българи (47%) са били на мнение, че годината е била добра, докато 36% са я оценили като лоша.  За повече от половината българи (52%) пък 2018 г. е била добра година в личен план, докато за една трета - лоша. Съотношението е сравнимо с оценките в края на миналата година, когато 58% от анкетираните твърдят, че е била добра, докато 31%, че е била лоша година. За сметка на преобладаващите песимистични оценки за 2018 г., очакванията за 2019 г. са по-скоро положителни - 43% са на мнение, че 2019 г. ще бъде добра година за България, а малко под една четвърт (23%) имат по-скоро лоши прогнози. Подобни са и очакванията на българите в личен план за 2019 г., като 47% са оптимисти срещу 19%, които са песимистично настроени.", "date": "2018.12.13", "title": "Тренд: Има спад в положителната оценка за работата  на президента"}
{"url": "https://www.faktor.bg/bg/articles/google-s-absurdni-obyasneniya-zashto-pokazva-tramp-pri-tarsene-na-idiot", "text": "Изпълнителният директор на Google Сундар Пичай се яви на изслушване в американския Конгрес заради обвинения, че търсачката на компанията показва избирателно някои резултати. Сред тях са по-ниски позиции за консервативни медии и дори обвинения, че търсачката показва снимка на президента Доналд Тръмп при търсене с думата \"идиот\", съобщава BusisnessInsider. Пичай дава доста дълъг отговор, който звучи объркващо. Накратко, той казва, че търсачката постоянно копира милиарди уебстраници в индекса си и ги категоризира на базата на над 200 различни признака. След това системата сравнява своя резултат с външни оценители, които преценяват дали категориите са спазени. Сред категориите има критерии като популярност, актуалност и дори как хората използват дадената страница. \"През миналата година сме обработили над 3 трилиона търсения. Всеки ден 15% от търсенията в Google са неща, които никога не са били търсени преди. Не се месим ръчно в нито един резултат на търсачката\", допълва Пичай. Не всички конгресмени от съдебната комисия на Конгреса приеха отговора. Няколко от републиканците смятат, че в културата на Google е вплетена политическа пристрастност и това влияе на работата на компанията и на резултатите на нейната търсачка. Републиканецът Стив Чабот дава за пример, че е трябвало да търси чак на трета и четвърта страница положително отразяване на закон, който е бил представен миналата година. \"Знам поведението на Google, ще кажете, че алгоритъмът така е преценил, но не съм сигурен, че вярвам на това\", коментира Чабот. Общо изслушването продължи около три часа и половина. През това време Пичай трябваше да отговаря на странни въпроси и обвинения, включително действия на внуците на републиканеца Стив Кинг с iPhone, на което шефът на Google отговори, че това е телефон на друга компания. Пичай избягва да коментира темата за Китай и плановете на Google в страната, включително цензурирана версия на търсачката. Той обяви, че в момента не се водят дискусии за пускането на търсачка в Китай, но признава, че са водени вътрешни действия по проекта, но те били ограничени. Като цяло повечето въпроси са били най-вече за обвиненията, че търсачката ограничава консервативните сайтове и медии. На тях Пичай отговаря почти еднакво, че това се определя от алгоритмите и на базата на активността на потребителите. реклама", "date": "2018.12.13", "title": "Google с абсурдни обяснения защо показва Тръмп при търсене на думата \"идиот\""}
{"url": "https://www.faktor.bg/bg/articles/novini/balgariya/15-ot-ministrite-izpolzvat-kola-i-shofyor-ot-nso", "text": "15 от министрите от кабинета \"Борисов 3\" използват кола и шофьор от Национална служба за охрана, съобщи Дарик, като цитира изготвена по тяхно искане справка от службата. В началото на ноември финансовият министър Владислав Горанов нарече НСО \"скъпа таксиметрова компания\" и по този начин аргументира премахването на правото на омбудсмана Мая Манолова да пътува с кола на службата. Въпреки че законът за НСО дава възможност за отказ от това право, към края на ноември повечето от министрите се възползват от скъпоструващия транспорт, показва справката. От нея става ясно още, че държавата осигурява охрана на един от българските депутати, заради заплаха за живота му, както и на още седем лица, свързани с националната ни сигурност. Законът за НСО дава право за използване на специализирани автомобили в мирно време за членовете на правителството, на Конституционния съд, заместник-председателите на Народното събрание, председателите на Върховния административен съд и Върховния касационен съд, омбудсмана и кмета на София. С поправка в преходните разпоредби на закона за държавния бюджет, 2019 г. това право се отнема от омбудсмана Мая Манолова. Финансовият министър Владислав Горанов обясни каква е целта на поправката, но не и защо обхваща само една институция. \"Когато тя е служба за охрана, тя има своите функции да защитава Конституцията и тези политици, които са застрашени. Но когато говорим за това да вози министри или да вози хора, които на практика нямат нужда от подобна услуга, това си е таксиметрова услуга\", коментира той. \"Предполагаме, че не е нужно омбудсманът да се пази от българските граждани\", обоснова промените Горанов и уточни, че самият той е съгласен и министрите да не ползват коли. \"Имаше един дебат в предното правителство и министрите не ползваха НСО. Те имат право да се откажат\", поясни той. И въпреки че министър Горанов се е отказал от тази услуга, 15 от неговите колеги министри продължават да използват специализирания транспорт.   Справката на НСО показва, че Огнян Герджиков е единственият министър-председател, който не е използвал правото си на такъв автомобил след изтичане на мандата си, както предвижда законът. Доброволно от кола на НСО са се отказали председателят на Върховния административен съд Лозан Панов, още през лятото на миналата година, както и омбудсманът Мая Манолова, от началото на ноември.", "date": "2018.12.13", "title": "15 от министрите използват кола и шофьор от НСО"}
{"url": "https://www.faktor.bg/bg/articles/novini/balgariya/prezidentat-initsiira-diskusiya-izbori-prozrachnost-i-doverie", "text": "Дискусия на тема „Избори - прозрачност и доверие“ ще се състои по инициатива на държавния глава Румен Радев.  За участие в срещата са поканени представители на законодателната, изпълнителната и съдебната власт.  Ще участват също експерти от институции и организации, ангажирани с провеждането, организацията и сигурността на изборния процес.", "date": "2018.12.13", "title": "Президентът инициира дискусия \"Избори - прозрачност и доверие\""}
{"url": "https://www.faktor.bg/bg/articles/karakachanov-shte-dava-obyasneniya-za-hranata-i-razhodite-za-modernizatsiya-v-armiyata", "text": "Депутатите ще изслушват Каракачанов в парламентарната комисия по отбрана. Закрита ще бъде първата част от заседанието, когато ще се разглеждат разходите за модернизация на армията. Военният министър трябва да даде обяснение и за храната в армията, след като стана ясно, че поръчка на стойност 31 милиона лева е прекратена. Ситуацията с храненето в армията и информация за разходите за модернизацията ще обсъди днес парламентарната комисия по отбрана с военния министър Красимир Каракачанов. Заседанието бе поискано на фона на отпуснатите допълнително средства за ремонт и поддръжка на наличната техника, съобщава БНР. Военният министър Красимир Каракачанов ще трябва да обяснява и за храненето в армията. След като въпросът бе обсъден на предишното заседание, стана ясно, че поръчката на стойност 31 милиона лева е прекратена, след като три и половина години тече обжалване. А на военните е била изплащана стойността ѝ или парите са давани през командировъчните. Министерството предлага новата обществена поръчка да бъде направена по региони, за да може да участват и местни фирми. Точката за техника на заседанието няма да бъде публична. 250 милиона лева, голямата част за ремонти на изтребителите МиГ-29 и Су-25 са отпуснатите пари. Това е вторият транш в рамките на по-малко от месец. След като тази мярка бе гласувана, военният министър призна, че поддръжката и възстановяването на съществуващата техника ще забави трите проекта, които са в различни фази.  Нито един от проектите за нова техника не е пред подписване на договор. А за ремонта на съществуващата след различни конкурси ще се разчита на руска и беларуска фирма. Има договори за БМП-1 и танк Т-72. Средства ще бъдат вложени и за допълнително надграждане на комуникационно-информационната система и за подобряване на битовите условия на войниците.", "date": "2018.12.13", "title": "Каракачанов ще дава обяснение за храната и разходите за модернизация в армията"}
{"url": "https://www.faktor.bg/bg/articles/us-tabloid-prizna-che-pokril-aferi-na-tramp-predi-izborite-prez-2016", "text": "Издателят на американския таблоид \"Нешънъл инкуайър\" призна, че е платил за мълчанието на бившия модел на \"Плейбой\" Карън Макдугъл, за да й попречи да разпространи твърденията си, че е имала афера с президента Доналд Тръмп преди изборите през 2016 година, предадоха Ройтерс и Асошиейтед прес. Федералната прокуратура на Ню Йорк съобщи днес, че медийната компания \"Америкън мидиа инк.\", като част от споразумение за сътрудничество с прокуратурата и избягване на обвинения, е признала, че е направила плащане от 150 000 д. за Карън Макдугъл \"съвместно\" с предизборната кампания на Тръмп. Главният изпълнителен директор на компанията Дейвид Пекър се е срещнал с бившия личен адвокат на Тръмп Майкъл Коен и поне още един член на кампанията през август 2015 г. и е предложил да помогне с негативните истории за отношенията на Тръмп с жени, като откупи правата върху тези истории, сочи документ, разпространен от прокуратурата. Признанието на \"Америкън мидиа инк.\" може да подкрепи твърденията на Коен, който бе осъден на три години затвор заради ролята си в плащания, според юридически експерти.", "date": "2018.12.13", "title": "US-таблоид призна, че \"покрил\" афери на Тръмп преди изборите през 2016"}
{"url": "https://www.faktor.bg/bg/articles/novini/svyat/chetirima-sa-zaginalite-pri-vlakovata-katastrofa-v-ankara-a-43-sa-raneni", "text": "Влаковата катастрофа в Анкара е станала, след като високоскоростният влак, пътуващ от турската столица за провинция Коня, се е ударил в локомотив, извършващ инспекция на релсите. Това заяви пред репортери на мястото на катастрофата губернаторът на Анкара Васип Шахин, предаде Ройтерс.  Загинали са четирима души, 43 са ранени, каза той. По-рано бе съобщено, че скоростният влак се е сблъскал с крайградски влак, а първата информация по турски медии бе за удар в пешеходен надлез на гара Маршндиз в района Енимахале.", "date": "2018.12.13", "title": "Четирима са загиналите при влаковата катастрофа в Анкара, а 43 са ранени"}
{"url": "https://www.faktor.bg/bg/articles/novini/balgariya/pozitsiyata-na-bpts-za-donorstvoto-kakvi-sa-usloviyata-na-tsarkvata", "text": "\"Едно от условията на Българската православна църква, което трябва да се изпълни, за да даде благословията си за донорството у нас, е въвеждането на ядрено-магнитен резонанс, ангиография и независима комисия трябва да установят мозъчната смърт на човек, преди той да стане донор на органи\", заяви пред БНТ Западно и средноевропейският митрополит Антоний.  Той допълни, че църквата изхожда от принципа, че донорството е висша проява на християнска любов, заради което донор е редно да се става след изрично съгласие. \"Според сегашния закон не се иска изрично съгласие на самия донор, а липсата му на отказ се смята за съгласие. Изхождайки от принципа, че донорството е личен, осъзнат акт, Светият Синод призовава донорите да дават изричното си съгласие и да изброят какви органи или тъкани желаят да дарят след смъртта си\", обясни митрополит Антоний. \"Друга важна позиция в нашето становище е установяването на мозъчната смърт, тъй като досега тя може да се констатира от лекарите без специални средства. Трябва да има специализирани центрове за трансплантация, за да може да се извършва тя презицно\", допълни митрополит Антоний.  \"Трябва да се инвестира в информираност на гражданското общество как хората могат да бъдат полезни в мисията си на донори. В гранични случаи решението трябва да е на лекарите, водени от принципите на биоетиката\", заяви митрополит Антоний. \"Позицията на Светия Синод е ясна и категорична. От там нататък Здравното министерство трябва да намери механизми за решаване. Ние няма как административно да наложим това становище. Ние сме го изразили, тъй като то бе поискано. Това е позицията на БПЦ\", каза той. Митрополит Антоний изтъкна, че становището на Църквата е свързано с морала и достойнството на лекарите и запазването на правото на личния избор на самите донори. Здравният министър Ананиев отправи молба към патриарх Неофит да насърчи и подкрепи донорството на органи при настъпила мозъчна смърт и да призове миряните да бъдат съпричастни с чакащите за трансплантация, за да получат те шанс да живеят. Светата църква приема трансплантациите, както и всичко останало, свързано със здравето на човека и борбата му със смъртта, с особен интерес, разбиране и необходимата сериозност, се казва в позицията на Светия Синод. \"В случая Църквата желае да се помогне на реципиента, но да не се забравя и за уважението към донора и той да не бъде подценяван, се казва в позиция на Светия синод на БПЦ по Закона за трансплантация на органи, тъкани и клетки. БПЦ възприема донорството, и в проекция - трансплантациите, като изява на любов, като вид алтруизъм. Донор означава \"дарител\", събрат, който дарява не просто орган, а живот и надежда. Даряване означава осъзнато, ненасилствено и свободно взето решение. Да дариш означава да проявиш обич и съпричастие, се посочва в позицията. В нея се казва, че Църквата отстоява своето учение, че човекът е уникална и неповторима идентичност: психотелесна свързаност между вечната му душа и неговото тяло, а не просто биологична единица. БПЦ не приема, че незаявеният отказ трябва да се тълкува като съгласие, защото липсата на отказ, освен на възможно съгласие, може да се дължи и на множество други причини - като неинформираност, липса на възможност за волеизява, не на последно място - липса на взето решение\", заявяват още от Светия Синод.", "date": "2018.12.13", "title": "Позицията на БПЦ за донорството: Какви са условията на църквата?"}
{"url": "https://www.faktor.bg/bg/articles/kremalska-propaganda-oborudvat-sas-super-orazhie-spetschastite-v-rusiya", "text": "Автомат ШАК-12 влиза на въоръжение в руските специални части, съобщи РИА Новости. В САЩ вече го наричат \"супер-оръжието\". За новото оръжие съобщи представителят на Централното конструкторско изследователско бюро за спортни и ловни оръжия Юрий Амелин. \"При нас идват поръчки и ние ги изпълняваме в рамките на държавната поръчка, но ние не възнамеряваме да ги произвеждаме в големи обеми\", обясни Амелин. Трябва да се отбележи, че новите автомати са предназначени за специални патрони калибър 12,7 мм и са предназначени да поразяват дори противник с бронежилетка. По тази причина американското издание The National Interest нарича картечницата \"супер-оръжие\". Дизайнът на ШАК-12 е направен по схемата \"булл-пап\", която намалява дължината на оръжието с достатъчна дължина на цевта. Автоматът използва три вида боеприпаси: бронебойни куршуми, които пробиват бронежилетки, патрони за изстрели с помощта на шумозаглушител и патрони със светлинни куршуми с алуминиева сърцевина с максимален спирачен ефект и възможност за намаляване на рикошета. На 6 декември порталът Business Insider сравнява руския атакуващ хеликоптер КА-52 \"Alligator\" и американския AN-64 \"Apache\", които се смятат за най-добрите в своя клас.", "date": "2018.12.13", "title": "Кремълска пропаганда: Оборудват със \"супер оръжие\" спецчастите в Русия"}
{"url": "https://www.faktor.bg/bg/articles/novini/balgariya/tsvetan-tsvetanov-shte-vzeme-uchastie-v-109-sreshta-na-us-na-evropol-vav-viena", "text": "Председателят на ПГ на ГЕРБ и на Комисията по вътрешна сигурност и обществен ред в Народното събрание Цветан Цветанов ще вземе участие в 109-ата среща на Управителния съвет на \"Европол\" във Виена. Цветанов ще се включи в обсъжданията на управителния орган, свързани със стратегическото планиране на Европеската полицейска служба.  В рамките на посещението си, той ще проведе работна среща с изпълнителния директор на \"Европол\" Катрин де Бол. Заседанието е последната среща на ръководния орган за тази година.", "date": "2018.12.13", "title": "Цветан Цветанов ще вземе участие в 109 среща на УС на \"Европол\" във Виена"}
{"url": "https://www.faktor.bg/bg/articles/borisov-shte-uchastva-v-redovnoto-zasedanie-na-evropeyskiya-savet-v-bryuksel", "text": "Министър-председателят Бойко Борисов ще участва в редовното заседание на Европейския съвет на 13 и 14 декември в Брюксел. Това съобщиха от правителствената информационна служба. Темите, които ще дискутират лидерите на 28-те страни, са Многогодишна финансова рамка 2021-2027, единния пазар, миграцията, както и противодействие на дезинформацията, външни отношения, граждански консултации по бъдещето на Европа и климатични промени. Лидерите от ЕС-27 ще обсъдят още оттеглянето на Обединеното кралство от ЕС. Очаква се канцлерът Себастиан Курц, който представлява австрийското председателство, да направи обзор на напредъка по изпълнението на заключенията от предходни заседания на Европейския съвет.", "date": "2018.12.13", "title": "Борисов отива в Брюксел за редовното заседание на Европейския съвет"}
{"url": "https://www.faktor.bg/bg/articles/mayk-pompeyo", "text": "Американският държавен секретар Майк Помпейо каза в Съвета за сигурност на ООН, че Вашингтон ще работи за повторно налагане на ограничения върху балистичните ракети на Иран, предаде Ройтерс. \"Оръжейното ембарго на ООН срещу Техеран не трябва да бъде вдигано през 2020 г.\", призова Помпейо и прикани Съвета да въведе \"инспекции и забранителни мерки в пристанища и в открито море, за да попречи на продължаващите опити на Иран да заобикаля оръжейните ограничения\". Държавният секретар на САЩ заяви, че иранските балистични ракети са заплаха за Близкия изток и отвъд него. Иран нарушава резолюции на Съвета за сигурност за балистичната си програма, каза още Помпейо. \"Резолюция 2231 на Съвета за сигурност не забранява на Иран изстрелването на ракети, а доказателства за техни ядрени компоненти няма\", заяви на свой ред постоянният представител на Русия в ООН Василий Небензя, цитиран от ТАСС. Небензя каза още, че е недопустимо провеждането на разследване от секретариата на ООН на дейността на Иран, без да има съответния мандат от Съвета за сигурност. От своя страна генералният секретар на ООН Антониу Гутериш призова Иран да отговори внимателно на безпокойствата за балистичната си програма.", "date": "2018.12.13", "title": "Майк Помпейо: САЩ обмислят още санкции върху балистичните ракети в Иран"}
{"url": "https://www.faktor.bg/bg/articles/novini/balgariya/slanchevo-temperaturi-nad-nulata-dnes", "text": "Времето ще е предимно слънчево. След обяд ще духа слаб до умерен вятър от запад-югозапад и привечер облачността ще започне да се увеличава, отначало - средна, а по-късно и висока, прогнозират от НИМХ - БАН. Ще се задържи почти без валежи. Максималните температури ще са между 3 и 8 градуса. Атмосферното налягане ще остане по-високо от средното за месеца.", "date": "2018.12.13", "title": "Слънчево, температури над нулата днес"}
{"url": "https://www.faktor.bg/bg/articles/novini/svyat/visokoskorosten-vlak-se-razbi-v-nadlez-v-ankara", "text": "Висoкоскоростен турски влак се разби в надлез в Анкара и два вагона са се обърнали, съобщават местни медии, цитирани от Ройтерс.  Според CNN тюрк има пострадали.  Видео кадри показват служители на спасителните служби на мястото на произшествието, където вагоните са заклещени под огънатите метални отломки от надлеза.  Влакът се е движел между столицата Анкара и централния турски окръг Коня, съобщи БТА.", "date": "2018.12.13", "title": "Високоскоростен влак се разби в надлез в Анкара"}
{"url": "https://www.faktor.bg/bg/articles/novini/svyat/evropeyskite-lideri-se-sabirat-na-poslednata-za-godinata-sreshta-na-varha", "text": "Държавните и правителствени ръководители на страните от Европейския съюз се събират на последната за тази година среща на върха в Брюксел. Те ще обсъдят Брекзит, многогодишната финансова рамка, миграцията и противодействието на дезинформацията. Участие в срещата ще вземе и министър-председателят Бойко Борисов. Предвижда се днес европейските лидери да изслушат британския премиер Тереза Мей и да приемат заключения, свързани с Брекзит. Председателят на Европейския съвет Доналд Туск пише в писмото-покана за срещата, че ситуацията във Великобритания е сериозна. Европейските правителствени и държавни глави трябва да се обсъдят и действия в случай, че няма сделка за Брекзит. На заседанието ще бъде обсъден и бюджетът на ЕС, събитията в Азовско море, изпълнението на Минските споразумения и предстоящата среща Европейски съюз - Арабска лига. Утре евролидерите ще се занимават с противодействието на дезинформацията и фалшивите новини, борбата срещу расизма и ксенофобията и климатичните промени. Ще бъде обсъждана и проблемната тема за миграцията, която продължава да бъде повод за разединение в Европейския съюз.", "date": "2018.12.13", "title": "Европейските лидери се събират на последната за годината среща на върха"}
{"url": "https://www.faktor.bg/bg/articles/novini/svyat/makedoniya-predostavya-voennata-baza-krivolak-na-nato", "text": "Македонското правителство предоставя на НАТО военната си база в Криволак, стана ясно след срещата на македонския премиер Зоран Заев в Скопие с командващия Съвместното командване на силите на НАТО в Неапол адмирал Джеймс Фого, съобщи Нова телевизия.  Криволак се намира в Източна Македония, недалеч от град Неготино. Там е и един от полигоните на Армията на Република Македония, където се провеждат международни военни учения.  Базата е построена през втората половина на миналия век.  На няколко пъти там са провеждани и съвместни военни учения и маневри с войските от страните членки на НАТО.", "date": "2018.12.13", "title": "Македония предоставя военната база \"Криволак\" на НАТО"}
