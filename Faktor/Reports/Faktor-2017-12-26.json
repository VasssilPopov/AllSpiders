{"url": "http://www.faktor.bg/bg/articles/novini/svyat/putin-prizna-20-miliona-v-rusiya-zhiveyat-pod-praga-na-bednostta", "text": "Големият брой хора с доходи под жизнения минимум е един от основните нерешени проблеми на Русия. Това призна руският президент Владимир Путин, който днес бе издигнат официално от инициативен комитет като независим кандидат за предстоящите избори за държавен глава.  Решението бе взето на събрание, организирано в историческия парк \"Русия - моята страна\" на Общоруското изложение на постиженията на народното стопанство в Москва. Тъй като Путин реши да участва в изборите като независим кандидат, събранието на инициативната група в негова подкрепа е задължителна процедура, за да може той да се включи в избирателната кампания. Според закона всеки независим кандидат трябва да получи подкрепа от не по-малко от 500 руски граждани, имащи активно избирателно право. В днешното събрание участваха 668 души. Путин за първи път посочи, че през 2000 г. хора с доходи под жизнения минимум са съставлявали около една трета от населението на страната. Сега броят им е намалял до около 20 млн. души (населението на Русия е малко над 140 млн. души – б.р.) „Кризисните явления в икономиката през последните години и спадането на цените на петрола, някои други причини, между които външните ограничения, свършиха своята работа, и количеството хора, които живеят под тази черта, за съжаление се увеличи“, отбеляза Путин. „Пред нас стои задачата не само да постигнем най-добрите показатели от последните години, но и да вървим напред, както неотдавна казах на конгреса на партия „Единна Русия“, да държим на мушка бедността“, призова Путин. Президентът постави като задача на правителството задължително да изпълни плановете за нивото на заплатите в бюджетната сфера. В новогодишен тон премиерът Дмитрий Медведев пожела на Путин от името на министерския съвет победа на президентските избори догодина.", "date": "2017.12.26", "title": "Путин призна: 20 милиона в Русия живеят под прага на бедността"}
{"url": "http://www.faktor.bg/bg/articles/novini/balgariya/dost-sabra-nad-1000-privarzhenitsi-pred-groba-na-tyurkiyan-i-v-momchilgrad", "text": "ДОСТ почете паметта на жертвите на Възродителния процес в Момчилград и Могиляне. Ръководството на партията и над 1000 граждани сведоха глави в почит на жертвите след насилствената смяна на имената на турците от комунистическия режим, от зимата на 1984 година.       ДОСТ даде пример за деполитизиране на тези възпоминания, като не издигна партийни знамена и не направи политическа пропаганда. В словата си председателят на партията Лютви Местан заяви, че 17-месечната Тюркян и другите жертви на комунистическия режим са герои на цял един достоен народ и на българската демокрация. Нито една партия няма право политически егоистично да скверни святата памет на жертвите, като ги използва за партийни цели.      Местан подчерта, че гражданите оставаме в тежък дълг към героичния подвиг на жертвите и страданията на хилядите политзатворници, защото все още човешките права не са с европейски стандарти; все още като грозен остатък от Възродителния процес се налагат глоби заради майчиния език.      Затова истинската отплата за загубения силом живот е каузата за официално, законово признаване на статут на малцинство на етнически различните български граждани. Това не може да бъде кауза само на една или друга партия, а е кауза на над 1 милион български граждани.      Ето това е пътят на Нури Адалъ, заключи  Местан. Това е верният път, по който няма място за разкаяние и от който няма връщане назад.      Обратен път няма, затова продължаваме напред по-убедени от всякога, допълни лидерът. За трета поредна година симпатизантите на ДПС и ДОСТ почитат разделени годишнината от насилствената смяна на имената на турците в България. До партийни противопоставяния тази година не се стигна, но възпоменанието пред гроба на малката Тюркиян е показателно, че симпатизантите на ДОСТ не само не са се разпръснали, но са и повече в сравнение с миналата година.", "date": "2017.12.26", "title": "ДОСТ събра над 1000 привърженици пред гроба на Тюркян и в Момчилград"}
{"url": "http://www.faktor.bg/bg/articles/novini/svyat/gazprom-udarno-izgrazhda-turski-potok", "text": "\"Газпром\" е построил вече 650 километра от газопровода \"Турски поток\", съобщи на съвещание днес ръководителят на руския газов холдинг Алексей Милер, цитиран от ТАСС.  Милер уточни, че тази година е била много важна за проекта: започнало е изграждането на двете линии от морския участък на газопровода от руското крайбрежие, а в момента се работи в изключителната икономическа зона на Турция, посочи БНР.  До този момент са построени над 650 километра от газопровода, което в изпълнението на двете линии вече надхвърля 35 процента от общата дължина на морския участък, посочи Милер.", "date": "2017.12.26", "title": "Газпром ударно изгражда \"Турски поток\""}
{"url": "http://www.faktor.bg/bg/articles/novini/svyat/sarbiya-ekstradira-kyurdski-aktivist-v-turtsiya-vapreki-zabranata-na-oon", "text": "Сърбия екстрадира в Турция кюрдски политически активист, търсещ убежище. Така реално Белград отхвърляйки препоръка на Комитета на ООН срещу изтезанията, съобщава \"Ройтерс\", цитиран от news.bg. Джевдет Аяз иска убежище в Сърбия по-рано тази година, след като бяга от Турция, където е осъден на 15 години затвор заради предполагаеми действия срещу конституцията, съобщава белградската телевизия N1, цитирайки адвокатът на Аяз, Ана Тркуля. Аяз е екстрадиран в Турция вчера, а неговият брат е помолен да се свърже с полицейски участък в Истанбул, където е държан. Комитетът на ООН срещу изтезанията (UNCAT) издаде препоръка на 18 декември настоявайки Белград да се въздържа от екстрадирането на Аяз. Сръбски полицейски служител пожелал анонимност коментира, че сръбските съдилища са определили за спазени всички предпоставки за екстрадицията, а министърът на правосъдието Нела Кубурович е действала целесъобразно \"Предложението на ООН се случи след това решение, а полицията извърши само процедурата по екстрадиция\", обяснява сръбският полицай.", "date": "2017.12.26", "title": "Сърбия екстрадира кюрдски активист в Турция въпреки забраната на ООН"}
{"url": "http://www.faktor.bg/bg/articles/novini/balgariya/cherna-seriya-katastrofi-dve-koli-se-udariha-chelno-kray-mezdra", "text": "Два автомобила са се сблъскали челно на главен път Е-79 при Мездра под моста на отбивката от главния път. За тежката катастрофа съобщава \"Фокус\". Очаквайте подробности.", "date": "2017.12.26", "title": "Черна серия катастрофи: Две коли се удариха челно край Мездра"}
{"url": "http://www.faktor.bg/bg/articles/novini/svyat/-lukoyl-s-nova-strategiya-za-ekspanziya-v-tseliya-svyat", "text": "„Лукойл“ планира в дългосрочна перспектива да купува активи, които ще позволят на компанията да поддържа приръста на своите запаси. Това става ясно от интервю на президентът на „Лукойл“ Вагит Алекперов в интервю за „Комерсант“, пише КлубZ.бг. „В бюджета и стратегията за развитие на компанията през следващите 10 години, която ще представим през 2018 г., се предвижда отделянето на средства за придобиването на нови активи. За момента не мога да разкрия параметрите на стратегията, но става дума за придобиването на активи на световния пазар – и в Русия, и в чужбина, защото стратегията се състои в това, че запасите не трябва да намаляват.  За да не допуснем това, ние се нуждаем от приръст средно годишно между 120-140 милиона тона. Естествено, че геоложките проучвания не са достатъчни за това. Компанията се нуждае от нови запаси, ние не крием това“, заяви Алекперов. Компанията се интересува само от течни въглеводороди, тъй като на своя баланс тя има достатъчно количества природен газ и в Каспийско море, и в северните части на Русия. „Лукойл“ също така се интересува от лицензи и готови компании, които се продават. Алекперов заяви, че с всяка изминала година находищата на компанията в Русия се изчерпват. „Главната задача на стратегията е оптимизирането на разходите и интензифицирането при разработването на находищата, включително и на трудните за добив запаси. Доста сериозни суми ще се изразходват за тази цел, време е да започнем техния добив“, подчерта Алекперов.", "date": "2017.12.26", "title": "\"Лукойл\" с нова стратегия - за експанзия в целия свят"}
{"url": "http://www.faktor.bg/bg/articles/novini/svyat/navalni-putin-se-strahuva-ot-men-slugite-ot-tsik-izpalniha-narezhdaniyata-mu-video", "text": "\"Привет, аз съм Навални с роля, като в киното. Помните ли как беше - ако вие гледате това видео – значи с мен нещо се е случило. Но в нашия случа с мен лично нищо не се е случило, но се случи с изборите. У нас те няма да се състоят, защото Владимир Путин е страшно объркан – бои се от конкуренцията в моя лице, вижда в мен заплаха и в пълно съответствие с това, което казваше по-рано, даде указание на своите слуги в ЦИК да ми бъде отказана регистрация.\" Това казва в свое видеобръщение един от най-ревностните противници на Путин Алексей Навални. Той изрази своите подозрения по отношение  реакцията на ЦИК, която само в рамките на няколко часа след внасяне на документите му за регистрация, се е събрала на заседание, за да реши набързо неговия случай. Именно това го накарало да влезе в настоящата роля.  Навални припомни, че през тази година той мобилизира не веднъж обществения гняв в Русия, а самата процедура предизвика вълнения в почти 20 града в Русия, като близо 16 000 излезоха на спонтанен протест в негова защита и това го видяха всички. В този смисъл никой не може да каже, че те представляват малък брой избиратели. Кажете ми друг кандидат в Русия, който да е провокирал толкова мащабно народно недоволство, пита в обръщението си Навални ( ). Решението на Централната избирателна комисия в Русия да не допусне Алексей Навални до участие в изборите за президент предизвика своевременната реакция на ЕС.  Отказът на руската ЦИК да допусне Алексей Навални до изборите за президент догодина хвърля сянка върху политическия плурализъм в Русия и поражда съмнения за демократичността на избора, се казва в позицията на Съюза. В нея се отбелязва, че Европейският съд по правата на човека е отчел, че Навални не е имал достъп до независимо и честно правосъдие. Обвинения на политическа основа не бива да бъдат използвани срещу участие в политиката. \"Очакваме руските власти да осигурят равни условия, включително по отношение на президентските избори догодина\", се допълва в изявлението. ЕС изразява очакването представители на Организацията за сигурност и сътрудничество в Европа да бъдат поканени за наблюдатели на предстоящите избори за президент на Руската федерация. Посочва се, че ЕС ще оцени резултата от изборите на основата на заключенията на наблюдателите, както постъпва обичайно.", "date": "2017.12.26", "title": "Навални: Путин се страхува от мен, слугите от ЦИК изпълниха нарежданията му (видео)"}
{"url": "http://www.faktor.bg/bg/articles/novini/balgariya/ninova-s-populistki-aktsii-po-praznitsite-sreshtna-se-sas-semeystvata-na-zhertvite-v-kerbala", "text": "Ще внесем промени в Кодекса за социално осигуряване, които ще подпомогнат родителите на жертвите от военни мисии. Това обяви лидерът на БСП Корнелия Нинова след среща със семействата на загиналите военнослужещи в атентата в Кербала.  Нинова обяви, че левицата ще внесе законодателните промени през януари 2018 г. „Утре се навършват 14 години от смъртта на 13 военни в Ирак. Срещнахме се с родители, съпруги, деца на нашите войници. Имат нашата почит. Тези хора не искат нищо освен уважение и почит. Чувстват, че децата им са забравени. Срещнахме се с тях, за да им засвидетелстваме едно уважение и че обществото няма да ги забрави”, каза лидерът на БСП. Тя обяви, че по време на срещата е поела още няколко ангажимента към близките на загиналите. „Ще преиздадем книгата „Обречени на дълга”. В нея се описва биографията на тези момчета и героизмът им”, коментира Нинова. Нинова се ангажира още БСП да направи документален филм за загиналите български военнослужещи в Ирак и ще помоли говорителя на партията  Елена Йончева да го направи. Корнелия Нинова обясни, че през годините тези хора не са били чути. През 2003 г. на 27 декември в Кербала загинаха петима български военнослужещи, а 27 са ранени, след като първата българска база в Ирак беше атакувана с камион-бомба.", "date": "2017.12.26", "title": "Нинова с популистки акции по празниците - срещна се със семействата на жертвите в Кербала"}
{"url": "http://www.faktor.bg/bg/articles/novini/svyat/makedonskiyat-prezident-da-gledame-na-dogovora-za-dobrosasedstvo-ot-aspekta-na-badeshteto-a-ne-na-minaloto", "text": "Договорът за приятелство и добросъседство между Македония и България е резултат на компромиси, които не могат да задоволят всеки, каза македонският президент Георге Иванов в годишното си обръщение към нацията. \"За да бъде постигната целта, този договор трябва да бъде гледан от аспекта на бъдещето, а не на миналото. Този договор за общата история на двете държави и техните народи се отнася до периода от признаването на република Македония от страна на Република България през 1992 г. Призовавам двете правителства да допринесат за изпълняване целта на договора“, каза Иванов. Президентът допълни, че договорът е създал атмосфера за по-голяма откритост и сътрудничество между църквите в двете държави. Според Иванов отново се е появил популизмът с негативно влияние върху добросъседските отношения и напомни, че лидерите от региона трябва да извлекат поука от всичко това. В този контекст президентът спомена Тиранската платформа, която определи като популистка намеса във вътрешните работи на Македония, поради която политическата криза премина в конституционна. Иванов даде и примери за отношенията с Косово и със Сърбия. Македонският държавен глава призова лидерите от региона внимателно да премерват всяка своя дума.", "date": "2017.12.26", "title": "Македонският президент: Да гледаме на Договора за добросъседство от аспекта на бъдещето, а не на миналото"}
{"url": "http://www.faktor.bg/bg/articles/novini/svyat/v-roterdam-zakopchaha-4-ma-zapodozreni-v-teroristichna-deynost", "text": "Холандската полиция арестува четирима души, единият от които е швед, по подозрение за участие в дейности, свързани с тероризъм, съобщиха от прокуратурата, посочи БНТ. \"Полицията на Ротердам задържа четирима мъже, включително един швед, заподозрени в участие в свързани с тероризъм действия\", казаха от прокуратурата. Единият от задържаните, 29-годишен, пристигнал в неделя с полет от Стокхолм, докато останалите трима – на 2-,23 и 30 години – пристигнали от градовете Влаардинген, Делфт и Гоуда в югозападните райони на страната. Полицията претърси три жилища в трите града и се сдоби с информация, но не откри оръжия или експлозиви. Задържаните остават в ареста в очакване на поява пред съда. Холандски гражданин беше осъден през ноември на четири години затвор за подготвянето на терористична атака, след като след ареста му в Ротердам миналата година полицията откри пушка и голямо количество фойерверки. При друг случай холандски военен простреля мъж, въоръжен с нож, на летище „Шипол“ в Австердам, но властите казаха, че случаят няма връзка с тероризъм. Засега Холандия остава извън вълната от терористични атаки, които разтърсиха европейските ѝ съседи през последните години.", "date": "2017.12.26", "title": "В Ротердам закопчаха 4-ма, заподозрени в терористична дейност"}
{"url": "http://www.faktor.bg/bg/articles/politika/hlyab-i-pasti/voynite-prez-2018-kakvo-shte-se-sluchi-sas-severna-koreya-siriya-i-ukrayna", "text": "В самия край на 2017-та кървавите конфликти продължават да бушуват по света, а на хоризонта се задават нови войни.  Конфликтът в Украйна между правителствените войски и поддържаните от  Русия сепаратисти, който започна през 2014 година отне живота на над 10 хиляди души, включително 2 500 цивилни. Над 1.6 милиона украинци бяха прогонени от домовете си. Фронтовата линия от 450 километра заема трето място в света по брой минни полета и за първите 9 месеца на годината там са загинали 103 души. Докато вниманието на света беше приковано от ръста на националистическите настроения в западните страни, сирийският конфликт, ракетните изпитания на Северна Корея, за войната в Украйна мнозина просто забравиха. Но тя продължава и сега. „Конфликтът продължава с пълна сила. От април 2014 година не е имало нито един ден, в който в Украйна да не са се водили сражения. Оттогава ежедневно се регистрират като минимум две нарушения на режима на примирие“, заяви Джон Хербст, бивш посланик на САЩ в Украйна и директор на Евразийския център на Атлантическия съвет. Независимо, че руският президент Владимир Путин отрича, Хербст твърди, че и в момента на територията на Украйна се намират няколко хиляди руски военни.  „Русия води война против Украйна. Жителите на Изтока не биха вдигнали метеж срещу своето правителство“, казва Хербст. По думите му, в момента конфликтът се намира в задънена улица, доколкото Украйна се оказа по-силна и устойчива, отколкото Русия е очаквала, а Кремъл не се осмелява да започне пълномащабна война. Има ли надежда тази война да свърши през 2018 година?  Според Хербст не може да се надяваме това да се случи. „Всичко  ще продължи години, може би 10 или повече“, прогнозира той и добавя, че времето обаче е на страната на Украйна. Икономическите санкции срещу Русия рано или късно ще имат тежки последици и Путин, ако бъде преизбран през март  2018 година, в крайна сметка ще бъде принуден да прекрати руската военна кампания срещу Украйна. „Това е война между украинския народ и Кремъл. Народът на Украйна подкрепя независимостта и демокрацията, а Кремъл не се ползва с такава подкрепа. Затова, в крайна сметка, Украйна ще се окаже по-издръжлива от Кремъл“, убеден е Хербст. Разрушителният, кървав конфликт в Сирия продължава вече пета година. От началото му през 2011 година, по данни на ООН, в тази война са загинали над 400 000 души, а Сирия става главен източник на бежанци в света, като в момента те наброяват 5,4 милиона души. Някои експерти наричат този конфликт гражданска война, защото тя започна като конфликт между силите, верни на президента Башар Асад и антиправителствените групировки. Но войната много бързо се превърна в сложен конфликт с участието на множество конкуриращи се групировки, включително джихадистки. А междувременно Асад беше обвинен в извършването на военни престъпления срещу собствения му народ. Царящият в страната хаос създаде идеални условия за подема на „Ислямска държава“, която превзе огромни части от Сирия и Съседен Ирак. Макар, че в по-голямата си част бойните части на ИД са разбити, групировката все още остава сериозен проблем. Боевете в Сирия продължават и експертите са убедени, че не можем да очакваме прекратяване на бойните действия през следващата година. Така смята и Дженифър Кафарела, старши специалист по разузнаване във Вашингтон.  „ИД е в състояние да продължи дейността си. В западна Сирия Ал Кайда разполага с армия и тя има намерение да върне войната в сирийските градове и да възроди движението си в източна Сирия. Режимът на Асад изцяло зависи от Русия и от представяните от Иран шиитски военни групировки, но въпреки това режимът се надява да си върне цялата територия на страната“, коментира Кафарела. Нещо повече, според нея, в настоящия момент не може да става дума за някакъв процес на мирно урегулиране: „дипломатическият път“, който предлагат Русия, Иран и Асад е „лъжа“, чиято главна задача е колкото е възможно по-дълго да съхрани властта на Асад. „Асад никога не е демонстрирал готовност за преговори при условия, които биха били приемливи за опозицията. САЩ не направиха нищо, за да го убедят, че трябва да приеме това, отстъпиха, позволявайки на Русия и Иран да продължават да крепят режима“, казва Кафарела. Когато става дума за бъдещето, ролята на Америка остава неясна, и администрацията на Тръмп ще трябва да отговори на много въпроси. „Всички успехи, които САЩ постигнаха в борбата срещу ИД може да бъдат „похарчени“ в близко време. Ние можем да запазим това, което отвоювахме, но затова е нужна трезва оценка на риска и да не преувеличаваме нашата евентуална изгода. До края на войната е далече, и засега на хоризонта не се вижда дипломатическо решение“, прогнозира тя.   САЩ и Северна Корея да врагове от половин век, но напрежението в отношенията им достигна невероятни нива през 2017 година, когато режимът на Ким Чен Ун започна да провежда изпитания на ракети с далечен обсег в рамките на по-мащабна програма по разработката на ядрено оръжие способно да достигне територията на САЩ. Междувременно президентът Доналд Тръмп и Ким Чен Ун започнаха словесна война, като редовно си разменят заплахи и оскърбления. В края на ноември Северна Корея проведе изпитания на своята най-мощна балистична ракета. Тя се издигна на височина 4 480 километра, 10 пъти по-високо от Международната космическа станция, и остана във въздуха 50 минути, преди да се приземи в Японско море. Два месеца преди това, в началото на септември Северна Корея проведе 6 ядрени опита и оттогава заплашва да проведе седмо изпитание над Тихия океан. ООН въведе сурови икономически санкции срещу Северна Корея в опит да принуди Пхенян да се откаже от реализацията на ядрената си програма. Дори Китай, най-важният търговски партньор и съюзник, се включи в международния натиск. Но Ким упорито отказва да прекрати ядрената си програма, а режимът му продължава да твърди, че ядреното оръжие му е нужно, за да се защити страната от „атаките на американските империалисти“. Белият дом изпраща двойствени сигнали, като обърква още повече всички. Водещите съветници на Тръмп винаги са се застъпвали за дипломатическо решение, но президентът задрасква всичките им усилия с агресивните си заплахи и очевидна склонност към военно решение. Междувременно световната общност е обезпокоена от това, че двете страни се намират на ръба на войната.  „Най-лошото, което може да ни се случи, е несъзнателно да се плъзнем към война, която ще има крайно драматични последици“, заяви генералният секретар на ООН  Антони Гутереш.   „Смятам, че през 2018 година конфликтът е малко вероятен, но не е невъзможен“, казва Чарлз Армстронг историк и професор от Колумбийския университет, експерт по Корея. „Целта на Северна Корея е да докаже, че има достатъчно средства да нанесе удар по САЩ с ядрени ракети, но експертите все още се съмняват, че техните ракети могат безопасно да навлязат в атмосферата и да носят ядрен боен заряд. Затова, ако преговорите със САЩ не започнат в най-скоро време, Пхенян ще продължи да провежда изпитания“, прогнозира Армстронг. Експертите изчисляват, че Северна Корея има от 25 до 60 единици ядрено оръжие, но, според Армстронг, не е ясно дали тя притежава технология, която би и позволила да достави ядрените бойни глави до територията на САЩ. Представители на Обединения комитет на началник щабовете заявиха през ноември, че в случай на пълномащабна война, за да бъде унищожен севернокорейският ядрен арсенал ще трябва да бъде въведена сухопътна войска на територията на Северна Корея.  А в доклад на Конгреса по този въпрос се казва, че само в първите няколко дни на такава война, дори без употребата на ядрено оръжие, ще загинат до 300 хиляди души. Потенциалната употреба на ядрено оръжие заплашва света с многомилионни жертви.", "date": "2017.12.26", "title": "Войните през 2018: Какво ще се случи със Северна Корея, Сирия и Украйна?"}
{"url": "http://www.faktor.bg/bg/articles/obshtestvo/ulitsata/grazhdanskata-otgovornost-skacha-do-600-leva-za-shofyorite-s-narusheniya", "text": "Гражданската отговорност до месеци ще поскъпне драстично за провинилите се шофьори, съобщава Би Ти Ви. Формулата, според която ще се изчислява кой колко да плаща, ще включва поведението ни на пътя за година назад. До въвеждането на системата Гражданската отговорност няма да поскъпва, обещават от Асоциацията на застрахователите. Средната полица ще остане 200 лева. Очаква се шофьорите с най-лоша история да плащат 200% повече от средната стойност на застраховката в момента, което означава почти 600 лева, а за онези, които нямат нарушения, полицата да е наполовина.  Опитите гражданската да е по-евтина за изрядните и по-скъпа за джигитите продължават вече почти 10 години. От Комисията за финансов надзор този път са категорични - така наречената система „бонус малус\" ще влезе в сила през 2018 г. Нормативната уредба се очаква да бъде приета до март. Консултант, нает от комисията, изготвя конкретната формула, според която ще се изчислява кой колко да плаща. Тъй като у нас този тип застраховка е свързана с автомобила, а не с шофьора, собствениците ще трябва да внимават на кого дават колата си. Данните за автомобилите ще се получават директно от системата - така срещу името на собственика ще се появява коефициент например +100% или пък минус 20%. Подготвяйки новите правила, експертите ще трябва да изчистят и въпроса какво се случва с кола, с която са извършени множество нарушения и след това я купува изряден шофьор. Дали натрупаните грехове на автомобила ще вървят с него?", "date": "2017.12.26", "title": "Гражданската отговорност скача до 600 лева за шофьорите с нарушения"}
{"url": "http://www.faktor.bg/bg/articles/sport/balgariya/grisho-s-oshte-trima-ot-top-30-idvat-na-sofiya-oupan", "text": "Григор Димитров и още трима от топ 30 в света идват за турнира в България от 4 до 11 февруари. Двамата победители във финалните турнири на АТП за 2017 г. ще играят в „София Оупън 2018\" между 4 и 11 февруари. Към голямата българска звезда Григор Димитров, който триумфира в битката на най-добрите 8 в Лондон, се присъединява и победителят в първото издание на турнира „Следващата генерация\" - кореецът Хьон Чун. Той спечели финалния турнир в Милано сред най-добрите тенисисти до 21 г. А сега идва в България. Станаха ясни имената на състезателите от световния елит, които официално заявиха участието си за турнира от сериите АТП 250 в София през февруари 2018 г. Освен безспорния фаворит за трофея и световен №3 Григор Димитров в българската столица ще играят още трима тенисисти от топ 30. За трофея на София Оупън 2018 ще се бори и №25 в света Жил Мюлер (Люксембург), спечелил две титли през 2017 г. Именно той би Рафаел Надал на „Уимбълдън\" и спря серията му от 10 поредни победи без загубен сет в турнирите от Големия шлем. Пристига и №28 в света Адриан Манарино (Франция), който игра финал на турнира от сериите АТП 500 в Токио и даде сериозен отпор на Роджър Федерер в 1/4-финала в родния град на швейцарската легенда Базел. В София идва и бившият №16 в света Филип Колшрайбер (Германия). Заемащият 29-ото място в ранглистата в момента Колшрайбер има общо 8 титли в кариерата си. „Много сме доволни от участието на Григор Димитров и други трима играчи от топ 30. Приветстваме с добре дошъл Хьон Чун след страхотната му година, чиято кулминация беше спечелването на турнира „Следващата генерация\" в Милано. Бих искал да благодаря на София и гражданите на столицата за тяхната безрезервна подкрепа към „София Оупън\". Очаква ни истински празник на тениса и съществено събитие в годината, в която София е Европейска столица на спорта\", заяви турнирният директор на „София Оупън 2018\" Пол Макнами. В „София Оупън 2018\" ще участва и сензацията на турнира „Мастърс 1000\" в Париж през ноември Филип Крайнович. Сърбинът достигна до финала във френската столица. Освен Григор Димитров в българската столица ще играе още един тенисист, бил в топ 10 в света - бившият №8 Михаил Южни (Русия). В надпреварата ще участва и бившият №12 в света на сингъл и шампион на двойки от София през 2017 г. Виктор Троицки (Сърбия). В България ще играе и полуфиналистът от „Мастърс 1000\" в Канада през 2017 г. Робин Хаасе, както и стигалият до №18 в ранглистата Андреас Сепи (Италия). Участието си в „София Оупън 2018\" заявиха още Денис Истомин (Узбекистан), Жоао Соуса (Португалия), Йен-Хсун Лу (Тайван), Евгени Донской (Русия), Михаил Кукушкин (Казахстан), Матю Ебдън (Австралия), Раду Албот (Молдова), Ласло Джере (Сърбия), Максимилиан Мартерер (Германия), Лукаш Лацко (Словакия), Мариус Копил (Румъния). 11 от изброените 21 участници в турнира в София през 2018 г. са спечелили общо 42 титли от турнири на АТП до момента. Третото издание на турнира „София Оупън\" ще се проведе от 4 до 11 февруари 2018 г. в „Арена Армеец\". Билетите са в продажба. Пропуски може да купите онлайн от eventim.bg и в мрежата в цялата страна - на касата на „Арена Армеец\", в билетния център на НДК и на касата с удължено работно време в The Mall в София, в бензиностанции OMV, Orange, „Технополис\", Usit Colours и в Български пощи.", "date": "2017.12.26", "title": "Гришо с още трима от Топ 30 идват на \"София Оупън\""}
{"url": "http://www.faktor.bg/bg/articles/layf-stayl/klyuki/zvezdni-dvoyki-shtastlivi-i-vlyubeni-prez-2017", "text": "И 2017-а не мина щастливи събития: за редица звездни двойки зазвучаха или предстои да зазвънят сватбени камбани. Две от щастливите новини тази година дойдоха от британското кралско семейство и неговия по-широк кръг. През май сестрата на херцогинята на Кеймбридж Катрин - Пипа Мидълтън, се омъжи за милионера Джеймс Матюс. През май догодина пък братът на принц Уилям - Хари, ще се ожени за американската актриса Меган Маркъл. Двамата обявиха годежа си по-рано през декември и спечелиха сърцата на британците с любовта си, като това се превърна в светска новина номер едно. Двамата се запознали преди година и половина чрез обща позната. Меган и Хари разказаха, че предложението за брак било направено в домашна обстановка, докато двамата готвели пиле за вечеря. „Почти не оставих Хари да довърши предложението си за брак”, призна бъдещата съпруга на принца. Меган Маркъл била приета с топли чувства от кралското семейство и тя нарече кралицата \"невероятна жена\". Годеницата на Хари празнува Коледа с кралското семейство и направи първата си официална изява в присъствието на кралицата именно на коледната служба. Принцът и актрисата ще се венчаят през май в двореца Уиндзор. Сред другите звездни сватби, които приковаха вниманието през годината, е тази на модела Миранда Кър и милионера Еван Шпийгел.  Особено щастлива бе 2017-а и за звездата в женския тенис Серина Уилямс, която освен че мина под венчило със съоснователя на \"Редит\" Алексис Оханян, роди първото си дете - дъщеря си Олимпия. Източник: Дарикнюз.бг", "date": "2017.12.26", "title": "Звездни двойки - щастливи и влюбени през 2017"}
{"url": "http://www.faktor.bg/bg/articles/kultura/art-faktor/grazhdani-spasiha-pametnik-na-kulturata-v-sofiya", "text": "Инспекторатът за опазване на културното наследство към Министерството на културата /МК/ е спряло разрушаването на сграда, паметник на културата, в столицата. Това съобщиха от пресцентъра на МК за \"24 часа\". Граждани са сигнализирали в Министерството на културата, че се разрушава  Сградата - паметник на културата, се намира на ъгъла на ул. \"Георги Бенковски\" и бул. \"Княз Ал. Дондуков\" в столицата.  Инспекторатът е спрял разрушаването й, след като бдителни столичани са сигнализирали културното министерство.  Двуетажната къща отдавна се руши. Според съобщения в медиите от последните години, сградата е изоставена от наследниците. Къщата е била собственост на ген. Рачо Петров, който след уволнението си от армията през 1896 г. започва да се занимава с политика и е два пъти министър-председател на България – през 1901 г. и от 1903 до 1906 г. Публикации от началото на годината твърдят, че има издадена заповед за премахване от 2013 г. поради невъзможност сградата да бъде укрепена и опасност за гражданите.  Сега институциите трябва да изяснят кой точно и на какви основания е започнал събарянето днес. Каква ще бъде съдбата на уникалната сграда - ще стане ясно след като бъде изяснен случая от експерти.", "date": "2017.12.26", "title": "Граждани спасиха къща на Рачо Петров - паметник на културата в София"}
{"url": "http://www.faktor.bg/bg/articles/ikonomika/biznes/prof-durankin-otnovo-otselyahme-no-trudno-shte-zadarzhim-u-nas-mladite-i-inteligentni-hora", "text": "Развитието на икономиките води до може би необратими последици върху природната среда, върху демографската система, върху състоянието в обществата и така нататък. Данните, че световната икономика е отбелязала растеж над 3,5% през тази година, вероятно, сами по себе си изглеждат като чудесни и добри за световната икономика. Но оттук натам започват проблемите, които ще се проявят вероятно като черни лебеди през следващата година, тъй като дисбалансите между отделните страни и дисбалансите вътре в обществата водят след себе си различни последици. Това коментира в ефира на БНР  проф. Боян Дуранкев. „България ще постигне икономически растеж може би и 4% през тази отиваща си година, но това е по-малко, отколкото е необходимо, за да не изоставаме от средното ниво на развитие на Европейския съюз. Това означава, че България ще се отдалечава от най-развитите и средно развитите икономики в Европейския съюз и единствените, с които ще продължаваме да мерим донякъде някакви сили остават на румънски съседи от ЕС или тези страни, които още не са членки на Европейския съюз. Това е единственото поле за състезание, което остава на България. България не успява да постигне тези темпове от 6-7-8 процента даже, които в някои години бяха напълно постижими за българската икономика, за да не се отдалечава от средните нива на развитие на Европейския съюз\", посочи икономистът. „Основните причини за този неуспех са в това, че ЕС няма стратегия за догонващо или изпреварващо развитие на страни като България и Румъния, които са в зоната на изоставащите. Вътрешна причина пък е моделът, че само частното е добро плюс още два фактора, които са очевидни и на най-обикновения български гражданин - невероятната, ширещата се вече почти три десетилетия чудовищна висока корупция, придружена с нисък интелектуален потенциал на управляващите, които се оказаха неспособни да се преборят с корупцията, но и да поведат страната към едно по-добро бъдеще. Въпреки всичко може да се каже, че и тази година оцеляхме донякъде. За съжаление обаче младите, интелигентните, които мислят за бъдещето си, трудно могат да бъдат задържани в България освен с някакви административни мерки, които управляващите още не могат да измислят\". „Санирането на старите блокове и на НДК подсказва, че новите управляващи не са в състояние да изградят нови жилища и нови дворци на културата\", изтъкна Дуранкев. Като мащабно събитие в икономическия живот извън България той отличи „тръмпономиката\" - данъчната реформа в САЩ, която, според него, облагодетелства олигархията за сметка на трудещите се, но няма да повлияе сериозно на инвестиционния климат. „Второто нещо, което в глобалната икономиката се наблюдава, е, че олигархията дръпна за сметка на трудещите се маси. Даже финансовият сектор продължава да съществува по принципа: „От пари могат да се правят повече пари, отколкото ако произвеждаш нещо друго\". Това е феноменът, който се появи в 21-ви век, че пари могат да се правят от пари чрез хеджфондове и други финансови операции и е по-лесно и по-удобно да се инвестира във финансовата сфера, отколкото в реалното производство. Проблемите и в България, и в Европейския съюз, и в света, като цяло, опират и до тези диспропорции.", "date": "2017.12.26", "title": "Проф. Дуранкев: Отново оцеляхме, но трудно ще задържим у нас младите и интелигентни хора"}
{"url": "http://www.faktor.bg/bg/articles/obshtestvo/ulitsata/verizhna-katastrofa-blokira-am-hemus-po-posoka-varna", "text": "Верижна катастрофа с четири автомобила затруднява движението на автомагистрала „Хемус” в посока Варна, предаде репортер на bTV. Няма пострадали при инцидента. Една жена е откарана в „Пирогов” за прегледи, но по-късно е освободена. Инцидентът е станал на 14 км около първия виадукт на магистралата. Според очевидци са се образували колони от автомобили и тирове, които стоят блокирани на моста. Всички автомобили се отклоняват по обходен маршрут през Елешница.", "date": "2017.12.26", "title": "Верижна катастрофа блокира АМ \"Хемус\" по посока Варна"}
{"url": "http://www.faktor.bg/bg/articles/samotni-tatkovtsi-otgovoriha-na-haosa-v-institutsiite-s-muzikalen-protest", "text": "Бащи, лишени от възможността да виждат и общуват с децата си заради развод, протестираха пред Народния театър \"Иван Вазов\". Те свириха на различни музикални инструменти, за да покажат в какъв хаос работят институциите у нас.  Импровизираният концерт беше посветен на днешния Ден на бащата и поздрав към институциите, които не си вършат добре работата, обясни Карло Луканов от фондация \"Бащи за отговорно родителство\", цитиран от БНР.  Искаме да покажем работата на институциите образно, защото институциите не работят в унисон и се получава една истинска какофония. Съдът постановява решение. Тези, които трябва да следят за изпълнението, не си вършат работата – нито прокуратурата, нито съдебните изпълнители, социалните… Така се получава разнобой, от който страдат децата, защото не могат да виждат единия си родител, заяви Карло Луканов, син на убития бг премиер Андрей Луканов.  Бащи излязоха на протест за споделено родителство и в началото на април пред Съдебната палата. През ноември на същото място татковци протестираха за промяна в Закона за защита от домашното насилие.", "date": "2017.12.26", "title": "Самотни татковци отговориха на хаоса в институциите с музикален протест"}
{"url": "http://www.faktor.bg/bg/articles/obshtestvo/ulitsata/desetki-koli-sa-blokirani-v-transporten-haos-na-vitosha", "text": "Десетки коли са блокирани в транспортен хаос на Витоша, предаде репортер на Би Ти Ви. Автомобилите се намират на пътя за хижа „Алеко”, където няма организация на движението.   Стотици хора се възползваха от празничния и слънчев ден, за да се качат в планината. Заради паркиралите и от двете страни коли обаче придвижването и в двете посоки е почти невъзможно и се извършва изключително бавно.", "date": "2017.12.26", "title": "Десетки коли са блокирани в транспортен хаос на Витоша"}
{"url": "http://www.faktor.bg/bg/articles/obshtestvo/ulitsata/kabinetat-otpuska-1-milion-za-sotsialni-uslugi-v-6-obshtini", "text": "В подкрепа на хората с увреждания е най-новата обявена схема за шестте най-големи общини в страната - те ще получат по един милион лева, за да изградят иновативни центрове в подкрепа на хората с увреждания. Общините Плевен, Русе, Варна, Бургас, Пловдив и София ще имат за задача да усвоят максимално рационално средствата. Това стана ясно от изявление на зам.-социалния министър Зорница Русинова по БНР. Целта на тези проекти е да създадем истински, интегрирани и модерни центрове, да дадем реална дневна и почасова услуга за хората с увреждания, както и да започнем да развиваме мобилни услуги през тези центрове, подчерта Русинова. По думите й извеждането на децата от интернатите, което трябва да приключи през 2018 г. и насрочено тестване на нови модели за грижа за хората с увреждания са приоритетни социални политики, които се подкрепят финансово от Оперативна програма \"Развитие на човешките ресурси\". През новата 2018 година с пари по програма \"Човешки ресурси\" се очаква да приключи извеждането на децата от институциите. Освен осигуряване на среда, близка до семейната, на децата трябва да се осигури ползване на модерни социални услуги. Общините ще получат 74 млн. лева, за да осигурят различен начин на живот на над 1500 деца, обясни още Русинова.", "date": "2017.12.26", "title": "Кабинетът отпуска 1 милион за социални услуги в 6 общини"}
{"url": "http://www.faktor.bg/bg/articles/politika/na-vseki-kilometar/kolednoto-chudo-prez-1914-a", "text": "На Бъдни вечер през 1914 г. в Белгия, в района на река Ипр, става чудо. Спира касапницата на Първата световна война. Без преговори, без пробив на фронтовата линия. След като няколко месеца са се избивали с невиждана ярост или са се свивали в калните окопи, германци и англичани внезапно отказват да участват в масовото изтребление. Отначало в мъгливия сумрак откъм германските траншеи заблестяват стотици светлинки. После се надигат развълнуваните гласове на мъже и на момчета, пеещи спонтанно, прегракнало и нестройно \"Тиха нощ, свята нощ\". Изумени, поданиците на Н. В. кралицата на Британската империя наострят слух. Неколцина се прокашлят, други скришом се просълзяват, докато смел самотен глас се извисява в отговор на английски: „Silent night, holy night...”  След минута двата враждуващи лагера се сливат в единен и величествен хор, който понася към навъсените небеса надеждата на изстрадалите войници за тиха коледна нощ, за мирен живот сред близки и любими, за обикновено човешко щастие. Отправя към идните поколения трогателен повик за прошка и за доброта.   Известният ирландски поет и певец Крис де Бърг купува на търг  . \"Това е най-паметната Коледа, която някога съм преживявал, пише неизвестен британски войник. От вчера следобед няма ни един куршум, изстрелян от нашата или от другата страна. Миналата нощ беше мразовита, но с много ясна луна, та почти веднага след мръкване си напалихме огньове и попяхме коледни песни. Германците наредиха свещи по ръбовете на окопите си и дойдоха при нас да ни пожелаят весела Коледа. Дори ни изпяха няколко техни песни. Стана истинска дружеска забава. Неколцина от нашите отидоха до техните окопи. Всички се върнаха, като изключим един от рота „Е”: без съмнение швабите са го задържали за сувенир. Въпреки огньовете, беше ужасно студено и с много мъка можеше да се спи между нощните постове.  На сутринта бе мъгливо, затуй стояхме нащрек доста по-дълго от обикновено. Неколцина късметлии успяха да изтичат в зори за свето причастие, което свещеникът раздаде в една разрушена ферма на около 500 метра зад позициите ни.  днес цял ден търчим съвсем свободно край окопите, докато в други дни трябва усърдно да залягаме заради стрелбата. Пристигна и пощата. Получих колет с пуловер, цигари и топло бельо. Кралицата ни беше изпратила картички. Изпращам ви моята, за да я пазите.  След закуска дори играхме футбол. Приятелски мач с германците, представяте ли си?! После те дойдоха при нас да си побъбрим, после пратиха отряд да погребе техен снайперист, когото  застреляхме през седмицата, защото се бе добрал до има-няма сто метра от нашите позиции. Някои от момчетата отидоха с лопати да им помогнат.  Устроихме си църковно шествие и литургия в окопите. После се заловихме да готвим празнична вечеря. Разделихме се приятелски, като си дадохме автографи и си пожелахме щастлива Нова година. Не мога да повярвам, че през изминалите две седмици съм стрелял срещу тях. Изглежда ми твърде странно... Не съм очаквал навръх Коледа, на първа бойна линия, да стисна ръката на германец. Предполагам, че и вие не сте го очаквали от мен. Но така отпразнувахме тук Рождество Христово.  Надявам се, че и вие сте били щастливи. Как само си мечтаехме за Англия през този ден... Предайте сърдечни поздрави на съседите.  С много обич,            Бой\" В някои сектори от фронта коледното примирие от 1914 г. продължава чак до Нова година, въпреки бурното недоволство на висшите командири. Особено след като двете враждуващи правителства са пренебрегнали призива на папата да сключат официално примирие по време на празниците. Чудото от Бъдни вечер 1914-а повече никога не се повтаря. До края на Първата световна война командванията на воюващите държави издават специални заповеди за тежки бомбардировки и артилерийски обстрел на Бъдни вечер, за да не допуснат дори най-малка възможност за \"деморализиращо\" примирие между враждуващите страни. На първа бойна линия поделенията постоянно са сменяни, за да не могат да влязат в случайни контакти и да се сближат с врага. През следващите години на XX век Европа умишлено забравя  и повече не допуска подобно благородство. Никога вече войниците на две вражески армии няма да си побъбрят човешки, когато димът от взривовете се разсее над окопите...", "date": "2017.12.26", "title": "Коледното чудо през 1914-а"}
