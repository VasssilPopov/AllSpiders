{"url": "https://www.faktor.bg/bg/articles/sasht-kanada-i-es-vavezhdat-novi-sanktsii-sreshtu-rusiya", "text": "САЩ, Канада и Европейският съюз наложиха финансови санкции на повече от дузина служители и компании, обвинени в подкрепа на окупацията на Русия в Югоизточна Украйна, пише електронното издание на американския вестник The Hill. Министерството на финансите съобщи, че е включило в санкционния списък шестима руски граждани и осем компании, за които се твърди, че са координирали и предоставили материална подкрепа за анексирането от Кремъл на Кримския полуостров. Санкциите на САЩ са съчетани с подобни, наложени от Канада и ЕС, според Министерството на финансите. „Съединените щати и нашите трансатлантически партньори няма да позволят непрекъснатата агресия на Русия срещу Украйна да остане незабелязана“, заяви министърът на финансите Стивън Мнучин в изявление. Мнучин каза, че \"съвместната инициатива\" с Канада и ЕС \"засилва общия ни ангажимент да налагаме целенасочени и значими санкции в отговор на опитите на Кремъл да пренебрегне международните норми и да подкопае суверенитета и териториалната цялост на Украйна.\" Службата за контрол на чуждестранните активи на Министерството на финансите (OFAC) наложи санкции по три изпълнителни заповеди, насочени срещу анексирането на Кримския полуостров към Русия и други дестабилизиращи военни усилия. Сега достъпът до финансовата система на САЩ и до активи, базирани в САЩ на санкционираните субекти е забранен. Лицата и компаниите, които извършват финансови транзакции с въпросните лица и фирми, могат също да бъдат санкционирани от САЩ. OFAC санкционира четирима руски служители, участвали в акцията през ноември 2018 г. срещу три украински кораба в Керченския проток, който разделя Кримския полуостров от Русия. Отделът твърди, че Геннадий Медведев, заместник-директор на Федералната гранична охрана на Русия, и Сергей Станкевич, ръководител на Руската федерална гранична дирекция, \"пряко са контролирали и организирали нападението срещу украинските кораби и техния екипаж.\" Министерството на финансите също така обвини Андрей Шеин, заместник на Станкевич, за участието в операцията, която доведе до продължаващото задържане на 24 украински членове на екипажа. Руслан Ромашкин, висш руски военен служител, отговарящ за Крим, също стана обект на санкции. OFAC санкционира и шест руски фирми за отбрана, строителна компания и нефтена и газова компания, които работят с руските военни или подкрепят операциите на Русия в Крим.", "date": "2019.03.15", "title": "САЩ, Канада и ЕС въвеждат нови санкции срещу Русия"}
{"url": "https://www.faktor.bg/bg/articles/novini/svyat/ekspert-teroristat-ot-nova-zelandiya-ima-pomoshtnitsi", "text": "Терористът от Нова Зеландия има помощници. Това заяви експертът по международна сигурност Димитър Гърдев в ефира на „Плюс-Минус. Коментарът след новините”. „Дотук са задържани четирима души, включително една жена. Той има свои помощници. Всички такива терористични актове са свързани с някаква подготовка. Все пак той отнякъде е получил това оръжие”, добави експертът. Гърдев обясни, че в манифеста си терористът заявява, че е етнонационалист и че се бори основно срещу присъствието на радикалния ислям навсякъде, където са заплашени белите хора. „Важно е, че в манифеста той заявява, че Нова Зеландия не е била неговата цел, а всъщност целта му е станала ситуативна. Той се е радикализирал от целия спектър на историческите периоди”, уточни той. Експертът заяви, че е важно от интернет да бъдат изтрити всички видеа, свързани с атентата. „Начинът, по който се е радикализирал - тези негови послания към всички бели хора, говори за това, че той това го е правил през социалната мрежа и интернет”,  добави той. Според  Димитър Гърдев атентатът ще промени политическата риторика и на евроизборите, където партиите ще започнат да говорят с по-твърд тон за Европа, за да се избегне появата на личности и формации с неясна визия и послания.", "date": "2019.03.15", "title": "Експерт: Терористът от Нова Зеландия има помощници"}
{"url": "https://www.faktor.bg/bg/articles/novini/svyat/ognyan-zlatev-haosat-okolo-brekzit-e-vav-velikobritaniya-a-ne-v-bryuksel", "text": "В студиото на \"Още от деня\" гостува Огнян Златев - ръководител на представителството на Европейската комисия в България. Той коментира днешния атентат в Нова Зеландия и все по-неясната ситуация около Брекзит. \"За съжаление това е част от ежедневието на XXI век\", коментира Златев терористичния акт днес в Нова Зеландия. Според него трябва да се противопоставим твърдо и открито на всякакви опити да се наруши демократичния начин на живот. Относно тона по време на предстоящата предизборна кампания и това дали агресивният тон, подбуждащ към ксенофобия и насилие, ще вземе връх, Златев коментира: \"Сигурно ще има опити тази реторика да вземе връх и да се чува все по-отчетливо (по време на кампанията - б.р.) По предложение на Европейската комисия по-големите онлайн платформи постигнаха споразумение, съдържанието с ксенофобски характер, подбуждащо към ислямофобия, към насилие се премахва много бързо, защото доброволно тези онлайн платформи са го възприели като форма на реакция\". Огнян Златев коментира и все така неясната ситуация около Брекзит. \"Ако погледнете профила на тези гласоподаватели във Великобритания, които са подкрепили излизането от Европейския съюз (на референдума през 2016 година - б.р.), ще видите, че нагласа срещу Европейския съюз, някакви антиевропейски чувства изобщо не присъстват. Това са хора, които не са доволни от това, че са сами, че някой ги е отхвърлил от обществото\". На въпрос как би описал ситуацията на Острова, Златев отговори: \"Ситуацията е хаос и не е приятна за никого. Това се случи преди повече от две години, ние преговаряме повече от две години и до ден днешен не можем да разберем какво се очаква от нас, 27-те (страни-членки - б.р.)\" Според ръководителя на председателството на Европейската комисия в България хаосът около Брекзит се случва във Великобритания, не и в Брюксел. Той акцентира, че споразумението, което е постигнато между представителите на Европейския съюз и преговарящите от страна на правителството в Уестминистър, в максимална степен отчита правата и на двете страни - и на гражданите на Европейския съюз, и на гражданите на Великобритания.", "date": "2019.03.15", "title": "Огнян Златев: Хаосът около Брекзит е във Великобритания, а не в Брюксел"}
{"url": "https://www.faktor.bg/bg/articles/sotir-tsatsarov-teroristat-ot-nova-zelandiya-e-obikalyal-v-balgariya-prez-2018-g", "text": "\"Брентън Тарант е посетил Балканския полуостров през 2016 г. На 28-30 декември е бил в Сърбия. Минал е през Черна Гора, Босна и Херцеговина и Хърватия. Тогава не е преминавал през територията на България\". Това заяви главният прокурор Сотир Цацаров по повод връзката на атентатора от Нова Зеландия с Балканите.  След това обаче от 9-15 ноември през 2018 г. Тарант отново се връща на Балканите и този път посещава страната ни. Атентаторът е обиколил за два дни исторически обекти в Дряново, Плевен, Велико Търново, Казанлък, Габрово, Бачково и Перник. С румънски полет заминава за Букурещ и от там се придвижва до Унгария, каза още Цацаров. У нас той е наемал коли под наем. Тепърва се изяснява, дали целта му е била да разучава историята на страната ни, или екскурзията му е имала друга стратегия. Припомняме, че атентаторът изпразни 7 пълнителя с автомата си в две джамии в Нова Зеландия и уби над 40 души. Сотир Цацров допълни, че все още се събират данни за Тарант от всички служби.  Тази вечер главният прокурор, министрите Младен Маринов и Екатерина Захариева, както и шефът на ДАНС Димитър Георгиев бяха извикани на спешна среща от премиера Бойко Борисов в МС заради връзката на терориста със страната ни.", "date": "2019.03.15", "title": "Терористът от Нова Зеландия е обикалял исторически обекти в България"}
{"url": "https://www.faktor.bg/bg/articles/novini/svyat/obshto-211-godini-zatvor-za-nahlulite-v-makedonskiya-parlament", "text": "Общо 211 г. затвор получиха обвиняемите за насилието в македонския парламент на 27 април 2017 г., когато за председател беше избран етническият албанец Талат Джафери.  Присъдите са за терористично застрашаване на конституционния ред и сигурността на Македония.  Процесът започна през август миналата година, първоначално срещу 33-ма обвиняеми. 15 бяха помилвани след приемането на Закона за амнистията.", "date": "2019.03.15", "title": "Общо 211 години затвор за нахлулите в македонския парламент"}
{"url": "https://www.faktor.bg/bg/articles/novini/svyat/tri-zheni-izvarshiha-samoubiystveno-napadenie-v-siriya", "text": "Самоубийствено нападение беше извършено днес срещу хора, напускащи село Багуз, последния бастион на \"Ислямска държава\" в Източна Сирия. Това съобщи Ройтерс, като се позовава на очевидец и представители на подкрепяната от САЩ въоръжена коалиция \"Сирийски демократични сили\", които щурмуват позициите на джихадистите в Багуз.  Очевидецът заявил, че три жени детонирали експлозиви на сборния пункт за мирните жители и предали се джихадисти, напускащи Багуз по предоставения от коалицията безопасен коридор. По предварителни данни в резултат на нападението има убити и ранени. \"Сирийските демократични сили\" съобщиха, че е било извършено самоубийствено нападение, но не посочиха подробности.", "date": "2019.03.15", "title": "Три жени извършиха самоубийствено нападение в Сирия"}
{"url": "https://www.faktor.bg/bg/articles/tsvetanov-izkaza-saboleznovaniya-kam-semeystvata-na-zaginalite-v-nova-zelandiya", "text": "Председателят на ПГ на ГЕРБ Цветан Цветанов изказа своите най-искрени съболезнования към семействата и близките на загиналите в нападението срещу двете джамии в Нова Зеландия.  \"Няма по-ужасно нещо от това невинни хора да загиват, но не бива да позволяваме страхът да обземе обществото ни. Напротив - това само препотвърждава решителността ни да поставяме над всичко останало човешките ценности и доказва, че днес приоритет номер едно за всяка държава трябва да бъде сигурността\", написа във Фейсбук страницата си зам.-председателят на ГЕРБ.", "date": "2019.03.15", "title": "Цветанов изказа съболезнования към семействата на загиналите в Нова Зеландия"}
{"url": "https://www.faktor.bg/bg/articles/novini/svyat/v-chukov-tezi-koito-sa-radikalizirali-tarant-ochevidno-imat-vrazka-s-bivsha-yugoslavi", "text": "Минути преди да започне да убива, терористът от Нова Зеландия слуша сръбската четническа песен „Караджич води сърбите си”, прославяща \"подвизите\" на Караджич. В белите надписи по оръжията на австралиеца – на латиница и на кирилица, са изброени исторически личности и големи битки, завършили с поражение на Османската империя. Разчитат се и имената на Фружин и на цар Константин II Асен. Посочени са боевете при Шипка и при Булаир от 1913 г. Експертът по тероризъм проф. Владимир Чуков го определя като мъж с афинитет към историята, който е малко вероятно да се е самомотивирал.   „Този 28-годишен австралиец, определил се като фашист, излиза с манифест, т.е. той не е обикновен килър, което всъщност е обезпокоителното. Тези, които са го радикализирали, очевидно имат връзка с бивша Югославия”, коментира проф. Чуков. Надписите върху оръжията на терориста обхващат три различни епохи. „Става въпрос за събития, които в някаква степен имат решаващо значение на по-общия фон на епохата. При Фружин става дума дали ще продължи да има България, или няма да има. Същото е и в хода на шипченските боеве и накрая при Булаир – това са част от решителни сражения, когато Османската империя опитва да направи пробив, да вземе инициативата в хода на Балканската война”, посочи историкът Борис Стоянов. „Военни събития, сблъсък между Османската империя и борбите на християните по онова време, проекция на един джихад”, отбеляза арабистът проф. Чуков. „Вече очевидно имаме балканския случай. Един фактор, който според мен е много важен, това е силното присъствие на един много ясно релевантен джихадистки контингент от австралийци в Сирия и Ирак”, каза още Владимир Чуков. Според него, паралелите с миналото са много добре подбрани, въпросът е с каква цел.  „Дали не става дума за провокация, която има трябва да върне в полето на конфликтите и Западните Балкани”, попита той.", "date": "2019.03.15", "title": "В. Чуков: Тези, които са радикализирали Тарънт, очевидно имат връзка с бивша Югослави"}
{"url": "https://www.faktor.bg/bg/articles/novini/svyat/uchenitsi-ot-tsyal-svyat-podkrepiha-greta-tunberg-sreshtu-klimatichnite-promeni", "text": "Ученически стачки с призиви за действия за справяне с климатичните промени се проведоха в повече от 1600 града в над 100 страни. Шведската тийнейджърка - екоактивистка Грета Тунберг, вдъхновила протестите в цял свят, беше номинирана от трима политици от норвежката опозиция за тазгодишната Нобелова награда за мир. От август 2018 г. Тунберг излиза всяка седмица пред парламента в Стокхолм на протест, който се разрасна и вдъхнови многолюдни ученически демонстрации с настояване за глобални действия срещу климатичните промени под лозунга #FridaysForFuture (\"Петъци за бъдещето\"). В Twitter Грета написа, че за нея тази номинация е чест и тя е много благодарна.  \"1659 места в 105 страни. Утре свикваме ученическа стачка за нашето бъдеще и ще продължим да правим това толкова дълго, колкото е необходимо. Възрастните са добре дошли да се включат. Да се обединим зад науката\". Участниците в стачките пуснаха стотици видеа в социалната мрежа, за да покажат мащаба на протеста.  Във Франция 209 протеста подкрепиха инициативата на Грета, в Германия - 195,  в Италия - 178, в САЩ - 158, в Швеция - 123 и 107 във Великобритания. Един от плакатите на протестиращите ученици в Стокхолм гласи: \"Не можеш да подкупиш климата\", декориран с монети и банкнота от 20 крони. Малко преди започването на протестите в петък Тунберг съобщи и последните данни за мащабите на стачката в Twitter: \"Според последни данни: 2052 места в 123 страни от всички континенти, включително Антарктида. Въпросът е: Какво ще правите на 15 март 2019 г.?\" Екоактивиската  даде също интервюта по телевизията и радиото и каза, че е \"много развълнувана\" на този ден. \"Те дори не се заемат решаване с проблема, не знам какво правят, но само губят време\", каза Тунберг пред журналисти за срещите си с водещи политици на събития като Международния икономически форум в Давос, Швейцария.  \"Трябва да започнат с това да назовават нещата със истинските им имена, необходимо е това да стане. Колко емисии трябва да се намалят?\" добави екоактивистката. Попитана дали възрастните също трябва да стачкуват, тя отговори: \"От тях зависи, ако искат децата им да имат бъдеще\". За глобалните протести Тунберг каза: \"Движение и преди е съществувало. Само показах как да направиш така, че гласът ти да бъде чут\".", "date": "2019.03.15", "title": "Ученици от цял свят подкрепиха Грета Тунберг срещу климатичните промени"}
{"url": "https://www.faktor.bg/bg/articles/v-mezhdunarodniya-nakazatelen-sad-reagiraha-na-amerikanskite-sanktsii", "text": "Международният наказателен съд (МНС) ще продължи да извършва своята независима работа в съответствие с мандата си. Това е заявено в пресслужбата на съда в отговор на изявленията на държавния секретар на САЩ Майкъл Помпео. По-рано днес той заяви, че Съединените щати налагат ограничения за издаването на визи на персонала на МНС, предава TACC. \"Ние сме наясно с изявленията на държавния секретар на САЩ днес\", отбелязва пресслужбата. \"Като съд за общо право, Международният наказателен съд ще продължи да осъществява независимата си работа в съответствие със своя мандат и ръководен принцип на върховенството на закона.\" Стъпките на Съединените щати, обявени от Помпео, са в отговор на решението на прокуратурата на съда да започне през 2017 г. предварително проучване на ситуацията в Афганистан, при което американските военни биха могли да бъдат разследвани.", "date": "2019.03.15", "title": "В Международния наказателен съд реагираха на американските санкции"}
{"url": "https://www.faktor.bg/bg/articles/otkriha-nelegalna-benzinostantsiya-s-nad-9-tona-dizel", "text": "Нелегална бензиностанция и над 9 тона дизелово гориво бяха открити в индустриалната зона на Велинград, съобщиха от полицията. В операцията са участвали оперативни екипи на икономическа полиция, митничари и представители на инспекцията по труда в Пазарджик. При обстойна проверка на стопански двор екипите открили вкопани в земята три резервоара за гориво. В непосредствена близост имало и бензиноколонка, прикрита с дървени плоскости. Два от резервоарите били празни, но третият бил пълен с дизелово гориво с отлично качество. След източването му в автоцистерна станало ясно, че в подземния резервоар количеството гориво е 9 400 литра. За намерената нафта нямало документи за произход и платен акциз. Имотът, в който е открита нелегалната бензиностанция, бил стопанисван от едноличен търговец. На мястото имало негов представител, който работел на незаконното съоръжение. Мъжът нямал трудов договор, заради което му е съставен акт.", "date": "2019.03.15", "title": "Откриха нелегална бензиностанция с над 9 тона дизел"}
{"url": "https://www.faktor.bg/bg/articles/dimitar-margaritov-potrebitelite-stavat-vse-po-aktivni-i-vse-po-zashtiteni", "text": "В световния ден на потребителя, тази година посветен на смарт технологиите, председателят на Комисията за защита на потребителите Димитър Маргаритов заяви в студиото на БНТ, че потребителите са станали по-активни в сигналите си, а доверието им в институцията се увеличава. По думите му, най-честите оплаквания на потребителите са в сферата на комуникациите. Маргаритов призова и потребители, и търговци на смарт технологии да са по-запознати с качествата и характеристиките на продуктите, които купуват или предлагат. Отвсякъде сме обградени от умни технологии, заради което тазгодишният ден на потребителите е посветен на тези продукти. Големите проблеми с подобни продукти идват до недостатъчно познаване на характеристиките им, обясни Маргаритов. Като пример той посочи навлизането на смартфони чрез мобилните оператори в България, когато сметките на мнозина са се увеличили. Най-честите оплаквания са в сферата на комуникациите - за по-високи разходи, ниско качество на услугата или дефект на устройството. Ако няма адекватна реакция на търговеца - като замяна или поправка на стоката - потребителите трябва да се обърнат към КЗП, която да направи нужната проверка. Това става чрез подаване на жалба към комисията или чрез платформата на КЗП, обясни Маргаритов. Той призова търговците да обясняват на потребителите подробно за качествата и характеристиките на дигиталните продукти, които предлагат. КЗП не налага големи санкции, но не винаги размерът на глобата гарантира, че нарушението няма да се повтори. Наложената глоба има не само парично отражение, но и нанася вреда върху имиджа, каза Маргаритов. Всяка година потребителите са по-защитени от предходната, уверен е Димитър Маргаритов. Според него хората са станали по-активни, а доверието в Комисията за защита на потребителите се увеличава.", "date": "2019.03.15", "title": "Димитър Маргаритов: Потребителите стават все по-активни и все по-защитени"}
{"url": "https://www.faktor.bg/bg/articles/kultura/art-faktor/redyat-izlozhba-na-yan-fabar-v-sofiya", "text": "\"Онова, което има голямо значение в процеса на придобиване на знания, не е само да учиш, но и да оставиш знанието да те събуди. Умът е активност, а не склад!“  Думите на френския натуралист и ентомолог Жан-Анри Фабър (1823-1915) определят най-точно механизма, по който функционира надареният с многобройни и разностранни таланти мозък на ексцентричния белгийски артист Ян Фабър, чиято изложба \"Не може да се избяга от изкуството“ се открива на 22 март в столичния \"Софийски арсенал – Музей за съвременно изкуство“, пише сайтът atrakcia.bg. По покана на директора на музея Надежда Джакова от Белгия пристига топ кураторът Йонна де Вос, която работи в партньорство с Фабър по няколко много успешни изложби в Италия, Франция и Белгия. Специалистите определят Ян Фабър като \"един от най-значимите визуални артисти“ и припомнят, че той е първият художник, поканен през 2008 да реализира голяма самостоятелна изложба в музея Лувър приживе. И тогава склонният към провокации и игра с публиката артист не изневерява на стила си и организира истински лабиринт, в който посетителите се ориентират, благодарение на интуицията и способността си да следват вътрешния си глас.  Изложбата \"Не може да се избяга от изкуството“ в \"Софийски арсенал – Музей за съвременно изкуство“ е комбинация от разностранните таланти на прочутия белгиец, който използва различни артистични посредници - пърформанс-филм, рисунки, фотографии и скулптури. Запазеният му знак – провокативни въпроси, свързани с идентичността на артиста и смисъла на изкуството се прокрадва във всяка една от творбите му.  Автобиографичното и \"изчезването чрез множество появявания“ са в основата на изложбата, в която за първи път са включени и творби, загатващи за мащабната изложба и пърформанс в парижкия Лувър.  Движещ се винаги по ръба на острието на бръснача, Ян Фабър често припомня, че ако не е бил артист е щял да стане престъпник и изкуството съвсем буквално го спасява от тази злощастна съдба. Именно затова пърформансът \"Изкуството ме предпази от затвора (Почит към Жак Месрин)“ е представен като автопортрет, но не на Фабър като индивид, а на Фабър-художника в неговото желание да избяга от една единствена идентичност. \"Ян Фабър е творец и човек с хиляди лица, който съчетава противоположностите. Пърформансът-филм се базира на улични акции, изпълнени от автора в началото на 1980-те в почит на Жак Месрин - френски гангстер, издирван дълго време  като “обществен враг номер едно” във Франция“, коментира кураторът на проекта Йоанна де Вос. Тя припомня, че по време на изложбата \"Ангелът на метаморфозата“ в Лувър-а Ян Фабър създава последващ пърформанс, който се движи в рамките на продължила четири часа гонитба, в стил котка и мишка, с пресата и посетителите в т. нар. \"най -голям, най-скъп и най-охраняван затвор във Франция: Лувър.“ Не е изненада, че в пърформанса-филм, който ще се покаже в София,  забавните и игрови аспекти са свързани с известни куратори и критици, към които художникът подхожда иронично.  \"В живота ми винаги съм имал два избора: да стана добър художник или да стана добър гангстер“. Многобройните лица на Фабър и метаморфозата са съществени теми в цялата експозиция. Фабър ще продължава да сменя маските, появявайки се и изчезвайки до изтощение. Той побягва към смъртта в краката на Нике от Самотраки, продупчен от същия брой куршуми както Жак Месрин близо до Порт дьо Клинанкур в Париж. Изтощен и изпотен, Фабър си проправя път през любопитната публика и мраморните статуи – тихите хранители на Лувър.  Мисълта за бягство винаги е била важна за Ян Фабър. Той винаги се чувства като беглец и заявява: “Невъзможно е да ме \"заключите“ в рамка, да ме поставяте в една категория - като театрален художник, или визуален артист, или литератор. Аз съм един човек-движение.“  Поредицата рисунки \"Бягството на художника“ е шаблонна карта за идентичности, предложения за изчезване. На всеки автопортрет Ян Фабър носи отличително колие, най-често включващо религиозен символ. Средствата, които избира, за да изрази себе си, са просто кожи,  носители на невъзможни за разбиране идеи и намерения.    Две скулптури на бог Янус, представляващи автопортрети на Фабър, са озаглавени \"Почит към Жак Месрин“. Янус –римският бог на промените, на тези които влизат и тези които се връщат – играе важна роля в творчеството на Ян Фабър. Тези две творби, изпълнени във восък, показват острата захапка на артиста - етическа и естетическа в историята на изкуството.  С вече 40-годишна кариера, Ян Фабър (роден през 1958 в Антверпен) е считан за една от най-иновативните фигури на международната артистична сцена. Като визуален художник и автор той създава наситена личностна атмосфера, следвайки свои собствени правила, закони, образи, символи и мотиви. Метаморфозата и постоянното взаимодействие животно-човек, човек-животно са ключови концепции във визуалния канон на Фабър. Той изследва начините за включване на човешкото тяло в това проучване. Неговите пърформанси и акции от 1976 до днес са определящи за творческия му път. Визуалният език на Ян Фабър съществува в един идиосинкретичен свят, населен от тела, които определят естественото съществуване чрез постоянно балансиране по тънката линия, разделяща живота от смъртта. Повлиян е от изследванията на ентимолога Жан-Анри Фабър (1823-1915) и т. нар. \"баща на социобиологията“ Е.О.Уилсън (р. 1929).   Неговата духовна и физическа вселена  разгръща в литературните му текстове неговите ноктюрни записки или т. нар. \"Нощни дневници“.  Фабър е първият жив творец с огромна изложба в Лувър - \"Ангелът на метаморфозата“ (2008).  Ключови самостоятелни изложби: \"Хомо Фабер“  (Кралски музей за изящни изкуства (KMSKA), 2006), \"Hortus/Corpus“ (Музей Крьолер-Мюлер, Отерло, 2011); \"Действия и изпълнения (1976-2013)“ в MAXXI, Рим, 2013; Музея на съвременното изкуство (MHKA), Антверпен, 2015; Музея за съвременно изкуство (MAC), Лион, 2016; Музея Леополд, Виена, 2017; Андалуския център за съвременно изкуство, Севиля, 2018.   С ансамбъла \"Режимно време“ (1977-1992) пътува до Музея на история на изкуството във Виена (Kunsthistorisches Museum) (2011), Музея на съвременното изкуство (Musée d’Art Moderne) в Сент Етиен  (2012), Музея на изкуството в Бусан (2013) и още много други.  В Ермитажа в Санкт Петербург представя проекта \"Ян Фабър. Рицарят на отчаянието/Войн на красотата“ (2016-2017). През 2016 е поканен да представи \"Духовни пазители“  на три исторически места във Флоренция: Белведере, Палацо Векио и Пиаца делла Синьора. Най-скорошната му самостоятелна изложба в Италия, \"Скулптури от стъкло и кости, 1977-2017’,  е паралелно събитие в програмата на 57-то издание на Венецианското биенале (2017).  .", "date": "2019.03.15", "title": "Редят изложба на Ян Фабър в София"}
{"url": "https://www.faktor.bg/bg/articles/falstart-za-trimata-igrachi-meraklii-da-balgarskata-otsechka-na-turski-potok", "text": "И трите чуждестранни консорциума, явили се на обществената поръчка за проектиране, строеж и доставка на мателиали на новите газови тръби на \"Булгартрансгаз\" - проект, станал популярен като българската част на \"Турски поток\", не отговарят на първоначалните критерии на търга. В резултат - кандидатите имат срок от 5 дни, в който да приведат документите си във вид, в който да отговарят на условията на възложителя по проекта. Той е на стойност 2,8 млрд. лв.  Става дума за разширението на газопреносната мрежа на \"Булгартрансгаз\" от Провадия до границата със Сърбия. Трасето от близо 500 км би било връзка с проекта \"Турски поток\" на Русия и Турция и би позволило - според идеята - транзит на руски газ през България към Европа. Обществената поръчка бе обявена в края на миналата година, премина през обжалване и странно оттегляне на жалбата, подадена от компания, близка до бизнесмена Христо Ковачки. Крайният срок за подаване на оферти бе 6 март, а на 7 март въпросните оферти бяха отворени. Три консорциума - на италиански фирми със скрито руско участие, на унгарски компании и на фирми от Саудитска Арабия - се явиха:   - ДЗЗД Консорциум – Газово развитие и разширение в България ГРРБ с участници: Консорцио Варна 1 (учредено от Бонатти С.П.А и Макс Щрайхер С.П.А) и Комплишънс дивелъпмънт С.А.Р.Л- клон България; - Обединение от Industries Fovallalkozo Zrt и Industries-KVV Kivitelezo Zrt; - Обединение Консорциум Аркад с участници: Аркад Ей Би Би С.п.А и Аркад Енджиниъринг енд Констръкшънс Къмпъни. На 14 март комисията на възложителя \"Булгартрансгаз\", която оценява офертите, излезе с протокол за оценка на предложенията. А от него става ясно, че нито една от офертите не отговаря на един или повече от критериите. Ако в петдневен срок компаниите не подадат новата нужна информация до \"Булгартрансгаз\", то ще бъдат отстранени от състезанието.", "date": "2019.03.15", "title": "Фалстарт за тримата играчи, мераклии да строят българската отсечка на \"Турски поток\""}
{"url": "https://www.faktor.bg/bg/articles/tomislav-donchev-do-kraya-na-godinata-obshtestvenite-porachki-shte-se-vazlagat-iztsyalo-elektronno", "text": "До края на годината процесът по възлагане на обществени поръчки ще бъде изцяло електронен. Опитите за изкривяване на цената или на други елементи ще бъдат невъзможни.  Това заяви вицепремиерът Томислав Дончев на форум в София, посветен на европейската солидарност в инвестиционната политика.  Той коментира, че през следващия програмен период основен приоритет трябва да бъде повишаването на добавената стойност в българската икономика.  \"Ние сме започнали програмирането за новия период преди средата на миналата година. Пътища. Железници, воден сектор, социална инфраструктура, общински сектор. Повишаване на добавената стойност на икономиката, дигитализация, внедряване на високи технологии\", добави към приоритетите вицепремиерът.  \"Трябва да сме дръзки и амбициозни. Типът инвестиции в голяма степен ще се запази. Не предвиждам и промяна в обемите\", каза още той. Според Дончев в следващото десетилетие в България трябва да се изградят още 10 или 12 индустриални зони, заедно със съпътстващата ги инфраструктура. \"Трябва да създадем нова национална система на политическо, експертно и техническо ниво и това предполага дори промени в структурата на Министерския съвет. Всички звена на научна инфраструктура трябва да бъдат в мрежа и да следват политика, свързана с целите на икономическата. Съответните мерки в науката и образованието\", заяви още Дончев и подчерта, че всяко дете трябва да бъде в клас.", "date": "2019.03.15", "title": "Томислав Дончев: До края на годината обществените поръчки ще се възлагат изцяло електронно"}
{"url": "https://www.faktor.bg/bg/articles/petya-avramova-samo-40-6-km-ot-am-struma-ostavat-za-doizgrazhdane", "text": "Само 40,6 км остават за доизграждане от АМ„Струма“, като по 12,6 км от тях се извършват строително-монтажни работи. Това съобщи министърът на регионалното развитие и благоустройството Петя Аврамова. Тя подчерта, че 43 км от магистралата са на територията на област Благоевград, което я прави жизнено важна за икономическото развитие на региона и мобилността на населението, съобщиха от пресцентъра на МРРБ.   В момента се изгражда Лот 3.1. от Благоевград до Крупник, от който са изпълнени 48% от строително-монтажните работи. На 11 февруари 2019 г. беше сключен договор от АПИ с консорциума АМ „Струма Тунел 2018“ за строителството на тунел „Железница“, който ще е с дължина около 2 км и ще е най-дългият, строен у нас досега. Паралелно с това има сключени договори за участъците преди и след тунела. Остава за строителство най-трудният и скъп участък от „Струма“ – през Кресненското дефиле, с индикативна стойност 875,3 млн. лв. без ДДС. Трасето е дълго близо 23,6 км и е разделено на два лота, за да може да се работи едновременно и проектът да завърши в срока на оперативната програма.   Инвеститорският интерес към проекта е изключително голям. Въпреки трудния терен и сложните съоръжения, които ще се изграждат, за първата отсечка бяха получени и отворени 10 оферти, а за втората 12. В момента Агенция „Пътна инфраструктура“ оценява получените предложения. Министърът изрази надежда да няма обжалване на процедурата за избор на изпълнител, за да може строителството по него да стартира още през тази година.   На територията на област Благоевград със средства от бюджета се реализират още няколко важни проекта. Това е основният ремонт на тунел „Кривия“ на път Е-79 София – Кулата, където ще бъде изградена нова отводнителна система, ще бъде поставена хидроизолация и нова светофарна уредба, както и енергоспестяващо осветление. Очаква се до края на април 2019 г. обектът да получи разрешение за строеж, след което ще започнат ремонтните дейности.   На финал е и рехабилитацията на третокласния път Струмяни - Микрево - границата с Република Северна Македония, от който в ремонт са 22 км. През т. г. ще бъде положена хоризонтална маркировка и ограничителни системи по трасето. До 2020 г. ще бъде изградено и новото ГКПП „Клепало“. Подобряването на тази пътна връзка ще позволи да се стига от гр. Струмица в Македония до София през автомагистрала „Струма“ за час и половина.   Инвестициите по ОПРР 2014-2020 са също важни за общините от областта. На територията на област Благоевград са сключени 44 договора на стойност 103,6 млн. лв. Те са за подобряване на образователната, здравната и социалната инфраструктура, градската среда и транспорта. Благодарение на средствата от европейската солидарност се обновяват 21 училища и детски градини с над 9000 деца и ученици. Със средства от оперативната програма беше основно ремонтирана и сградата на Пожарната в областния център.   Благоевград е една от областите, където собствениците бяха много активни и в резултат са сключени 189 договора за енергийно обновяване на жилищни сгради, 188 от тях са изпълнени, което поставя областта на второ място в страната.   Министър Аврамова обърна внимание, че липсата на консолидация на всички общини на област Благоевград в единна ВиК асоциация лишава региона от достъп до европейско финансиране за водна инфраструктура.   „Нуждите са огромни, но заради отказа на общини да се включат в асоциация ВиК операторът няма да може да бъде бенефициент по европейските фондове, за да се подменят водопроводи, да се изграждат канализация и пречиствателни станции за питейни и отпадъчни води. Това затруднява общините да инвестират и в асфалтирането на улици и подобряването на обществените пространства“, посочи регионалният министър.", "date": "2019.03.15", "title": "Петя Аврамова: Само 40,6 км от АМ „Струма“ остават за доизграждане"}
{"url": "https://www.faktor.bg/bg/articles/angelkova-predlaga-dalgosrochni-vizi-za-ruskite-turisti", "text": "бмисля се въвеждането на дългосрочни визи за руски туристи. Това обяви по време на изслушване в Народното събрание министърът на туризма Николина Ангелкова. Идеята е да се дават визи със срок за 1 или 3 години. От думите й не се разбра кога е възможно да се въведе това. В отговор на въпрос от депутат напомни, че в Русия, която е един от най-големите пазари за България, вече има отворени 59 изнесени визови центрове, което, по думите й, означава, че на практика във всеки голям град може да се подаде молба за българска туристическа виза. Ангелкова отчете, че за последните четири години броят на чуждестранните туристи в България е нараснал с 31%, а приходите от тях - с 34% като за 2018 г. приходите само от чуждестранни туристи са 8.4 млрд. лв. по данни на БНБ. Подчерта, че това е била третата поред рекордна година за българския туризъм с пристигнали 9.2 млн. чуждестранни туристи. Нощувките общо са били 27 млн. общо от българи и чужденци като от българи са осъществени 9.5 млн. Това, според Ангелкова, нарежда българите сред водещите страни в ЕС по брой нощувки в българските хотели и приходи от туризъм. Обяви, че 2019 се очертава \"трудна и динамична\" година като изрази надежда, че със съвместните усилия на местната власт и бизнеса министерството ще успее да задържи нивото от миналата година. Разработваме и дългосрочен механизъм, който да ни даде възможност да разширим крилата на сезона, особено по Черноморието, посочи тя. Напомни за идеята да се привличат конгреси в морските курорти. За целта в края на май в Слънчев бряг ще има конференция, на която България ще ес опита да привлече интереса на потенциалните организатори на конференции. В допълнение до месец ще бъде предложено създаването на механизъм, който да позволи България да е конкурентоспособна да привлича \"максимално много чартъри\" на българските летища от целевите й пазари.", "date": "2019.03.15", "title": "Ангелкова предлага дългосрочни визи за руските туристи"}
{"url": "https://www.faktor.bg/bg/articles/mladoct-e-predpochitan-ot-bizneca-rayon-v-sofiya", "text": "Квapтaл \"Младост\" е най-предпочитаният зa бизнeca в София и е с най-голямо икономическо значение - той генерира 13% от приходите в столицата. Това показва изследване на икономиката в София, направено от \"Визия за София\". Районът допринася с нaд 10 млрд. лв. годишно за приходите на София и бележи pъcт 82% зa пepиoдa 2010 – 2016 г. Един от факторите е стpoитeлcтвoтo нa нoви oфиc cгpaди и пoднoвявaнeтo и paзшиpявaнeтo нa инфpacтpyĸтypaтa в paйoнa. \"Mлaдocт\"ce oтличaвa и c нaй-виcoĸa eфeĸтивнocт нa ĸoмпaниитe. Tя e измepeнa чpeз пpиxoдитe, гeнepиpaни oт eдин cлyжитeл, ĸoeтo cлyжи ĸaтo мяpĸa зa ĸoнĸypeнтocпocoбнocт и дoбaвeнa cтoйнocт. Зa цeлтa ce paздeля пpиxoдът, гeнepиpaн в дaдeн paйoн, нa бpoя нa нaeтитe лицa. Друг добре развиващ се икономически район е \"Витоша\". Приходите на базираните там компании са се увеличили двойно спрямо 2010 г. Районът се откроява и с най-голямо разнообразие на икономически дейности. \"Люлин\" гeнepиpa eдвa 2% oт пpиxoдитe нa ĸoмпaниитe в Cтoличнaта oбщинa и oтбeлязвa 27% cпaд cпpямo 2010 гoдинa, нapeждaйĸи ce cpeд пocлeднитe мecтa пo нивa нa дoxoди нa физичecĸитe лицa. Дoĸлaдът пpeпopъчвa cъздaвaнeтo нa cтpaтeгия, ĸoятo дa пoвиши гeнepиpaнитe пpиxoди нa физичecĸитe, ĸaĸтo и на юpидичecĸитe лицa в тoзи paйoн. Анализът ще се използва при вземането на решения за развитието на града при предстоящата промяна на общия устройствен план. В него са използвани данни от Националната агенция по приходите (НАП), МВР, Пътна полиция и Столичната община. Paзглeдaнo e и paзпpeдeлeниeтo нa видoвe индycтpии пo paйoни. Haй-гoлямo e paзнooбpaзиeтo индycтpии в paйoн \"Bитoшa\", ĸъдeтo бpoят oпepиpaщи индycтpии e нaй-виcoĸ. \"Mлaдocт\" и \"Лoзeнeц\" бeлeжaт и нaй-виcoĸ пpoцeнт ĸoмпaнии c oбopoт нaд 97.5 xил. лв. Paйoн \"Mлaдocт\" имa нaй-виcoĸa ĸoнцeнтpaция oт ĸoмпaнии, зaeти в инфopмaциoннитe тexнoлoгии, тъй ĸaтo \"Бизнec пapĸ Coфия\" и дpyги ĸлъcтepи oт бизнec cгpaди пpивличaт тaĸивa ĸoмпaнии тaм. Зa \"Лoзeнeц\" e cпeцифичнa ĸoнцeнтpaция нa apxитeĸтypни и инжeнepни дeйнocти, дoĸaтo в \"Tpиaдицa\" – юpидичecĸи и cчeтoвoдни дeйнocти, ĸaĸтo и тypиcтичecĸa дeйнocт. Изследването прави анализ и според доходите на населението. За сравнението са ползвани данни от Националната агенция по приходите. Според тях най-високи доходи имат живеещите в \"Триадица\", \"Лозенец\" и \"Средец\". Там те са с 38% по-високи от средния доход за столицата След тях се подреждат \"Оборище\", \"Красно село\", \"Младост\" и \"Студентски\". Най-ниски доходи имат живеещите в \"Надежда\" и \"Нови Искър\" - с 31% под средното за София, следвани от \"Подуяне\" и \"Кремиковци\" - с 25%, и \"Люлин\", \"Връбница\" и \"Илинден\" - с 23%. Cpeдният мeceчeн дoxoд пo изпoлзвaнитe oт aвтopитe нa aнaлизa дaнни нa HAΠ e 1312 лeвa.", "date": "2019.03.15", "title": "\"Mлaдocт\" стана най-предпочитаният квартал за бизнeca в София"}
{"url": "https://www.faktor.bg/bg/articles/20-godishen-rusnak-prostrelyan-v-burgas", "text": "20-годишен руснак е бил прострелян снощи в главата до Руската гимназия в Бургас. Инцидентът станал около 22 ч., съобщава \"24 часа\". Момчето е откарано в болницата, няма опасност за живота му. По него е било стреляно с газов пистолет, но извършителят още не е известен. Полицията обаче имала запозрян и го издирва. По непотвърдена информация става въпрос за кавга между двама души, които първо се сбили и после се е стигнало до изстрела. В момента руснакът на име Никита е настанен в неврохирургията, където лекарите го преместили, след като стабилизирали състоянието му. Той е получил комоцио и е с фрактура на черепа. Никита бил футболист към ФК \"Балкан Прилеп\". Роден бил в Красноярск, но от дълги години живеел в България със семейството си.", "date": "2019.03.15", "title": "Инцидент в Бургас: 20-годишен руснак е прострелян в главата"}
{"url": "https://www.faktor.bg/bg/articles/sadat-postanovi-shefat-na-vks-e-narushil-zakona", "text": "Тричленен съдебен състав на Административен съд София - град (АССГ) потвърди, че Лозан Панов е нарушил действащия към 2017 г. Закон за публичност на имуществото на лица, заемащи висши държавни и други длъжности (ЗПИЛЗВДД).   Панов отказа да подаде имуществена декларация пред Сметната палата, в която да декларира неговите и на членовете на семейството му приходи и собственост за предходната 2016 г. Решението на съда е окончателно и не подлежи на обжалване. В момента тече процедура по заличаване на личните данни и по-късно решението ще е достъпно на сайта на АССГ, съобщава \"Правен свят\".   Въззивният съдебен състав от АССГ потвърждава решението на съдия Ангел Павлов от Софийския районен съд (СРС), който през ноември 2018 г. остави в сила наложената на Лозан Панов административна санкция – глоба в размер на 1000 лв. от председателя на Сметната палата.   През 2017 г. Лозан Панов се оказа единственият член на тогавашния Висш съдебен съвет (ВСС), който демонстративно отказа да изпълни законовото изискване и да декларира имуществото си пред Сметната палата, а направи това единствено пред Инспектората към Висшия съдебен съвет (ИВСС). По-късно се разбра, че действията на Панов едва ли са плод на случайност, тъй като има разлика в информацията, която задължените лица разкриват в двата вида декларации. Освен това, Сметната палата се явяваше независим за съдебната система държавен орган.", "date": "2019.03.15", "title": "Съдът постанови: Шефът на ВКС е нарушил закона"}
{"url": "https://www.faktor.bg/bg/articles/bsp-vnasya-iskane-za-probi-ot-50-konkretni-tochki-po-magistralite-ni", "text": "Председателят на БСП Корнелия Нинова, говорителят на ПГ на „БСП за България“ Елена Йончева и група народни представители ще внесат в 14.00 часа искане в Агенция „Пътна инфраструктура“ да се разреши взимането на проби от 50 конкретни точки на пътни участъци, построени или ремонтирани през последните пет години - от магистралите „Тракия“, „Хемус“, \"Марица\" и \"Струма\", както и от път I-1 и околовръстното шосе на София. Пробите ще бъдат взети от европейски лицензирани лаборатории за проверка на качеството на магистралите. Това е продължение на искането на БСП да бъде направена независима експертиза за качеството на магистралите в България. След внасяне на искането, ще има изявление пред АПИ (бул. „Македония“ 3, 1606 Център, София).", "date": "2019.03.15", "title": "Нинова и Йончева внасят искане за проби от 50 конкретни точки по магистралите"}
{"url": "https://www.faktor.bg/bg/articles/manfred-veber-orban-tryabva-da-specheli-otnovo-doverieto-na-partiite-ot-enp-za-da-ostane-v-neya", "text": "\"Унгарският премиер Виктор Орбан трябва да направи повече, за да не бъде изключена неговата партия Фидес от политическото си семейство - Европейската народна партия. Това заявява в публикувани днес откъси от интервю пред списание \"Шпигел\" председателят на групата на ЕНП в Европарламента Манфред Вебер, цитиран от Ройтерс. \"Ако Виктор Орбан не успее да създаде доверие през следващите дни сред партиите от ЕНП и критиците си, тогава нещата стават сложни\", посочва Вебер. \"Свалянето на плакатите \"е начало, но само толкова\", каза той. С тези думи той имаше предвид решението на Орбан да премахне плакатите с послание, че председателят на Европейската комисия Жан-Клод Юнкер и американският финансист от унгарски произход Джордж Сорос заговорничат да наводнят Европа с нелегални мигранти от мюсюлманските страни. В сряда в ЕНП ще има тайно гласуване, на което ще бъде решено дали Фидес да бъде изключена.", "date": "2019.03.15", "title": "Манфред Вебер: Орбан трябва да спечели отново доверието на партиите от ЕНП, за да остане в нея"}
{"url": "https://www.faktor.bg/bg/articles/novini/svyat/-vashington-post-velikobritaniya-shte-se-razpadne-sled-izlizaneto-si-ot-es", "text": "Великобритания ще се разпадне след излизането си от Европейския съюз, прогнозира вестник \"Вашингтон пост\". \"Ние всеки сме свидетели на драмата около Брекзит. Обединеното кралство рано или късно ще напусне блока. Няколко години по-късно от властта на Лондон ще се откъснат двете големи автономни части на Великобритания (Шотландия и Северна Ирландия). Двете страни ще станат независими държави, за да станат членки на ЕС. Тогава Британия ще се свие до Англия и Уелс\", смята авторът. По думите му, Брекзит ще забави ръста на икономиката на Кралството.  \"Това ще допринесе за сепарастиките настроения\", допълни той.", "date": "2019.03.15", "title": "\"Вашингтон пост\": Великобритания ще се разпадне след излизането си от ЕС"}
{"url": "https://www.faktor.bg/bg/articles/novini/svyat/amerikanskiyat-ministar-na-energetikata-ruskite-usiliya-za-natisk-varhu-evropa-vklyuchvat-seneren-potok-2-i-turski-potok", "text": "\"Президентът Доналд Тръмп и американската администрация са против реализацията на руския газопровод “Северен поток – 2”, заяви министърът на енергетиката на САЩ Рик Пери на среща на министрите от Трансатлантическото партньорство в енергетиката, цитиран от Gordon.ua. Той постави \"Северен поток-2\" редом с руските кибератаки и кампаниите по дезинформация.  По думите на Пери, \"Северен поток-2\" няма за цел диверсификация на доставките на газ за Европа, а концентрира в себе си две трети от руските газови доставки и така прави Европа още по-уязвима. \"Руските усилия за натиск върху Европа включват \"Северен поток-2\" и \"Турски поток\", коментира министърът.", "date": "2019.03.15", "title": "Американският министър на енергетиката: Руските усилия за натиск върху Европа включват \"Северен поток-2\" и \"Турски поток\""}
{"url": "https://www.faktor.bg/bg/articles/mityo-ochite-se-interesuva-ot-parlamenta-ima-li-kvorum-kakvo-stava-s-mareshki", "text": "Арестантът Димитър Желязков - Митьо Очите се развълнува от политическата обстановка в страната. Днес той присъства отново в качеството си на частен обвинител на делото срещу групата на Божидар Кузманов - Божо Кравата. Заседанието в Специализирания наказателен съд обаче бе отложено на няколко пъти с по половин час заради формални пречки. Очите се заинтригува какво се е случило днес в парламента, след като вчера лидерът на „Воля” Веселин Марешки обяви, че неговата парламентарна група е решила да напусне Народното събрание като БСП. „Направиха ли кворум”, заоглежда се той и потърси информация от присъстващите в съдебната зала, предаде \"Флагман\". Човек от охраната му отговори положително. „Марешки”, каза Митьо Очите с въпросителен тон, след което получи отговор „да” – че бизнесменът-политик е осигурил кворума. На делото срещу Божо Кравата свидетел днес бе и Станислава Желязкова - дъщеря на Димитър Желязков. По повод интереса на баща си за Марешки и кворума в парламента тя коментира, че сигурно гледа телевизия и само това дават. Според нея нямало друга причина.", "date": "2019.03.15", "title": "Митьо Очите пита за кворума в парламента и за Веселин Марешки"}
{"url": "https://www.faktor.bg/bg/articles/novini/svyat/vyatar-do-100-km-v-chas-v-kolorado-uchilishta-i-letishta-sa-zatvoreni", "text": "Мощна зимна виелица с \"исторически мащаби“ удари Скалистите планини и покри с дебели преспи сняг няколко щата в Средния запад. През следващите дни бурята ще засегне и други щати в североизточната част на страната.  Поривите на вятъра достигат до 100 км/ч. Съобщава се за наводнения и евакуации в много населени места. Националната гвардия на Съединените щати е в готовност, тъй като властите се опасяват, че може да се стигне до много големи наводнения.  Властите в Колорадо обявиха извънредно положение. В Денвър училищата и държавните учреждения бяха затворени до второ нареждане.  Вчера заради бурята 80 хиляди домакинства в Колорадо останаха на тъмно, а в Тексас без елетричество бяха близо 60 хиляди домакинства и бизнес сгради. Заради заснежени писти и ниска видимост бяха отменени 1400 полета от международното летище в Денвър.", "date": "2019.03.15", "title": "Вятър до 100 км. в час в Колорадо, училища и летища са затворени"}
{"url": "https://www.faktor.bg/bg/articles/tsvetan-tsvetanov-1-30", "text": "„Виждаме много неща в Нова Зеландия, които са свързани с региона на Балканите. Може би службите трябва да отговорят, дали терористът е работил в района. На по-късен етап вероятно ще стане ясно, дали има лица, които са го подпомагали“. Това каза пред БТВ зам.-председателят на ГЕРБ Цветан Цветанов по повод атентата между двете джамии в Нова Зеландия.  „Проведох няколко разговора с Веселин Марешки. Имаме уговорена среща в сряда, за да отговорим на въпросите му. „Воля“ гласува всичко, което според партията е добро за България. Формацията на Веселин Марешки е подкрепяла както управлението, така и опозицията. Всяка парламентарна група е важна за разнообразието, за което са гласували избирателите. В момента текат преговорите за изтребителите Ф-16. Надявам се до юли да бъде подписан договор за модернизацията на българската армия“, коментира председателят на ПГ на ГЕРБ.  „С освобождаването на дълговете на вероизповеданията целяхме да бъдат изплатени заплатите на имамите. Сега сме приели Главното мюфтийство да се издължи в рамките на 10 години. Отсрочването ще даде възможност мюфтийството да си получи субсидията и да се разплати с хората. Аз съм християнин и никога не съм делил хората според тяхното вероизповедание. Надявам се с това, което предложихме, да се спре външното финансиране на вероизповеданията“, каза още Цветанов.  „Към настоящия момент не сме водили преговори със СДС и ДСБ за общо участие на евроизборите. На предстоящия вот трябва да ограничим разпиляването на десните гласове\", заяви Цветан Цветанов. По думите му, не е изключено в листите на партията за евроизборите да попаднат и хора, които не са членове на ГЕРБ, а от гражданската квота. Припомняме, че Жосеф Дол призова партиите от Европейската народна партия да се обединят за предстоящия вот през май. От ДСБ отговориха с писмо до председателя на ЕНП, че ще участват самостоятелно и няма да влизат в коалиции с формации от ЕНП.", "date": "2019.03.15", "title": "Цветан Цветанов: На евроизборите трябва да спрем разпиляването на десните гласове"}
{"url": "https://www.faktor.bg/bg/articles/novini/svyat/v-orban-iskame-da-sprem-smartta-na-tazi-evropa-za-da-mozhe-kontinentat-otnovo-da-prinadlezhi-na-evropeytsite", "text": "\"Европейските избори през май да дадат на Европа нови силни лидери, които да укрепят националните държави\", призова унгарският премиер Виктор Орбан в реч пред свои привърженици в Будапеща, изнесена по повод националния празник на Унгария. \"Тези от нас, които искат една силна Европа, силни национални държави и нови силни лидери на кормилото на Европа, трябва да помогнем това да се случи. Искаме нов старт, искаме да спрем смъртта на тази Европа, да спрем кошмара на Съединени европейски щати, за да може континентът отново да принадлежи на европейците\", заяви той. Орбан каза, че е горд със заслугата на Унгария за възпирането на \"нашествието на мигранти\" през 2015 г. Той подчерта, че без християнската култура \"в Европа няма да има свободен живот\".  Изявлението на унгарския премиер бе направено дни преди Европейската народна партия да обсъди евентуалното замразяване на членството на Орбановата партия ФИДЕС или нейното изключване от групата. Някои представители на десноцентристката ЕНП твърдят, че със своята реторика срещу мигрантите и ЕС, както и с авторитарното си управление Орбан се отклонява от християндемократическите ценности. \"Орбан трябва да направи повече, за да не бъде изключена неговата партия ФИДЕС от политическото си семейство – Европейската народна партия\", заяви пред списание \"Шпигел\" председателят на групата на ЕНП в Европарламента Манфред Вебер, цитиран от Ройтерс. \"Ако Виктор Орбан не успее да създаде доверие през следващите дни сред партиите от ЕНП и критиците си, тогава нещата стават сложни\", посочва Вебер.", "date": "2019.03.15", "title": "В. Орбан: Искаме да спрем смъртта на тази Европа, за да може континентът отново да принадлежи на европейците"}
{"url": "https://www.faktor.bg/bg/articles/novini/svyat/l-kyuchukov-sdelkata-na-mey-za-brekzit-nyama-da-bade-podkrepena-i-pri-sledvashtoto-glasuvane", "text": "\"Ако срокът за напускане на Великобритания бъде удължен до 30 юни, Лондон не трябва да участва в предстоящите европейски избори. Ако Брекзит обаче бъде отложен за по-дълъг период от време, то Обединеното кралство ще трябва бързо да подготви своите кандидати за евроизборите през май месец\", коментира пред ТВ Европа бившият ни посланик във Великобритания Любомир Кючуков.  Той допълни че възможността Обединеното кралство да напусне общността без договор е малко възможна. \"Тежка седмица за Великобритания изпълнена с редица гласувания, много въпроси и малко отговори. Две седмици преди 29 март когато Брекзит трябва да се случи, британските депутатите гласуваха отлагане. В момента Лондон е в процес на изчакване\", заяви бившият ни посланик във Великобритания Любомир Кючуков. \"Това, което оттук нататък следва е решение от страна на ЕС за удължаване на срока, което според мен няма никакви основания да се смята, че ще бъде отказано, дотолкова, ако ЕС откаже продължение то това ще означава Брекзит без договор, а последиците за това ще поеме ЕС\", каза още той. Другата седмица британският премиер Тереза Мей ще има още един шанс да убеди депутатите да приемат нейната сделка. Според бившия ни посланик и този път предложението на Мей няма да бъде подкрепено. В зависимост от това за какъв период Великобритания ще отложи Брекзит, ще стане ясно дали Обединеното кралство ще излъчи свои представители за ЕП. Според бившия ни посланик във Великобритания вероятността да се стигне до Брекзит без договор с ЕС е малко възможна.", "date": "2019.03.15", "title": "Л. Кючуков:  Сделката на Мей за Брекзит няма да бъде подкрепена и при следващото гласуване"}
{"url": "https://www.faktor.bg/bg/articles/premierat-sabira-sluzhbite-na-speshna-sreshta-zaradi-teroristichniya-akt-v-nova-zelandiya", "text": "Премиерът Бойко Борисов събра специализираните служби и прокуратурата на спешна среща заради терористичния акт в Нова Зеландия. В министерския съвет пристигнаха още министрите Младен Маринов, Екатерина Захариева и Красимир Каракачанов.  28-годишният австралиец Брентън Тарант извърши нападение в две джамии в новозеландския град Крайстчърч, при което загинаха 49 души. На разпространени по-късно снимки се вижда, че оръжията, които използва, са покрити с надписи на различни езици, включително на сръбски, част от които засягат и България. Според изданието надписите на оръжието може да разкрият много за източника на вдъхновение на нападателя за извършване на атаката. На снимките се виждат няколко пълнителя на автоматично оръжие, на които са написани имена на терористи, както и на ключови сражения от Руско-турската и Балканската война. Единият от тях гласи „Битка при Булаир 1913\". Става въпрос за Боя при Булаир от 8 февруари 1913 г. между българската Седма пехотна рилска дивизия под командването на генерал-майор Георги Тодоров, и османските дивизии „Мюретеби“ и 27-а пехотна под командването на Али Фетхи Окяр, образуващи 10-и турски корпус.  На оръжието и пълнителите се четат още името на принц Фружин – синът на на цар Иван Шишман (1371-1395), и който се бори срещу османците преди падането на Втората българска държава. Спомената е и битката на връх Шипка от Руско-турската война (1877-1878).", "date": "2019.03.15", "title": "Борисов събира службите на спешна среща заради терористичния акт в Нова Зеландия"}
{"url": "https://www.faktor.bg/bg/articles/sds-iska-koalitsiya-s-demokratichna-balgariya-postavi-usloviya-za-obshto-yavyavane-ne-evroizborite", "text": "Националният съвет на СДС даде мандат на председателя Румен Христов и на партийното ръководство да продължат преговорите за сключване на коалиционно споразумение с „Демократична България“ за евроизборите. Решението на \"сините\" идва след писмо на Жосеф Дол, в което лидерът на ЕНП призова формациите от европейската партия да се обединят за вота през май. От СДС поставят условия за сключване на коалиция с \"Демократична България\".  Десните искат обединяване около обща позиция, че основната цел на демократичната общност е промяна на порочния и неефективен управленски модел. Сред условията им е приемането на България в Европейския банков съюз, Еврозоната, Шенген, повишаване стандарта на живот, силна структурна, регионална и кохезионна политика. В декларацията на СДС се казва още, че ще работят с останалите десни партии за противопоставяне на идеята за Европа на различни скорости и работа против опасните тенденции, налагани от евроскептици, крайно леви, крайно десни и популисти, поставящи  под  заплаха постиженията и ценностите на Обединена Европа. Десните настояват избраният/те/ кандидат/и/ и техните партии от коалицията да поемат категоричен ангажимент, че ще изберат групата на ЕНП и ще останат в нея до приключването на мандата си. За нас ЕНП в най-голяма степен олицетворява съхранението на ЕС и защитава интересите на България в него. В наименованието на коалицията да се съдържа абревиатурата СДС, като предложението на Националния съвет е: КП „Демократична  България – СДС“ В \"Раковски 134 държат и подреждането на листата за евроизборите да стане по най-демократичния начин, а именно - чрез отворени вътрешни избори. Ако това не се приеме, на СДС да се даде  между  първо и трето място в листата с кандидат-депутати за Европейския парламент. Националният съвет очаква отговорите на поставените към Демократична България въпроси до 22 март 2019 г. \"До 30 март областните организации на СДС да излъчат кандидати за евродепутати и да сформират предизборните си щабове. Националният съвет на СДС ще се събере на извънредно заседание на 23 март в гр. Ловеч\", пише още в решението на \"сините\". ДСБ не прие идеята на Жозеф Дол за широка дясна коалиция за евровота.", "date": "2019.03.15", "title": "СДС иска коалиция с \"Демократична България\", но поставя условия"}
{"url": "https://www.faktor.bg/bg/articles/evrodeputat-brani-burgaski-romi-koito-dalzhat-100-hilyadi-leva-za-voda", "text": "По данни на ВиК водата на ул. \"Тамара\" в квартал \"Победа\" е спряна поради неплатени задължения в размер на 100 хил. лв., съобщава Би Ти Ви. Водата е спряна на 13 абонати, но към тях нелегално са вързани още постройки и така общият брой на домакинствата без вода става около 100. Това провокира евродепутата от партията на \"Зелените\" Ромео Франц да напише писмо до община Бургас и до омбудсмана в защита на хората, останали без вода. По повод писмото кметът на града Димитър Николов заяви, че не счита мярката за дискриминационна. По думите на районния кмет Магдалена Манолова от ВиК многократно са се опитвали да се свържат с хората в квартала, изпращани са им писма. Административният хаос обаче бил пълен, тъй като голяма част от постройките са със стари документи. Общината има готовност да открие индивидуални партиди при гаранция, че сметките ще бъдат плащани.", "date": "2019.03.15", "title": "Евродепутат от \"Зелените\" брани бургаски роми, дължащи 100 хиляди лева за вода"}
{"url": "https://www.faktor.bg/bg/articles/sadat-varna-zad-reshetkite-politsaite-obvineni-v-reket-i-grabezh", "text": "Пловдивският апелативен съд върна в ареста полицаите Стефан Модев и Петър Атанасов, обвинени в грабеж и изнудване. Той отмени определението на Окръжен съд-Пловдив, с което е била изменена мярката за неотклонение на полицаите от „задържане под стража“ в „домашен арест“, и ги остави зад решетките. Против определението в съда е постъпил частен протест от Окръжна прокуратура-Пловдив, в който се настоява двамата подсъдими да останат с мярка за неотклонение „задържане под стража“.   Апелативните магистрати смятат, че не е достатъчно въз основа само на един аргумент - заради приключване на съдебното следствие, и по-конкретно, защото всички свидетели по делото били разпитани и нямало опасност подсъдимите да им въздействат, да се променя мярката на полицаите от „задържане под стража“ в „домашен арест“.   Само по себе си, това не представлява ново обстоятелство и не може да бъде самостоятелно основание за промяна на мярката за процесуална принуда.   Първоинстанционният съд не е акцентирал върху факта, че срещу двамата подсъдими се води и друго наказателно производство отново за грабеж на цигари в съучастие и пак в качеството им на полицейски служители, а срещу подсъдимия Модев - и за подкуп от 20 000 лв. посредством злоупотреба със служебно положение.           В момента делото е в съдебна фаза. Определението е окончателно.", "date": "2019.03.15", "title": "Съдът върна зад решетките полицаите, обвинени в рекет и грабеж"}
{"url": "https://www.faktor.bg/bg/articles/obshtestvo/ulitsata/lichnite-lekari-protiv-danachnite-da-imat-dostap-do-meditsinskite-dosieta", "text": "Личните лекари възразиха срещу намеренията данъчните да получат достъп до медицинския софтуер и предупредиха, че така твърде много хора ще имат възможност да получават чувствителна информация за здравното състояние на всеки – прегледи, престой в болница, резултати от изследвания, ползвано лечение, причина за смърт и др. Разпоредбите в новата наредба за касовите апарати многократно превишават целите на фискалния контрол и в системата на здравеопазването могат да засегнат здравето, правата и интересите на българските граждани, гарантирани им от европейското и българското законодателство, пишат от сдружението на личните лекари в декларация днес. Организацията възразява срещу намерението медицинският софтуер да бъде третиран като всеки друг софтуер за управление на продажбите в търговските обекти и оставянето под един знаменател на чисто търговските обекти с лечебните заведения и конкретно медицинските практики на личните лекари. Медицинският софтуер се използва за формиране на здравно досие (запис), което съдържа подробна и всеобхватна информация за здравното състояние на човека, отбелязват от асоциацията. И отбелязват, че органите на Националната агенция за приходите ще имат достъп до чувствителна информация в здравните досиета, без такъв достъп да е необходим за осъществявания на данъчния контрол. \"Категорични сме, че за НАП не е необходимо да има достъп до чувствителна здравна информация, за да може да осъществява функциите си по фискален контрол, особено при липса на законово уредени гаранции, отговорност и процедури за сигурността на тази информация, а и за защита правата на пациентите\", се казва в становището. Сдружението отбелязва, че ще бъде нарушена лекарската тайна. Както и изискванията за достъп, обработка и съхранение на \"чувствителна информация\" съгласно Регламент 2016/679 за защита на личните данни (GDPR). В документа се посочва още, че ако медицинският софтуер бъде третиран като всички останали търговски видове софтуер, той ще може да бъде блокиран. Блокирането на програмите в един търговски обект защитава интересите на фиска, но по никакъв начин не застрашава здравето на гражданите, докато блокирането на медицинския софтуер блокира дейността по всяка грижа за здравето и живота на хората, отбелязват от организацията. Посочва се още, че не са предвидени механизми за прилагане на наредбата за касовите апарати, когато софтуера се използва например от груповите практики на лекари с едно фискално устройство, както и от лекари, обслужващи много населени места едновременно. Щяло да се стигне и до невъзможност за заместване на лекари.", "date": "2019.03.15", "title": "Личните лекари против данъчните да имат достъп до медицинските досиета"}
{"url": "https://www.faktor.bg/bg/articles/obshtestvo/zakon-i-red/arest-na-kontrabandisti-nad-750-hil-kutii-s-tsigari-bez-banderol-byaha-otkriti-v-stolichen-sklad", "text": "Двама души са задържани при акция на ГДБОП и Специализираната прокуратура заради внос от Гърция и притежание на акцизни стоки без бандерол – общо 752 000 кутии цигари от марките „Уинстън“, „Реджина“, „LD“, „Фаст“ и „Карелия“. Това съобщиха от пресцентъра на Апелативна специализирана прокуратура. Обвинените ще останат в ареста до 72 часа, прокуратурата ще поиска мярка „задържане под стража”. В склад на бул. „Околовръстно шосе” край с. Казичене униформените са открили част от нелегалната пратка при при разтоварване на камион. Цигарите са били укрити зад „тапа“ от стречирани палети с бутилки, като самите те били пакетирани в същите палети, „маскирани“ зад по един ред бутилки. При претърсване на лекия автомобил на единия от задържаните, паркиран пред склада, са намерени документите на втори камион, пристигнал от Гърция предния ден. За часове вторият тир е открит на паркинг в столичния ж.к. „Люлин“. Оказва се, че преди да пристигне на паркинга, е оставил до склада на „Околовръстното шосе” теглено от него хладилно полуремарке. В него са намерени и иззети останалата част от цигарите. Безбандеролната стока била подредени зад „тапа“ от замразени тестени продукти. Събраните доказателства показват, че става дума за престъпна дейност, започнала през ноември 2018 г. Установява се дали цигарите са били предназначени за българския пазар или за черния пазар на друга държава.", "date": "2019.03.15", "title": "Арест на контрабандисти: Над 750 хил. кутии с цигари без бандерол бяха открити в столичен склад"}
{"url": "https://www.faktor.bg/bg/articles/obshtestvo/zakon-i-red/nigeriets-bivsh-futbolist-na-levski-arestuvan-za-bankovi-izmami", "text": "Най-популярният нигерийски футболист, играл някога у нас, е арестуван заради измами с банкови карти, съобщава \"Витоша нюз\". Екундайо Джайеоба се намира в следствения арест в София. Той е заподозрян, че е част от банда, занимаваща се именно с този вид престъпна дейност. По първоначална информация, през неговата банкова сметка преминавали транзакциите на измамниците. Предстои да се изяснява неговата вина в случая. Информацията е потвърдена и от футболния клуб, където играеше доскоро Дайо. \"Да, Джайеоба беше задържан. Казват, че е за измами с карти. Много неприятен случай. Жалко, че така се случи. Дайо е много свестно момче и добър футболист. Беше основна част от нашия отбор\", коментираха хора от ръководството на \"Гранит\" Владая. Четвъртодивизионният тим участва в столичната АОГ – Юг и е сред претендентите за влизане в Югозападната Трета лига. Нигериецът вече 19 години живее и играе в България и се чувства наполовина българин. Екундайо Джайеоба е роден на 4 април 1980 г. в Лагос (Нигерия). В кариерата си е играл за НЕПА (Лагос), \"Нютел Юнайтед\" (Лагос), \"Велбъжд\" Кюстендил, \"Локомотив\" Пловдив, \"Левски\", \"Макаби\" (Херцелия, Израел), \"Черноморец\" Бургас, \"Вихрен\" Сандански, \"Етър\" Велико Търново, \"Доростол\" Силистра, \"Витоша\" Бистрица, \"Марек\" Дупница и \"Струмска слава\" Радомир. Той е трикратен шампион на България с \"Левски\" (2004, 2006, 2007). Носител на Купата на България със \"сините\" (2005, 2007). Дайо е един от най-резултатните чуждестранни футболисти, играли у нас. В \"А\" група има 154 мача и 39 гола.", "date": "2019.03.15", "title": "Нигериец, бивш футболист на \"Левски\" арестуван за банкови измами"}
{"url": "https://www.faktor.bg/bg/articles/obshtestvo/zakon-i-red/zatvornitsi-na-bunt-ne-iskat-kameri-i-nadzirateli-na-sreshti-s-polovinkite-si", "text": "Затворници започнаха съдебна битка за право на интимен живот зад решетките без камери и надзирател. Осъдените смятат, че свижданията им с техните съпруги и приятелки по сегашния ред са повече от унизителни. Десетима осъдени от затворите в Пазарджик, София, Белене, Плевен и Стара Загора пристигнаха при засилени мерки за сигурност в столичната съдебна палата. Заради делото част от съдебната палата остана под засилена охрана, тъй като някои от задържаните са с най-тежките наказания – доживотни присъди без право на замяна. Надзиратели с бронежилетки и автомати пазеха осъдените, а съдът заседания при закрити врата от съображения за сигурност. Така нареченото интимно свиждане се регламентира в специална заповед на затворническите власти. Според документа това не е право, а награда за осъдените. Срещата трябва да става пред охрана и камери заради риск от бягство, съобщи БТВ. „В закона пише точно – при какви условия могат да се провеждат свиждания в затвора. Т. е – те не могат да бъдат наблюдавани, не могат да бъдат послушвани”, каза Елен Янкова, адвокат. До месец съдът ще реши трябва ли правосъдното министерство да промени правилата за свиждане. Преди дни във Франция затворник се барикадира с жена си в помещение за свиждане. Рани двама охранители и предизвика серия протести на надзиратели.", "date": "2019.03.15", "title": "Затворници на бунт, не искат камери и надзиратели на срещи с половинките си"}
{"url": "https://www.faktor.bg/bg/articles/politika/hlyab-i-pasti/dali-vrazkata-mezhdu-evtinoto-gorivo-i-balgarskiya-parlament-ne-e-volyata-na-kremal-predstavlyavana-ot-mareshki", "text": "Коя сила може да изведе от парламента организация, която няма да присъства в следващия парламент - каквато според всички социологически проучвания е формацията на Марешки? Да тръгнеш срещу собствения си интерес означава, че си зависим от чужда по-силна воля, дори и да се назоваваш ВОЛЯ. Колкото и да е ограничено политическото познание на г-н Марешки актът му на напускане на парламента не прилича на некомпетентност, а на стратегия. Политическа стратегия – добре, но чия? Знае ли Марешки какво върши и защо доброволно се самоубива политически? Вече е Да обявиш, че напускаш парламента и вече не представляваш избирателите си е изключително сериозен акт. В такъв момент трябва да имаш най-силния и железен аргумент пред обществото. Когато отказваш да представляваш властта на суверена, когато обричаш на край парламента, когато бойкотираш изпълнителната власт, когато способстваш за извънредни избори би следвало да имаш изключително важен повод. Вместо аргументи и причина, вместо стратегия и цел Марешки обяви, че не може да сподели причините, но ще ги измисли в рамките на някакви имагинерни тежки дебати в партията му. Дори и да не ги споделя, дори и да си измисля причини Марешки не е сложен за анализ. Още след напускането на парламента от БСП, Николай Ненчев като опозиционер, добре познаващ политиката на Кремъл у нас и на Запад, прогнозира, че  В контекста на вътрешнополитическото поведение на БСП, както и в контекста на европейските избори поведението „Марешки“ вече е прозрачно ясно. То обслужва руската стратегия за разбиване на суверенните български национални институции и пленяването им отвътре, както и надигането на силна евроскептична вълна преди евровота. С второто Марешки се справя. Заедно с госпожа Льо Пен ясно се позиционира срещу фундаменталните ценности и институции на ЕС. Малко недодялано Марешки лобира за евразийската политическа линия на Кремъл, целяща разбиване на ЕС. И той като френската лидерка на крайната десница реши радикално да прегърне проруската външна политика. Марин Льо Пен дори и в България открито разказа, че партията и обществените им акции се финансират от руски банки. Дали пък „Воля“ и евтиното гориво нямат подобна система на субсидиране? Още повече, че наскоро беше разкрита схема, по която Русия ще финансира италианските националисти на вицепремиера Матео Салвини, който пък открито подкрепя политиката на Владимир Путин. Разследване на L’Espresso разкри преговори за дизелово гориво между човек на Салвини и представители на режима в Кремъл. Схемата е три милиона евро в дизел, прехвърлени от руска компания към италианска фирма – сделка, благодарение на която Кремъл да успее да захрани касите на партията на Салвини в навечерието на предстоящите европейски избори през май. В този контекст идва въпросът, а може би и отговорът за евтиното гориво на Марешки. Кой му го даде, за да пазарува избиратели, които да го вкарат в парламента и пред които той да не отговаря повече?  Познато, нали? Прилика в господаря, прилика в политическото поведение. Марешки беше защитник на НАТО, но в един момент емблематично се появи със селфи от Червения площад. Оказа се човек на Путин. Напомня ли ви нещо?  Марешки и „Воля“ напомнят политическата биография на проекта „Румен Радев“. Изграден като публичен образ на натовски генерал Радев влезе в президентската институция и веднага забрави за НАТО. Стана твърд и последователен адвокат на режима на Путин пред международните институции. Лобира за: сваляне на икономическите санкции срещу Русия, за придобиване на бойни самолети, удобни за стратегическия интерес на Русия и не на последно място – саботира общите декларации на партньорските държави от НАТО. Марешки е нещо като политически клонинг на Радев – и двамата, отдадени на доктрината на евразийския съюз с централна роля на Русия. Радев дерзае за президентска партия, за президентска република, докато Марешки услужливо се самоубива, за да дестабилизира държавата и да предизвика така желания  хаос и напрежение,  в които БСП заедно с нови консерватори-патриотари и новият проект на Радев спасително да овладеят следващия парламент, правителство, а и максимален брой от бъдещите български евродепутати. Персонажите, режисирани от Кремъл, са реални европейски политици, но слабостта им е в бързо създадените им изкуствени образи. Те пропагандират някакъв политически радикализъм, но често дори самите им идеологии си противоречат. Те са националисти, но хвалят Путин. Те са консерватори, но отричат традиционната социална приемственост. Те са християни, но рушат християнската етика, като основа на европейските държави. Те живеят в европейски жизнен стандарт, но пропагандират руски модели на икономика и управление. Те искат да отидат в Брюксел, но да разрушат ЕС. Те искат Европа на отечествата и държави по примера на диктатурите на Путин, на Орбан. Те атакуват мира и живота на европейците, заигравайки със страховете на хората и с щедрите рубли от Русия. Новите европейски популисти, редом с Марешки са обречени на неуспех, ако безразсъдството им се блъсне в здравата сила на демократите. Но дали точно тази сила и тези демократични лидери и механизми не са целта на атаката на кремълската стратегия? Дали обществото ни ще издържи на хибридната война?  В политическата кампания през май трябва да излязат силни лидери, доказани борци, твърди в убежденията си демократи, готови да воюват за Свобода, за Европа, а не за рубли.", "date": "2019.03.15", "title": "Дали връзката между евтиното гориво и българския парламент не е „Волята“ на Кремъл, представлявана от Марешки?"}
{"url": "https://www.faktor.bg/bg/articles/novini/svyat/shefat-na-volkswagen-se-izvini-za-gaf-s-natsistki-deviz", "text": "Главният изпълнителен директор на Volkswagen се извини за това, че е използвал популярен нацистки девиз, за да опише важността от повишаването на печалбите на групата. По време на събитие на компанията тази седмица Херберт Дийс използва фразата Ebit macht frei, или „Печалбата те прави свободен“. Тя наподобява лозунга Arbeit Macht Frei, или „Работата те прави свободен\", който е печално известен от входа на концентрационния лагер Аушвиц. В свое изявление Дийс заяви, че съжалява за своя \"определно неуместен подбор на думи \" и отчете \"специалната отговорност във връзка с Третия райх\", която неговата компания носи. Volkswagen е основана през 1937 г. като част от визията на Адолф Хитлер да предостави възможност на германските семейства да се сдобият с първия си автомобил. През Втората световна война базираната във Волфсбург компания е произвеждала превозни средства за германската армия, използвайки робския труд на над 15 000 души от намиращите се наблизо концентрационни лагери. Въпреки че е популяризирана от нацистите, фразата Arbeit Macht Frei всъщност е заглавие на роман на немския писател националист Лоренц Дифенбах.", "date": "2019.03.15", "title": "Шефът на Volkswagen се извини за гаф с нацистки девиз"}
{"url": "https://www.faktor.bg/bg/articles/novini/svyat/ep-shte-gleda-paketa-mobilnost-v-kraya-na-mart", "text": "Планът „Макрон” предизвика силни реакции и масови протести сред българските превозвачи Европейският парламент планира да вкара за гласуване пакета „Мобилност” на 27 март на сесията в Страсбург. Това става ясно от проект за програмата на евродепутатите в последната мартенска сесия. Пакетът „Мобилност”, известен у нас като плана „Макрон”, предизвика силни реакции и масови протести сред българските превозвачи, които се опасяват, че ще загубят работни места и конкурентост. Окончателната програма за пленарната сесия в края на месеца ще се одобрява след няколко дни, но българските евродепутати ще се опитат да я блокират. Въпреки това големите европейски страни настояват пакетът да бъде одобрен преди евровота. Според профсъюзите на Франция и Германия пакета осигурява сигурни условия на труд на шофьорите и пресича дъпминга на пазара. За нашите превозвачи новите стандарти в транспортния бизнес ще намалят опциите за работа на българските фирми.", "date": "2019.03.15", "title": "ЕП ще гледа пакета \"Мобилност\" в края на март"}
{"url": "https://www.faktor.bg/bg/articles/siderov-1-2", "text": "\"Когато говорим за НАТО, трябва да си зададем въпроса – има ли смисъл от участието на България в него\". Това каза лидерът на „Атака“ и председател на ПГ на „Обединени патриоти“ Волен Сидеров по време на Кръгла маса на тема „Бъдещето на НАТО: Граждански аспекти на сигурността“. „Да обявяваме членството си в някакъв военен съюз като нещо много ценно е грешно. Защото това е просто една политическа конюнктура – така сме приели. Нямаше референдум през 2004 г., когато влязохме в НАТО, имаше само сълзи“, заяви Сидеров. Той посочи, че би обявил награда за млад човек, който би написал есе във връзка с това какви са ползите от членството ни в НАТО.  „Защото аз не виждам такива. Нашата армия е по-слаба, по-зле въоръжена. Ние не сме по-сигурни от преди 30 години“, каза още лидерът на „Атака“ и посочи, че сега България няма никакво оръжие, но е в НАТО. „Някак си не изпитвам вътрешна радост от това, че сме в НАТО. Освен това какво е НАТО днес? Военен блок, в който участват много държави. Но кой е врагът? Ако стане война, срещу кой ще воюва НАТО? Несигурността е най-лошото нещо, но това не се казва. Обясняват ни, че НАТО е една организация, в която ние трябва да членуваме. Нямам отговор защо трябва да сме в НАТО“, коментира той. Сидеров заяви, че за България стои въпросът къде ще бъде държавата ни в този фронт, който изгражда НАТО. „В България се стоварва техника и се подготвя страната да бъде някаква фронтова линия. Но срещу кого? Срещу лошата Русия, разбира се. Но дали трябва да участваме ние в това нещо, нека да се запитаме“, каза още той и попита това ли е бъдещето на България. „Аз не мисля, че искаме това. Т.е. когато говорим за НАТО, трябва да си зададем въпроса – има ли смисъл от участието на България в НАТО“, заяви Сидеров.", "date": "2019.03.15", "title": "Сидеров: България не трябва да бъде фронтова линия срещу Русия"}
{"url": "https://www.faktor.bg/bg/articles/novini/svyat/-nyu-york-tayms-kolko-dalgo-shte-bade-otlaganeto-na-brekzit", "text": "Британските депутати одобриха предложението на премиера Тереза Мей да поиска от Брюксел отлагане на излизането на Великобритания от Европейския съюз, съобщава в. \"Индипендънт\". Британското правителство заяви, че ако депутатите одобрят споразумение за Brexit до 20 март, то ще се опита да договори с ЕС отлагане на Brexit до 30 юни. Ако до тази дата обаче не бъде постигнато споразумение, то има вероятност отлагането да е много по-дълго - например две години, предава БТА. Правителството се надява този краен срок да убеди бунтарите сред консерваторите да подкрепят сделката на Мей предвид опасността, ако не го направят, това да доведе до сериозно отлагане на Brexit. Тереза Мей ще подложи на трето гласуване сделката си за Brexit, след като депутатите изразиха съгласие с предложението на премиера да бъде поискано от ЕС дългосрочно отлагане на Брекзит, ако до следващата сряда не бъде постигнато споразумение за излизане от блока, пише \"Дейли телеграф\". Решението за трети парламентарен вот по сделката за Brexit може да доведе до сериозен конституционен сблъсък с председателя на Камарата на общините Джон Бъркоу, тъй като според парламентарните правила едно и също предложение не може да бъде гласувано в същата парламентарна сесия, след като веднъж вече е било отхвърлено. Ако Бъркоу реши да блокира третото гласуване по сделката за Brexit, Мей няма да има друг избор освен да помоли ЕС за дългосрочно отлагане на Brexit. Източници от Европейския съюз намекнаха, че при подобни обстоятелства ще бъде необходимо отлагане на излизането на Великобритания от ЕС с поне една година, отбелязва британското издание.  Това, което остава неясно сега, е колко дълго ще бъде отлагането на Brexit, отбелязва в. \"Ню Йорк таймс\". Резултатът от вчерашното гласуване донесе облекчение на Тереза Мей, чийто контрол върху Brexit се изпари през последните дни, като кулминацията бе откритото противопоставяне на част от министрите й при гласуването в сряда, с което бе отхвърлена възможността за Brexit без сделка. При сегашното положение Великобритания почти със сигурност няма да напусне Европейския съюз до две седмици, освен ако лидерите на ЕС не отхвърлят молбата й за отлагане на Brexit и тя не излезе от блока без споразумение, пише в. \"Вашингтон пост\". Часовникът трака все по-силно с всеки изминал ден. Мей приканва депутатите да направят трудния избор: да подкрепят отхвърленото й два пъти споразумение при третото гласуване по него следващата седмица или да се изправят пред опасността от отлагане на Brexit за неопределен момент в бъдещето Този път всичко се случи, както желаеше британският премиер, пише френският вестник \"Монд\" за вчерашното гласуване в британския парламент. Текстът, реализиращ стратегията й депутатите да бъдат накарани да гласуват за постигнатата от нея сделка с ЕС на 27-те, получи широка подкрепа - не само от дисциплинирани консерватори, но и от поддръжници на по-умерения Brexit, които разчитат да получат допълнително време, за да постигнат целите си. Одобреното снощи предложение обаче създава за Мей ангажимента да договори с ЕС отлагане на Brexit до 30 юни, но при условие, че британският парламент одобри до 20 март постигнатото от нея споразумение с Брюксел, което до този момент той отхвърли два пъти.", "date": "2019.03.15", "title": "\"Ню Йорк таймс\": Колко дълго ще бъде отлагането на Брекзит?"}
{"url": "https://www.faktor.bg/bg/articles/tsvetanov-testva-novite-iztrebiteli-f-16", "text": "\"С огромен интерес днес участвах в симулация на полет с изтребителя F-16 Блок 70. За целта компанията, производител на самолетите - \"Локхийд Мартин\", осигури оригинален симулатор. Всички присъстващи имахме възможността да се запознаем с оперативните способности на F-16 Блок 70, който компанията предлага на Българските военновъздушни сили\", написа във Фейсбука си зам.-председателят на ГЕРБ Цветан Цветанов. \"След симулацията посочих, че след успешни преговори между правителствата на България и на САЩ биха се постигнали резултати от взаимен интерес. Това би позволило през юли тази година да бъде ратифициран договорът от Народното събрание на България. Страната ни изпълнява ангажиментите си да модернизираме българската армия и да изградим оперативни способности, съвместими с нашите партньори от НАТО. Днес лично се убедих, че самолетът F-16 Блок 70 разполага с най-модерната технология и неговото придобиване ще задълбочи стратегическото ни партньорство със САЩ за десетилетия напред и ще направи армията ни напълно интегрирана с изграден капацитет, съответстващ на НАТО\", коментира председателят на ПГ на ГЕРБ.", "date": "2019.03.15", "title": "Цветанов тества новите изтребители Ф-16"}
{"url": "https://www.faktor.bg/bg/articles/tass-sasht-nalozhiha-vizovi-ogranicheniya-na-sluzhitelite-na-mezhdunarodniya-nakazatelen-sad", "text": "Съединените щати налагат ограничения за издаването на визи за влизане в страната на персонала на Международния наказателен съд (МНС). Това съобщи държавният секретар на САЩ Майкъл Помпео пред репортери в Държавния департамент, цитиран от TACC. \"Обявявам ограничение за издаване на визи на лица, които са пряко отговорни за разследването на МНС срещу американски граждани. Ограничения се налагат на тези служители, които предприемат или са предприели стъпки за провеждане на такова разследване\", каза той.", "date": "2019.03.15", "title": "САЩ наложиха визови ограничения на служителите на Международния наказателен съд"}
{"url": "https://www.faktor.bg/bg/articles/mvr-kupuva-nad-300-avtomobila-za-patruli-tazi-godina", "text": "През 2019 година предстои МВР да закупи над 300 нови автомобила, които да подпомогнат полицейските служители в ежедневната им работа. Колите ще бъдат разпределени на Областните дирекции на МВР в страната и ще се ползват за патрулно-постовата дейност, съобщи в Разград заместник-директорът на Главна дирекция \"Национална полиция\" старши комисар Благородна Макева. Тя уточни, че нови коли ще бъдат предоставени и на полицейската дирекция в лудогорския град. Макева каза още, че през настоящата година със средства, осигурени по международен проект, ще бъдат ремонтирани специалните помещения за настаняване на малолетни и непълнолетни и за работата с деца, които са под полицейска закрила. Директорът на Главна дирекция \"Борба с организираната престъпност\" главен комисар Ивайло Спиридонов подчерта, че основната задача, която стои пред органите на МВР за тази година, е безпроблемното провеждане на предстоящите европейски и местни избори. Той изрази надежда, че служителите в Областните дирекции на МВР ще направят необходимата организация, за да не се стига до опорочаване на изборния процес. В Разград днес представителите на ръководството на МВР присъстваха на представянето на отчет-анализа за дейността на Областната дирекция на МВР в Разград през 2018 г. Те дадоха висока оценка за работата на дирекцията, като посочиха, по брой престъпления на 100 000 население Разградската дирекция е на 18-то място в страната, но разкриваемостта е с 20 процента по-висока в сравнение със средната за страната.", "date": "2019.03.15", "title": "МВР купува над 300 автомобила за патрули тази година"}
{"url": "https://www.faktor.bg/bg/articles/novini/svyat/sistemata-na-es-sreshtu-dezinformatsiyata-shte-zaraboti-ot-sledvashtata-sedmitsa", "text": "Системата на ЕС за противодействие на дезинформацията ще започне работа в понеделник следващата седмица, съобщи Европейската комисия. Тя ще разполага с представители във всяка държава от ЕС.  Всички те ще събират данни от открити източници за засечени дезинформационни кампании, независимо къде се намира техният източник. Целта е ЕС да съгласува общ отговор за противодействие, включително с насочване на вниманието на гражданите към опитите за разпространение на неверни данни. Участниците в системата ще обменят оценки и наблюдения за посоките на дезинформационните дейности, както и опита си в противодействието. Принос за работата на системата ще имат също доброволци за проверка на достоверността, научни работници, НАТО и държавите от Г-7 (Канада, Франция, Германия, Италия, Япония, САЩ и Великобритания).  От страна на институциите на ЕС ще участват Европейската служба за външна дейност, както и специалисти по действия при кризи, по киберсигурност и хибридни заплахи.", "date": "2019.03.15", "title": "Системата на ЕС срещу дезинформацията ще заработи от следващата седмица"}
{"url": "https://www.faktor.bg/bg/articles/rusiyat-sad-otkaza-da-arestuva-zam-predsedatelya-na-darzhavnata-duma-za-podkup-ot-3-mlrd-rubli", "text": "Ленинският съд на Екатеринбург отказа да арестува заместник-председателя на Държавната дума Вадим Белоусов, задържан по обвинение за получаване на подкуп от три милиарда рубли. \"Съдът отказа да удовлетвори молбата на следователя\", каза съдия Надежда Ханкевич. По-рано стана ясно, че Белоусов от 2010 до 2014 г., заедно с бившия управител на Челябинската област Михаил Юревич, който сега се крие от наказателно преследване в чужбина, е получил подкуп от ръководителя на холдингово дружество, ангажирано с поддръжката на пътищата. За тази цел ръководството на дружеството осигури победи на търгове, а лицата, контролирани от подкупи, бяха назначени за директори на държавни предприятия. Членът на долната камара на парламента Александър Хинштейн съобщи в края на миналата година, че заместникът на Белоусов от \"Справедлива Русия\" може да бъде подведен в наказателно дело за корупция. По това време стана известно, че Държавната дума лишава Белоусов от имунитет и се съгласява да започне разследване.", "date": "2019.03.15", "title": "Руският съд спаси от ареста зам.-председателя на Държавната дума"}
{"url": "https://www.faktor.bg/bg/articles/novini/svyat/koy-e-teroristat-ot-krayst-charch-i-zashto-na-palnitelite-mu-ima-balgarski-imena", "text": "„Обикновен бял мъж на 28 години” – така описва себе си австралиецът Брентън Тарънт в пространен текст, наречен „Великата замяна”. Започва да го пише две седмици преди да се включи в нападение срещу две джамии в Нова Зеландия, отнело живота на около 50 души по време на петъчната им молитва – като излъчва на живо как отнема животите на невинни и невъоръжени хора. Какво обаче кара един млад мъж да се превърне в радикализиран терорист? Публикациите му в социалните мрежи и особено „Великата замяна” показват един на пръв поглед ясно мотивиран, но всъщност много объркан човек. „Имах слаб интерес към учението по време на ученическите ми години, едвам завърших. Не съм ходил в университет, защото нямах интерес към нищо, което университетът ми предлагаше”, пише още в началото на манифеста си Тарънт. Според публикации в австралийски медии, той е работил дълго време като фитнес инструктор и нищо в поведението му не е показвало склонност към расово и религиозно мотивирана агресия. По-късно обаче той започнал да пътува в чужбина и поведението му се променило. В манифеста даже е посочен моментът, в който е станало това – пролетта на 2017 г. Като основен фактор стрелецът посочва терористично нападение в Стокхолм, при което загива дете – Ебба Акерлунд. „Не можех повече да подминавам атаките, те бяха срещу моите хора, срещу моята култура, срещу моята вяра и моята душа”, пише Тарънт. Той с гняв описва как във френските градове „нашествениците са мнозинство” и заявява, че при сегашния естествен прираст на мигрантите, скоро целият континент ще бъде овладян от тях. Обявява се като фашист, като обвинява както консерваторите („консерватизмът е корпоративизъм под прикритие”), така и либералните политици (според него – „предатели” с лидер Ангела Меркел, която трябва да бъде ликвидирана) за създалата се ситуация. Така публикациите в акаунтите му в „Туитър” и „Фейсбук” през последните месеци се оказват пълни с антимюсюлмански и антиимигрантски изказвания и заплахи. Във вече изтритите профили се виждат и оръжията, използвани в атаката и пълнителите им. На тях са изписани имената на терористи, атакували мюсюлмани – Александър Бисонет, убил шестима в Квебек и Лука Траини от Италия. Преобладават обаче историческите битки и имена на владетели, водили сражения с Османската Империя – виждаме по оръжията неразривно свързаните с българската история „Шипченски проход 1877-1878”, „Булаир 1913” (когато българската армия разгромява турска дивизия), „Константин II Асен” (един от последните български владетели), „Фружин” (водач на въстание срещу османската власт) или битката при Виена от 1683 г. Във видеото от стрелбата се чува как, освен военен марш, терористът слуша в колата си босненската сръбска четническа песен „Караджич води сърбите си”.  Няма данни Тарънт да има балкански корени, той самият заявява, че има английска, шотландска и ирландска кръв. „Великата замяна” обаче съдържа много препратки към региона, Османската империя и съвременна Турция. Тарънт посочва, че мъсти за „стотиците хиляди жертви на нашествениците на европейските земи в историята” по същия начин, по който отговаря със сила заради „хилядите европейски животи, отнети при терористични актове на европейска земя”. Той директно се обръща към турците с думите: „Можете да живеете в мир в своите земи и нищо лошо няма да ви се случи – на източния бряг на Босфора. Ако обаче се опитате да живеете на европейски земи, навсякъде западно от Босфора, ще ви избием (…) Идваме за Константинопол и ще унищожим всяка джамия и минаре в града”. Заедно с тях извън Европа според него трябва да са и другите етнически малцинства, сред които – и ромите. Реджеп Ердоган пък е посочен като „лидерът на най-голямата ислямистка група в Европа” и важна цел за ликвидиране. Терористът изразява и надежда Турция да бъде изхвърлена от НАТО и да бъде третирана като вражеска сила. Очакванията му включват и гражданска война в САЩ заради правата на притежателите на огнестрелно оръжие. Терористът е категоричен: „Демокрацията е власт на тълпата, а тълпата е под контрола на нашите врагове” и е категоричен, че промяната се постига само със сила. Текстът върви хаотично ту под формата на биографичен разказ, ту като ръководство, ту като \"Най-често задавани въпроси\", в които изведнъж се появяват заплахи към идеологическите врагове.  Като свой вдъхновител посочва друг бял екстремист с манифест – норвежеца Андерш Брейвик. Подобно на него, той призовава последователите си да го последват в радикалните си действия. В същото време Брентън Тарънт заявява, че няма намерение да се сражава със силите на реда (т.е. срещу други въоръжени хора) и споделя надеждата да оцелее и да бъде хвърлен в затвора. Любопитен детайл е, че конспиративна теория (на която се базират призивите за терор) в манифеста – чак до названието му, е най-малкото „вдъхновена” (до степен на плагиатство) от „Великата замяна” на френския писател Рено Камю. В книгата си от 2012 г. той твърди, че европейските корпоративни и политически елити искат да сменят цялото население на Стария континент с мигранти от Близкия Изток и Северна Африка. Тази тема е коментирана и от влиятелния руски теоретик на евразийската политическа мисъл Александър Дугин. Терористът Тарънт никъде не споменава нито Камю, нито Дугин тепърва ще стане ясно дали загриженият за бъдещето на Европа млад мъж със слаб интерес към учението всъщност не е преписал и доукрасил написаното от друг.", "date": "2019.03.15", "title": "Кой е терористът от Крайст чърч и защо на пълнителите му има български имена"}
{"url": "https://www.faktor.bg/bg/articles/sadat-pita-koy-e-dopisval-v-teftercheto-na-ivancheva", "text": "Неизвестен човек е дописвал цифри в тефтерчето на отстранения и подсъдим кмет на \"Младост\" Десислава Иванчева. Това стана ясно на поредното заседание по делото срещу нея в Специализирания съд, предаде news.bg. Графологична експертиза установила, че числото 40 000 не е написано от кмета Иванчева. В тефтерчето имало и друго число, което също било от неизвестен човек. Затова съдът нареди до началото на април експертите да установят дали това не е другият подсъдим по делото - Петко Дюлгеров. Според експертите Иванчева имала много специфичен почерк. След заседанието по делото прокурор единствено обясни, че се очаква експертиза. На въпрос защо сега ще се отговаря на въпроса дали вторият почерк е на Дюлгеров, а едва по-късно евентуално ще се търси ако не е на Дюлгеров, чий е, прокурорът не даде обяснение, а само заяви, че такава е процедурата: Експертите ще преценят, съдът ще вземе решение, бяха отговорите на прокурорката. Съдът също така върна на кметицата шофьорската й книжка, трите й мобилни телефона и две СИМ карти. При разпечатването на веществените доказателства обаче се оказа, че телефоните не са сред тях и сега прокуратурата има за задача да ги открие. Самата Десислава Иванчева коментира, че освен дописвани цифри има и цяла новопоявила се страница. Тефтерът е от Столична община и много хора имат такива, обясни Иванчева пред журналистите. По думите й има много други доказателства, които са подправени, а освен това има и изчезнали. Доказателствата не се съхраняват както е редно, според нея. Играем си непрекъснато на гоненица с прокуратурата, заяви Иванчева и посочи, че например са издирвали записи, които уж били случайно забравени. Прокуратурата не за първи път лъжи, посочи тя. Думите й бяха подкрепени и от Биляна Петрова.", "date": "2019.03.15", "title": "Съдът пита: Кой е дописвал в тефтерчето на Иванчева?"}
{"url": "https://www.faktor.bg/bg/articles/oblachnostta-shte-namalyava-pokachvane-na-temperaturite", "text": "Днес от северозапад облачността ще намалява до предимно слънчево, само в източните райони ще се задържи значителна и на места ще превали дъжд. Вятърът ще се ориентира от запад-северозапад и ще е слаб до умерен. Максималните температури ще са от 9° до 14°, съобщи „Фокус“. Атмосферното налягане слабо ще се повишава, но ще остане по-ниско от средното за месеца. Над Черноморието ще е предимно облачно и до около обяд ще превали дъжд. Ще духа слаб вятър от запад-северозапад, привечер ще се ориентира от югозапад. Максималните температури ще са 8°-10°. Температурата на морската вода е 7-8°. Вълнението на морето ще бъде 1-2 бала. Над планините в масивите от Западна България, а до около обяд и в източните ще има валежи от слаб сняг, по най-ниските части - от дъжд. След обяд ще е почти без валежи, а облачността ще се разкъсва и намалява. Ще духа умерен северозападен вятър. Максималната температура на 1200 метра ще бъде около 3°, на 2000 метра - около минус 4°.", "date": "2019.03.15", "title": "Днес ще има повече слънчеви часове"}
{"url": "https://www.faktor.bg/bg/articles/zapochva-deloto-za-ekstradatsiya-na-anglichanina-s-53-samolichnosti", "text": "Започва делото за екстрадиция на англичанина с 53 самоличности в Бургас. 41-годишният Оуен беше задържан след спецакция на полицията в Бургас на 11 март. Британецът е извършител на множество въоръжени грабежи, както и обир на автосервиз, разположен на територията на град Лийдс. За него има издадена европейска заповед за арест. Той се е представял с 53 различни самоличности.", "date": "2019.03.15", "title": "Започва делото за екстрадиция на британеца с 53 самоличности"}
{"url": "https://www.faktor.bg/bg/articles/lekari-izrodiha-po-speshnost-bebe-na-28-sedmitsi-sled-katastrofa", "text": "Лекари от двете университетски болници \"Пирогов\" и \"Майчин дом\" изродиха преждевременно по спешност бебе на ранена в катастрофа родилка. 21-годишната бременна пострадала тежко при пътнотранспортно произшествие между две коли на 10 март. Докарана е в \"Пирогов\" с опасност за живота. Екипът на Централна реанимация стабилизира състоянието й, съобщиха от \"Пирогов\". За да бъде спасено бебето й, което е едва в 28-а гестационна седмица, се сформира съвместен екип между акушер-гинеколози от \"Майчин дом\" и \"Пирогов\". Лекарите правят всичко, което е по силите им и след продължителна операция израждат момче с тегло 1300 грама, 39 см, допълват от болницата. Майката и детето са настанени за интензивно лечение и активно наблюдение в реанимацията. За последните 6 месеца това е вторият случай на съвместни мерки на двете болници за спешна реакция при множествени травми от автомобилни катастрофи с бременни, като лекарите наблюдават тревожната тенденция на зачестили случаи на пострадали родилки при ПТП. Междувременно неонатолози спасиха живота на две бебета, родили се с екстремно ниско тегло - под 1 килограм, и прекарали месеци в интензивното отделение в АГ болница в Пловдив.", "date": "2019.03.15", "title": "Съвместен екип от \"Майчин дом\" и \"Пирогов\" изродиха бебе на 28 седмици след катастрофа"}
{"url": "https://www.faktor.bg/bg/articles/s-razpit-na-svideteli-tragna-dnes-deloto-sreshtu-miroslav-borshosh", "text": "С разпити на свидетели продължава делото срещу бившия изпълнителен директор на НДК Мирослав Боршош и бившия председател на Съвета на директорите Валентин Кръстев.  Според прокуратурата, двамата са изразходвали не по предназначение близо 3,5 милиона лева от отпуснатите пари за ремонта на НДК. Мирослав Боршош е обвинен в длъжностно присвояване в особено големи размери, умишлена безстопанственост и сключване на множество неизгодни сделки.  До него на подсъдимата скамейка застава и председателят на Съвета на директорите Валентин Кръстев. Обвиненията срещу него са за принуда чрез заплаха на трима служители на НДК. Те са били назначени за членове на комисията по провеждане на обществената поръчка за ремонта на НДК. Според събраните от прокуратурата доказателства, Кръстев ги накарал със заплахи да подпишат протокол, за да се занижат техническите показатели на едни от участниците и да се завишат - на друг кандидат. Срещу тях съдът допусна иск от страна на НДК за около 500 000 лева и от финансовото министерство за близо 3,5 млн. лева.", "date": "2019.03.15", "title": "С разпит на свидетели тръгна днес делото срещу Мирослав Боршош"}
{"url": "https://www.faktor.bg/bg/articles/sadii-nastoyavat-da-bade-otteglen-proekta-za-promeni-v-zakona-za-sadebnata-vlast", "text": "С писмо до Правната комисия, Съдийската колегия на Висшия съдебен съвет и министъра на правосъдието Съюзът на съдиите в България /ССБ/ поиска оттегляне на законопроекта за промени на Закона за съдебната власт, който днес влиза за първо четене в пленарната зала. Изразяваме безпокойство за това, че се подготвя съществено изменение в устройствения акт на съдебната власт, без преди това да се направи необходимият анализ за приложението на изменяните правни институти, както и да се проведат консултации със съдийската общност и обществено обсъждане на проекта, посочват в писмото от съсловната организация. В писмото са изредени конкретните разпоредби, за които от съсловната организация настояват да бъдат обсъдени с общността преди да влязат в парламентарната зала. Припомняме, че проектът за изменения на ЗСВ беше изненадващо внесен на 1 март от група депутати от ГЕРБ, ДПС и Обединени патриоти, без да е станало известно откъде са дошли сигналите до законодателите за проблемно прилагане на разпоредбите на ЗСВ, за които се предлагат новите промени, засягащи конкретно съдиите, а именно: провеждането на конкурсите, състава на конкурсните комисии, дисциплинарното производство, посочва \"Дневник\". Експресното преминаване на проекта през правната комисия до пленарната зала събуди въпросителни не само сред магистратската общност, тъй като само три години са изминали от приемането на радикалните промени в Конституцията и ЗСВ през 2016 г. и все още няма задълбочена оценка на действието им. Освен това в проектопромените се предлага регламент за казуси, каквито не са настъпвали досега, за да се налага да бъдат уреждани в спешен порядък, например при предсрочно прекратяване на мандата на Главния инспектор на Инспектората на ВСС следващият да не довършва мандата му, а да реализира свой. Нова регламентация е предложена и за възможностите бившите инспектори да заемат длъжности извън тези, които са заемали преди избирането им в ИВСС. Стана законодателна практика да се внасят законопроекти от групи депутати с тотално игнориране на изискването на Закона за нормативните актове, какъвто е и конкретният случай: за необходимост и обоснованост на измененията, за откритост и публичност на обсъжданията, и то обсъждания с професионалните общности и заинтересуваните граждани. \"Считаме, че нито едно от тези изисквания не е спазено при изработването и внасянето в Народното събрание на поредния проект за изменение на Закона за съдебната власт. Освен това се пренебрегва и обезсмисля дейността на създадената в Министерството на правосъдието работна група, която има за задача именно подготовка на необходимите и полезни изменения в съдебния закон. Не се разбира от мотивите към проекта какво налага спешното им приемане без при това да е спазен предвидения в Закона за нормативните актове ред, който е гаранция за предвидимост, прозрачност и стабилност на законодателния процес\", пишат в писмото от ССБ. Предлагат се и изменения в процедурите за конкурсите и състава на конкурсно-атестационните комисии. Предвижда се съдиите, прокурорите и следователите да обжалват само на една инстанция решенията на конкурсните и атестационните комисии. Целта е ускоряване на процедурите. От ССБ обаче посочват, че причините за бавенето не са изследвани, че обжалването на кадровите решения на ВСС не е единствената причина и че организацията и подготовката на конкурсите за назначения е работа и задължение на Висшия съдебен съвет.", "date": "2019.03.15", "title": "Съдии настояват да бъде оттеглен проекта за промени в Закона за съдебната власт"}
{"url": "https://www.faktor.bg/bg/articles/novini/svyat/voynata-v-siriya-navliza-v-devetata-godina-zhertvite-sa-nad-370-000-13-mln-sa-bezhantsi", "text": "Над 370 000 души са убити от началото на войната в Сирия, навлизаща днес в деветата си година. Това сочи равносметка, публикувана от Сирийския център за наблюдение на човешките права, предаде Франс прес. Сред жертвите има 112 623 цивилни, включително повече от 21 000 деца и 13 000 жени, посочват правозащитниците, разполагащи с обширна мрежа от източници в цялата страна. Избухнал по време на предприети от режима кръвопролитни репресии срещу мирни продемократични демонстрации, конфликтът в Сирия се превърна с течение на годините в комплексна война с участието на бунтовнически групировки, джихадистки движения и чуждестранни сили, водена на все по-разпокъсана територия, констатира АФП, цитирана от БТА. Убити са около 125 000 войници от сирийската армия и от съюзени с нея милиции, сочат новите данни на СЦНЧП. Загинали са и 67 000 бойци от други, например кюрдски сили. Освен това са убити и близо 66 000 джихадисти, по-специално от групировките \"Ислямска държава\" и Хаят Тахрир аш Шам, бившия сирийски клон на Ал Кайда, добавят правозащитниците. Същевременно конфликтът е изпратил милиони сирийци в изгнание. Неправителствените организации все още информират за нови зверства и посегателства срещу правата на човека от страна на режима, обвиняван в смъртоносни химически атаки, изтезания и произволни арести. Общо около 13 милиона сирийци са били разселени или са избягали в други страни. През последните години режимът на Башар Асад успя да си върне много изгубени територии, превзети преди време от бунтовници и джихадисти, благодарение на основните си съюзници - Русия и Иран, но една трета от земите на страната все още не са под контрола на Дамаск. Войната причини масови разрушения на инфраструктури и унищожи редица ключови сектори от икономиката, включително петролния. Щетите се оценяват на 400 милиарда долара (353 милиарда евро). Президентът Асад заяви в неделя, че страната му е в \"икономическа блокада\" заради международните санкции, наложени на режима от началото на войната. Изцяло в дипломатическа изолация от 2011 г. насам, сирийският режим от известно време плахо се завръща на регионалната сцена, заключава АФП във връзка със скорошните съобщения от Обединените арабски емирства и Бахрейн, че откриват отново посолствата си в Дамаск.", "date": "2019.03.15", "title": "Войната в Сирия навлиза в деветата година, жертвите са над 370 000, 13 млн. са бежанци"}
{"url": "https://www.faktor.bg/bg/articles/otselyal-ot-strelbata-v-kraystcharch-allah-me-spasi", "text": "Аллах ме спаси, каза оцелял след стрелбата в новозеландския град Крайстчърч, предаде Би Би Си. Свидетелят, наречен Рамзан Али, разказа своите спомени от атаката срещу джамията \"Маджид ал Нур\" в центъра на града. \"Един мъж влезе и откри огън напосоки. Куршумите летяха навсякъде, стъклата се трошаха и падаха. Чух как стрелецът зареди оръжието си седем пъти. Благодарение на Всемогъщия и Всемилостивия аз се отървах невредим. Моят братовчед бе прострелян в крака по време на молитвата\", разказа мъжът. Четирима екстремисти бяха задържани за убийството на 49-те мюсюлмани в два храма. Към този момент е известна самоличността на един от арестуваните. Той се казва Брентън Тарант и е австралиец. Мъжът ден преди атаката разпространи манифест, в който пое отговорността за атентата.", "date": "2019.03.15", "title": "Оцелял от стрелбата в Крайстчърч: Стрелецът зареди оръжието си седем пъти"}
{"url": "https://www.faktor.bg/bg/articles/tsacheva-monitoringat-za-balgariya-mozhe-da-otpadne-prez-esenta", "text": "Правосъдният министър Цецка Цачева изрази надежда механизмът за сътрудничество и проверка по отношение на България да отпадне през есента. От парламентарната трибуна Цачева очаква до юли устен доклад в тази насока. Цачева отчете, че по отношение независмост и отчетност в съдебната система България е направило всичко, което се очаква. Освен това са изпълнени препоръките за уеднаквяване на натовареността. Вървят реформи в насока реформа на електронното правосъдие.", "date": "2019.03.15", "title": "Цачева: Мониторингът за България може да отпадне през есента"}
{"url": "https://www.faktor.bg/bg/articles/gerb-otgovori-na-volya", "text": "На работна среща следващата сряда ГЕРБ ще представи пред \"Воля\" изпълнението на управленската програма до момента. Това стана известно от думите на председателя на ПГ на ГЕРБ Цветан Цветанов пред журналисти в парламента. Вчера от \"Воля\" заявиха, че напускат парламента, днес обаче част от групата беше в пленарна зала и се регистрира за откриване на заседанието. Цветанов заяви, че вчера е разговарял с председателя на \"Воля\" Веселин Марешки, който е поискал обстоен разговор по отношение на законодателните инициативи, свързани с изпълнение на управленската програма на мнозинството. От \"Воля\" държат да са наясно какви са приоритетите, които стоят за изпълнение в оставащите две години и каква е тяхната активност в тази посока, посочи Цветанов. Той допълни, че темите са свързани с образованието, здравеопазването и доходите.  Цветанов подчерта, че ГЕРБ няма да прави компромис по отношение на евроатлантическите ангажименти на страната. Чули сме мнението на представителите на \"Воля\", но няма да направим отстъпка, допълни Цветанов във връзка с искането на \"Воля\" за спиране на процедурата за купуване на нови бойни самолети.  По отношение на проблемите с кворума тази сутрин, Цветан Цветанов обясни, че днес е имало извънреден председателски съвет и затова се е получило забавяне.", "date": "2019.03.15", "title": "ГЕРБ отговори на \"Воля\": Няма да отстъпим от евроатлантическите ангажименти на страната ни"}
{"url": "https://www.faktor.bg/bg/articles/proizvoditelite-na-f16-veche-zapochnahme-izrabotkata-na-iztrebitelite-za-balgariya", "text": "Фирмата производител на американските изтребители Ф-16 база 70 „Локхийд Мартин“ представи симулатор на самолетите, които страната се готви да купи. В столичен хотел от компанията показаха с виртуален експеримент какви са способностите на машината. Пред Faktor.bg мениджърът за Ф-16 Джим Робинсън успокои скептици като бившия депутат Славчо Велков, че американците имало опасност да ни преметнат, тай като още нямало готови самолети. Робинсън заяви, че частите за изтребителите вече се правят. По думите му се подготвят 30 самолета, които ще бъдат продадени в още няколко страни. „Разликата между самолетите Ф16 и „Грипен“ на първо място е в технологията, но ние имаме политика да не коментираме конкурентите си и какво те предлагат на страната ви. Американските изтребители на първо място ускоряват по-бързо, имат по-голям капацитет за товар на оръжия, както и по-дълго летателно време. По статистически данни изтребителите Ф16 са по-добри във въздушен двубой. Има система с автопилот, която спасяват пилота, ако изгуби контрол над машината“,  „Ние предлагаме част от пакет, който е предназначен за ВВС на България. Нямам представа какво са предложили от „Грипен“ и дали щеше на страната ви да излезе по-евтино или по-скъпо, ако бяхте предпочели шведската марка. Искам да успокоя хората в страната ви, които се съмняват, че самолетите нямало да бъдат произведени. Вече се правят първите компоненти за самолетите Ф16 блок 70. Ще започнем да ги сглобяваме още това лято, тъй като вече имаме 30 поръчки. Става въпрос за Бахрейн, Тайван и Словакия, които също са поръчали от този вид машини“, каза още Робинсън, който уточни, че ще има специални курсове за обучение на нашите летци на територията на България. По време на представянето на самолетите от \"Локхийд Мартин\" дадоха възможност на репортери да \"управляват\" изтребителя виртуално, да пилотират и да свалят цели.", "date": "2019.03.15", "title": "„Локхийд Мартин“: Скептиците в България да са спокойни, вече строим новите изтребители Ф-16"}
{"url": "https://www.faktor.bg/bg/articles/novini/balgariya/sindikati-ne-obvinyavayte-uchitelite-pri-brutalni-deystviya-ot-uchenitsi", "text": "Синдикатът \"Образование\" към КТ \"Подкрепа\" алармира с тревога за поредната медийна и обществена ескалация на обвинения към българските учители по повод на лавинообразно нарастващата агресия в българските образователни институции. Това се посочва в анализ от синдиката, озаглавен \"Учителската професия - между агресията и отговорността\".   В него се отбелязва, че в последните години всички опити за формиране на нова политика за превенция на агресията в образователната система се правят по възможно най-грешния начин и подход - чрез вменяване на само и единствено повече, предимно административни, задължения за българския учител и директор. Резултатът от това при ситуации на агресия е негативна, тенденциозна и с ужасни последици обществена реакция, нагнетена до истерия и от медиите, с грозни обвинения, публично разследване и предрешени присъди и санкции за педагозите, но без дори и намек за една от основните и важни причини за това - ролята на възпитанието чрез и в агресия вътре в семейството, заявяват от учителския синдикат. И информират, че в новата стратегия за възпитанието в образователния процес отново се акцентира на задълженията на учителя да гради ценности, но волно или неволно се пропуска задължението на родителите/настойниците и отговорността на българското семейство за възпитанието на децата. \"Няма и помен за действащи начини за оказване на подкрепа и помощ, както и на санкции за родителите, които не могат, не искат или са се предали да поставят моралните устои и етика на своето дете. Няма налични наказателни инструменти за родители, които с думи и дела са възпитали децата си в агресия, нетолерантност и бруталност\", коментират синдикалистите.   Според тях формирането на работеща национална политика за превенция на агресията в образователните институции е задължително обвързана в колаборация с работата и на всички общински и държавни институции, имащи отношение с възпитанието и социализацията - социалните служби, Агенцията за закрила на детето, Министерството на вътрешните работи, общинските администрации и други. За съжаление, това не се вижда ясно изразено и регламентирано в тази стратегия, което поставя на карта ефективността на този важен документ.   Наредбата за приобщаващото образование дефинира видовете подкрепа при кризисни за образователните дейности ситуации, но липсата на ефективни инструменти за въздействие от страна на учители и директори, отсъствието на всякаква отговорност, която да е вменена на семейството като най-важен елемент в този процес, я превръща в поредния документ на фиктивна образователна политика. Тази липса на ефективна образователна политика за превенция на агресията в българското училище мултиплицира агресията сред учениците. Нарастват непрестанно и ще нарастват гарантирано случаите на насилие - физическо и вербално, на брутални действия между ученици, както и недопустимо такива към учители и директори, се констатира в анализа. В него Синдикатът \"Образование\" категорично настоява да се спрат всички публични обвинения към българския учител при брутални действия от деца и ученици, независимо от обекта на насилие - деца или работещи в образователната система. Крайно време е българските институции да се отърсят от неоправдания страх от родителите и ясно и безусловно да им вменят задължението и отговорността да възпитават и социализират, да учат своето дете в толерантност, в зачитане правата на съучениците им и в уважение към учителите. За родителите, които не се справят, да има адекватни санкции и наказания - административни и финансови, по подобие на добрите европейски модели, настояват от учителския синдикат.   И заявяват, че липсата на добри и работещи практики срещу агресията в обществото, респективно в училище, грубите обвинения и предрешеното обществено порицание на учителите, които са винаги дежурните виновни, поставят българския учител в унизителната позиция на виновен за чужди грехове. \"Педагозите всекидневно са принудени да търпят обиди от ученици, от родители и \"препоръки\" от \"страхливи\" институции. И това е ситуацията в цяла България!\", коментират от синдиката.   В анализа се посочва, че в \"образователната система вече се усеща осезаемо нарастващо напрежение в бранша, което се генерира от всекидневните проверки и жалки препоръки, които са едно измиване на ръцете на институциите, в случаите на бруталност между ученици, сякаш с презумпцията, че учителите са отговорни и възпитават в агресия. Не спират и обвиненията към директори и учители, защото не са провидци и прорицатели, за да предскажат и предотвратят следващия жесток побой между ученици, а семейството отдавна е абдикирало от крещящия проблем\".   Синдикатът \"Образование\" заявява, че, ако веднага не се приемат адекватни мерки, ако не се извършат необходимите законодателни промени и не се върне авторитетът на българския учител, ако не се спре да бъде сочен с пръст като единствен виновен, и не спрат да му налагат безсмислена бумащина, вместо уважение, то на мястото на 40 000 учители, които излизат от образователната система в следващите години, категорично няма да дойдат млади педагози, дори и при заплата от 2000 лева.   Затова от Синдиката \"Образование\", с председател Юлиян Петров, призовават да се спрат всички публични обвинения срещу учители и директори, призовават и за повече дискретност и респект към тази професия. \"Настояваме образователните институции да бъдат защитени с всички законови средства и кампании, защото материалното се строи бързо и видимо, а духовното - с много години. А кой народ може да върви напред, ако непрекъснато се озърта настрани, защото е заобиколен от душевни руини, морална деградация и брутална агресия. Време е да провидим бъдещето, а не да отглеждаме развалини. Ние от Синдиката няма да спрем да се борим за това\", заявяват от учителския синдикат.", "date": "2019.03.15", "title": "Синдикати: Не обвинявайте учителите при брутални действия от ученици"}
{"url": "https://www.faktor.bg/bg/articles/erdogan-s-propagandni-vnusheniya-omrazata-kam-myusyulmanite-dobiva-izmereniya-na-masovo-izbivane", "text": "По време на погребалната церемония, организирана по повод кончината турската професорка Берил Дедеоглу президентът на Турция Реджеп Ердоган засегна темата за терористичния акт в Нова Зеландия. Според него враждебното отношение към исляма вече е преминало бариерата на персоналните атаки, добивайки измеренията на масово избиване. Това предадоха турските медии.  Ердоган остро осъди въоръженото нападение срещу мюсюлманите, които се събрали на петъчна молитва в Нова Зеландия и допълни: „В света враждебността към исляма е във възход, тя вече премина границите на персоналните атаки и доби мащабите на масово избиване. Атентатът явно е дълго планирано и мотивирано действие, видно е, че това не може да се подмине само като спонтанна атака. Разбирането, което олицетворява този убиец е взело за мишена нашата страна, нашата нация и лично мен, ясно се вижда как това разбиране заразява като раково образувание и западните общества.“  Според Ердоган, ако не бъдат взети мерки, тези атаки неизбежно ще се увеличават.", "date": "2019.03.15", "title": "Ердоган: Омразата към мюсюлманите добива измерения на масово избиване"}
{"url": "https://www.faktor.bg/bg/articles/polsha-i-daniya-planirat-izgrazhdaneto-na-alternativen-gazoprovod-v-baltiysko-more", "text": "Полша е твърдо решена да сложи край на зависимостта си от руския природен газ. Заедно с Дания тя планира изграждането на алтернативен газопровод в Балтийско море, съобщава електронното издание на шведския вестник Svenska Dagbladet. По „Балтийския газопровод“ ще бъде доставяно синьо гориво от норвежките находища. За изграждането му обаче е необходимо разрешението на Швеция, но в Стокхолм все още се колебаят, коментират от редакцията.  Проблемът се корени в избраното трасе. Газопроводът трябва да бъде положен през екологично чувствително райони южно от Сконе, най-южната историческа провинция на Швеция. Проектът ще позволи изоставянето на „мръсните“ въглища, но въпреки това експерти предупреждават, че големият губещ от него ще бъде природата.  Новият газопровод трябва да бъде изграден до 2022 г., когато изтича договорът между Полша и Русия за доставка на природен газ.  Генералният директор на полската газопреносна мрежа Gaz-system Томаш Щепин пояснява, че 70% от консумирания от Полша газ идва от Русия. Тази зависимост не се харесва на поляците, включително по икономически причини. Когато един от доставчиците доминира толкова силно, става трудно да се договори намаляване на цените. Но има и други фактори. „Ние сме в много неприятна позиция. Няма стабилност, имахме няколко газови кризи, които засегнаха полската икономика. Сега искаме напълно да заменим руския газ с друг”, уверява Щепин. „Този проект е важен за Швеция, защото допринася за сигурността в целия Балтийски регион“, категоричен е Щепин, като същевременно обяснява, че Полша ще свърже балтийските държави и Украйна с нова газова мрежа, която няма да идва от Русия. За проекта Копенхаген и Варшава планират инвестиции в размер на около 15 млрд. крони.", "date": "2019.03.15", "title": "Полша свързва балтийските държави и Украйна с нова газова мрежа, която няма да идва от Русия"}
{"url": "https://www.faktor.bg/bg/articles/boing-737-800-sas-157-patnitsi-na-borda-katsna-avariyno-v-rusiya", "text": "\"Боинг 737-800\" направи аварийно кацане в град Сиктивкар в северната част на Русия, потвърдиха местните транспортни служители. Предполага се, че причината за инцидента е повреда в двигателя, предаде агенция Ruptly, цитирана от Нова телевизия. Самолетът е превозвал 157 пътници и шест членове на екипажа на борда. Самолетът е пътувал от град Мирни, разположен в източната част на Русия, до Москва. Всички пътници са невредими, каза официалният представител на местните транспортни власти за \"Спутник\".", "date": "2019.03.15", "title": "Боинг \"737-800\" със 157 пътници на борда кацна аварийно в Русия"}
{"url": "https://www.faktor.bg/bg/articles/merkel-stava-vse-po-populyarna-noviyat-lider-na-hds-gubi-odobrenie", "text": "Недоволството от федералното правителство в Берлин е високо, но канцлерът на ФРГ Ангела Меркел (ХДС) отбелязва нарастваща популярност сред германците. От друга страна, новият председател на християндемократите Анегрет Крамп-Каренбауер (АКК) губи одобрението на избирателите. Това са ключовите констатации в проучване на Infratest Dimap, проведено по поръчка на телевизионния канал ARD и националния ежедневник Die Welt. Общо 59% (+2% в сравнение с февруари) от гласоподавателите в Германия биха искали Меркел да остане на длъжност до края на мандата си, т.е. до есента на 2021 година. Само 37% (-2%) искат Меркел да „отстъпи мястото си по-рано“. Данните може би се дължат на факта, че удовлетворението от АКК, смятана за наследник на Меркел в Канцеларията на канцлерството, отслабва значително – с 8% до 37% в сравнение с предходно проучване.  От друга страна, 52% (+1%) са „много доволни\" или „доволни\" от Меркел, а 48% са „по-малко\" или „изобщо не са доволни\" от нея. Втори по популярност в страната е министърът на външните работи Хайко Маас (ГСДП) с 45% (+1%), следван от финансовия министър Олаф Шолц (ГСДП, 37%, непроменен). Следват Сара Вагенкнехт (36%, +1%), която обяви оттеглянето си от парламентарната група на „Левица“, лидерът на Свободната демократическа партия (СвДП) Кристиян Линднер (34%, -2%) и председателят на „Зелени“ Роберт Хабек (28%, без промяна). Общо 15% (без промяна) са доволни от парламентарния лидер на „Алтернатива за Германия“ Александър Галанд. В проучването почти няма промяна в рейтингите на партиите. Съюзът (ХДС/ХСС) остава най-популярен с 29%. Втора политическа сила са „Зелени“ с 19%. Следват ГСДП със 17% и „Алтернатива за Германия“ с 13%. „Левица“ остава с девет процента, а СвДП – с осем процента.", "date": "2019.03.15", "title": "Die Welt: Меркел става все по-популярна"}
{"url": "https://www.faktor.bg/bg/articles/geshev-se-sreshtna-s-shef-na-fbr", "text": "Замeстник-главният прокурор Иван Гешев, който е на официално посещение в САЩ, се срещна със заместник-директора на ФБР Дейвид Боудич във Вашингтон. По времето на разговора си двамата са обсъдили борбата с тероризма и сътрудничеството между правоохранителните органи на България и САЩ, съобщават от пресслужбата на прокуратурата.  Във водената от Иван Гешев делегация е и заместник-председателят на ДАНС Недялко Недялков.  В програмата на визитата са включени и работни срещи в Министерството на правосъдието, в Националния антитерористичен център на САЩ във Вашингтон, както и с федерални прокурори в Ню Йорк, занимаващи се с контратероризъм.", "date": "2019.03.15", "title": "Иван Гешев се срещна със зам.-шефа на ФБР"}
{"url": "https://www.faktor.bg/bg/articles/politolog-za-mareshki", "text": "„В чисто партиен план за „Воля“ това е трупане на точки за предстоящите европейски избори и демонстриране на политически мускули. В отношенията им обаче с управляващата коалиция това ще си проличи съвсем скоро“. Кова коментира в ефира на БНР политологът Любомир Стефанов по повод вчерашните действия на партията на Веселин Марешки, която първо напусна парламента, а след това обяви, че ще влизат в зала, за да осигуряват кворум, но ще работят само по важните за тях теми. „Като видим поведението на останалите политически играчи в и извън парламента, като че ли няма ход или действие, което да не си заслужава да бъде опитано, макар и за 3 дни слава, 3 дни чудо или 15 минути медийно внимание“, посочи още Стефанов. Според него има некоректни  твърдения и от страна на БСП, и страна на управляващите. От БСП заявиха, че този парламент е изчерпан и непредставителен, а пък управляващите заявиха, че Народното събрание си работи много добре. „Тезата на Нинова е доста несериозна. Ако ги броим точка по точка претенциите на БСП да се махне от парламента и да се върне, в момента е несъстоятелна, тъй като почти всичко от техните претенции е изпълнено по един или друг начин. Последното беше връщането на преференцията. От друга страна изказванията на Цветанов демонстрират прекалена самоувереност и арогантност. Отсъствието на която и да е парламентарна група малко или много подронва неговата легитимност, защото вече не говорим за представителството на всички български граждани, а само на една част от тях. Тогава съвсем се влиза в дневния ред на тезата, че малцинството диктува на мнозинството /български граждани/ какво ще му се случва“, коментира политологът. Стефанов е категоричен, че с мнозинство ще бъдат прокарани промените в Изборния кодекс днес в парламента. „Поправките връщат предходното състояние. Последните 3 седмици все едно не са се случили по отношение на Избирателния кодекс. Безсмислена енергия е кипяла, която би могла да бъде вложена в нещо друго. Въпросът е как ще бъде обяснено това. Ако излезе, че всичко е само заради погрешно разбиране, счупена комуникация между партньорите в управлението, всички те ще си понесат много сериозно наказанието в обществените очи от тази глупава грешка“.", "date": "2019.03.15", "title": "Политолог за \"Воля\": Помпят мускули и трупат точки за предстоящия евровот"}
{"url": "https://www.faktor.bg/bg/articles/gerb-do-10-g-otsrochka-za-veroizpovedaniyata", "text": "Отсрочване в срок до 10 г. предлага ГЕРБ с изменение в Закона за вероизповеданията. Управляващите я внасят още днес в деловодството на Народното събрание. Това обяви лидерът на парламентарната група на ГЕРБ Цветан Цветанов. Процедурата я има в данъчния кодекс (ДОПК), но оттам не може да се приложи, понеже е за стопански субекти, обясни шефката на бюджетната комисия на НС Менда Стоянова. За срока на отсрочване тече лихва, НАП ще следи акта, уточни тя. Няма опрощаване на натрупаните задължения към 31.12.2018 г., изтъкна Цветанов. С изменението имамите ще получат спрените заплати и осигуровки и няма да има напрежение, изтъкна той.", "date": "2019.03.15", "title": "ГЕРБ: До 10 г. отсрочка за задълженията на вероизповеданията"}
{"url": "https://www.faktor.bg/bg/articles/novini/balgariya/utre-malchaliv-protest-svoboda-za-krim", "text": "Утре, 16 март пред църквата „Св. Неделя” в София ще се проведе мълчалив протест, под надслов „Свобода за Крим”. Той е организиран от украинската общност в България, която символично е избрала мястото, на което руският посланик  Макаров беше поставил новогодишната елха, която Москва подари на София, преди няколко месеца. Протестът е посветен на петата година откакто Руската федерация нахлу, а след това и анексира украинския Крим, позовавайки се на «волята на народа» , изразена чрез проведеният от тях под дулата на автоматите т.н. «референдум». С този акт целият свят стана свидетел на военна агресия ра Русия срещу Украйна в Донецка и Луганска област и нагъл опит за прекрояване на държавни граници. Тази война срещу Украйна продължава и днес. Статистиката сочи, че в нея са загинали над 10 хил. украинци, а ранените са над 20 хил. души.", "date": "2019.03.15", "title": "Утре – протест „Свобода за Крим”"}
{"url": "https://www.faktor.bg/bg/articles/es-nalaga-sanktsii-na-8-litsa-zaradi-krizata-v-kerchenskiya-protok", "text": "Европейският съвет наложи санкции на 8 физически лица в отговор на \"ескалацията в Керченския проток и Азовско море и нарушаването на международното право от Русия, която използва военна сила неоправдано\", се казва в съобщение. Пояснява се, че съветът повтаря исканията си за \"незабавно освобождаване на всички задържани украински моряци, както и връщане на иззетите кораби и свободно преминаване на всички кораби през Керченския проток\". Припомняме, че на 25 ноември руската брегова охрана откри огън по украински кораби при опит да навлязат в Азовско море през Керченския проток. Москва определя инцидента като провокация от Киев преди президентските избори в Украйна през този месец. Санкциите на ЕС са заради действия на Русия, които подриват или заплашват териториалната цялост, суверенитета и независимостта на Украйна. Рестриктивните мерки засягат директора и заместник-директора на граничната дирекция към руската Федерална служба за сигурност на Република Крим и град Севастопол, капитаните на корабите, участвали в действията срещу Украйна и др. Рестриктивните мерки остават в сила до 15 септември 2019 г. Общо мерките засягат 170 физически лица и 44 юридически лица. Наложена е забрана за пътуване в рамките на ЕС и замразяване на активи. Други мерки на ЕС в отговор на кризата в Украйна: икономически санкции срещу Русия, които остават в сила до 31 юли 2019 г. и рестриктивни мерки в отговор на незаконното анексиране на Крим и Севастопол, които остават в сила до 23 юни 2019 г.", "date": "2019.03.15", "title": "ЕС налага нови санкции на Русия заради кризата в Керченския проток"}
{"url": "https://www.faktor.bg/bg/articles/deputatite-glasuvaha-na-parvo-chetene-stariya-prag-na-preferentsiite", "text": "На първо четене парламентът прие промени в Изборния кодекс, внесени от ПГ на ГЕРБ, с които върна стария праг на преференциите. \"За\" промените гласуваха 138 народни представители, един гласува \"въздържал се\" и нито един \"против\". ГЕРБ предлагат връщане на 7-процентовия праг на преференциите за парламентарните и местни избори и 5-процентовия за евроизборите, както беше досега. Връщането беше обещано от ГЕРБ след Изпълнителна комисия, свикана от лидера на партията Бойко Борисов. Решението дойде, след като вече бяха приети изменения в изборното законодателство на 14 февруари 2019 г., според които избраният преференциално кандидат за евроизборите трябваше да получи действителни гласове не по-малко от националната избирателна квота, а на парламентарните - не по-малко от регионалната квота. Същото се отнасяше и за местните избори, когато избраният кандидат трябваше да получи не по-малко от общинската избирателна квота.  Депутатите отхвърлиха промените, внесени от ДПС с 25 гласа \"за\", 26 \"против\" и 89 \"въздържали се\". Те предлагаха оставане на сега действащото положение с преференциите, а именно да се признава националната, регионалната и общинската квота за съответните видове избори. От ДПС предлагаха още текстът за задължителното гласуване да бъде заличен, както и да бъде премахната опцията \"Не подкрепям никого\". Предложенията им включваха още да бъдат въведени отменените правила за образуване на избирателни секции извън страната, действали през 2014 и 2015 г. От Движението предлагаха в случаите, в които кампанията се води на друг език, да се осигурява превод на български език и в помещенията на всяка секционна избирателна комисия да се поставят по две камери за онлайн наблюдение. В преходните и заключителни разпоредби на законопроекта на ДПС бяха заложили текстове, според които за евроизборите през 2019 г. ЦИК трябва да въвежда поетапно машинно гласуване в определени от нея секции, но не по-малко от половината от общия им брой, отбелязва \"Фокус\".", "date": "2019.03.15", "title": "Депутатите гласуваха на първо четене стария праг на преференциите"}
{"url": "https://www.faktor.bg/bg/articles/borisov-prati-saboleznovatelna-telegrama-do-premiera-na-nova-zelandiya", "text": "Министър-председателят Бойко Борисов изпрати съболезнователна телеграма до премиера на Нова Зеландия Джасинда Ардърн по повод терористичните актове в гр. Крайстчърч. „От името на българското правителство и лично от свое име отправям най-искрени съболезнования до Вас и до новозеландския народ. Съпричастни сме към мъката на семействата и близките на загиналите, както и на другите пострадали“, пише българският премиер до министър-председателя на Нова Зеландия. „България решително осъжда този ужасяващ акт на нападение срещу невинни хора“, посочва още премиерът Бойко Борисов в съболезнователната телеграма.", "date": "2019.03.15", "title": "Борисов прати съболезнования до новозеландския премиер: България осъжда жестокия акт срещу невинни хора"}
{"url": "https://www.faktor.bg/bg/articles/putin-obmislya-strog-rezhim-za-prodazhbata-na-alkohol-v-rusiya", "text": "Ограничения в продажбите на алкохол в жилищните райони и заведенията за обществено хранене в Русия, вдигане на възрастта за покупка на твърд алкохол до 21 години и допълнителни такси в бюджета от фирмите, търгуващи със стоки, вредни за здравето - например тютюневи изделия и спиртни напитки. Тези мерки се очаква да предложи през април на Владимир Путин руският Държавен съвет - съвещателен орган към президента на страната, пише \"РБК\", цитирана от БТА. Предложенията за насърчаване на здравословния начин на живот са обсъдени от ресорна подгрупа на Съвета на \"стратегическо\" съвещание с експерти. Причини, свързани с алкохола, убиват всяка година в цял свят 320 000 млади хора от 15 до 29 години, се посочва в подготвен от руското здравно министерство проект на Стратегия за формиране на здравословен начин на живот. Заболеваемостта от алкохолизъм и алкохолни психози в Русия е възлизала през 2017 г. на 1.3 милиона души. Неправилното хранене обуславя разпространението на сърдечно-съдови заболявания в Руската федерация, отбелязва министерството в същия документ. През 2017 г. 55 на сто от хората в страната са имали наднормено тегло, а 20.5 на сто – затлъстяване. Експертите предлагат задължително да се маркира продукцията, съдържаща сол, захар и трансмазнини. А за да бъде по-достъпно здравословното хранене - да се разшири мрежата от социално ориентирани магазини за хранителни стоки, да станат повече специалните щандове в супермаркетите и столовете. Предлага се още отклонилите се от задължителна диспансеризация да плащат лечението на хроничните си заболявания, а водещите здравословен начин на живот да получават преференции при застраховане на автомобили. Бизнесът в Русия едва ли ще хареса тези мерки, коментира онлайн изданието \"Бел\", цитирано от Би Би Си. Сергей Беляков - шеф на сдружението АКОРТ, обединяващо вериги за търговия на дребно, заявява, че ако се приемат подобни предложения, проблеми ще си имат и търговците, и потребителите. Прекомерно ще бъде според него да се ограничат продажбите на алкохол в жилищни зони. Това ще вдигне продажбите на ментета и долнопробна продукция, същевременно ще затворят врати кварталните магазинчета, значи хората ще изгубят достъп и до други стоки, разсъждава Беляков. Още е рано обаче да се прогнозират евентуалните щети за бизнеса в Русия - \"предложенията, готвени за заседанията на Държавния съвет, далеч невинаги стигат до тях\", обнадеждава в заключение \"Бел\".", "date": "2019.03.15", "title": "Путин обмисля строг режим за продажбата на алкохол в Русия"}
{"url": "https://www.faktor.bg/bg/articles/op-da-se-otnemat-v-polza-na-darzhavata-chuzhdite-dareniya-za-veroizpovedaniyata", "text": "11 депутати от Обединените патриоти внесоха свое предложени за нови промени в Закона за вероизповеданията. Те искат вероизповеданията да нямат право да получават за едно и също държавна субсидия и дарение, да се води регистър на всички дарения, нарушенията на тези норми да подлежат на глоба, а дареното да се отнема в полза на държавата. Патриотите, начело с Искрен Веселинов, внесоха своите предложения за поправки в Закона за вероизповеданията. Те предлагат два нови параграфа, като единият е с редица ограничения за получаването на дарения от вероизповеданията в България, а вторият за съответните глоби при нарушаване на тези рестрикции.   Според ОП не трябва де се допуска дарение от чужди държави или чуждестранни граждани за дейности, които се финансират от предоставената държавна субсидия. Вероизповеданията, на които е предоставена държавна субсидия, трябва могат могат да получават дарения за дейността си само и единствено от „източници на доходи в Република България“. Образователните структури на вероизповеданията също да се финансират само от български държавни и общински институции или ЕС. За всички дарения да бъде информирана Дирекция „Вероизповедания“.  Глобите, които предлагат патриотите, са между 5000 и 40 000 лева, а придобитото в нарушение на тези условия да се отнема в полза на държавата.", "date": "2019.03.15", "title": "11 депутати от ОП внесоха свои предложения за вероизповеданията"}
{"url": "https://www.faktor.bg/bg/articles/turski-iztrebiteli-sa-narushili-gratskoto-vazdushno-prostranstvo", "text": "Двойка турски изтребители са нарушили въздушното пространство на Гърция в сутрешните часове на деня, съобщава електронното издание на атинския всекидневник Kathimerini. Уточнява се, че двата F-16 от ВВС на Турция са прелетели над остров Инусес в източната част на Егейско море.  Според Генералния щаб на Гърция двата изтребители са направили първото си преминаване през малките островчета малко след 10:00 часа местно време (съвпада с българското време), на височина от 25 000 фута. Няколко минути по-късно са се върнали и са преминали покрай островчето Панагия, на 18 000 фута височина.", "date": "2019.03.15", "title": "Два  F-16 от ВВС на Турция са нарушили гръцкото въздушно пространство"}
{"url": "https://www.faktor.bg/bg/articles/srabski-nadpisi-varhu-orazhiyata-na-avstraliyskiya-terorist", "text": "В туит, публикуван от единия от терористите в Нова Зеландия, се виждат няколко пълнителя на автоматично оръжие, на които са написани имена на терористи или на ключови битки от Руско-турската и Балканската война. Според италианския вестник „Република” профилът на терориста Б.Т. бил след това затворен, но някои снимки на публикацията му все още могат да се видят в интернет. При атаката в две джамии бяха убити най-малко 40 души. „Република” помества снимката на туита, в която на втория пълнител се вижда и надписът на български „битка при Булаир 1913” (булаирският бой се провежда на 8 февруари 1913 г. между българската Седма пехотна рилска дивизия под командването на генерал-майор Георги Тодоров и османските Дивизия Мюретеби и Двадесет и седма пехотна дивизия под командването на Али Фетхи). Боят завършва с победа за България. Преди него е изписано на български и името Фружин (син на последния търновски цар Иван Шишман, който през 1408 г. заедно с Константин оглавява въстание против османското господство.) На третия пълнител пък има надпис на английски Шипченски проход 1877-78. На пълнителите се виждат и други надписи, сред които и на името на италианеца Лука Траини, който беше осъден на 12 г. затвор за расистка омраза и стрелба, при която рани шестима имигранти в град Мачерата през февруари 2018 г. Има множество надписи на сръбски език. Върху част от оръжията има надписи и на немски език. Тарант е носел около врата си и нацисткия символ \"Черно слънце\". Върху пълнителите има надписи за сръбския княз Стефан Лазар, който загива при битката с турците на Косово поле през 1389 г. Има и надпис за битката при Виена от 1683 година, когато градът е под османска обсада. Тогава се слага край и на османските завоевания в Европа. Атентаторът иска да провокира още по-ожесточен дебат в САЩ относно правата за притежание на оръжие. Той изказва надежда страната да бъде обхваната от гражданска война, която да доведе до нейния \"разпад\". Тарант пише, че е сподвижник на Тръмп, за когото мисли, че е \"символ на възродената идентичност на бялата раса и нейната обща цел.", "date": "2019.03.15", "title": "Надпис на български „битка при Булаир 1913” върху оръжията на австралийския атентатор"}
{"url": "https://www.faktor.bg/bg/articles/byal-terorist-okarvavil-dvete-dzhamii-v-kraystcharch", "text": "Брентън Тарант - това е името на единия от атентаторите, които атакуваха две джамии в новозеландския град Крайстчърч. Именно той е заснел нападението си с телефона си и се е включил на живо във Фейсбук, предаде Канал 3. 17-минутното брутално видео вече е свалено от социалната мрежа, но потребители успяха да запечатат лицето му. Той се заснема първоначално в колата си, където се вижда лицето му, след което обръща камерата, очевидно я поставя на главата си, като в кадър попада пушката му, и досущ като в някоя компютърна игра нахлува в джамията и започва да стреля.  Преди да извърши нападението Тарънт публикувал в Туитър манифест от 37 страници със заглавие Великата замяна\", в който обяснява мотивите си. Той се определя като обикновен бял мъж от Австралия от бедно семейство от работническата класа с обикновено детство, без сериозни проблеми и без висше образование, тъй като не било интересно.  \"Най-вече искам да покажа на нашествениците, че нашите земи никога няма да са техни, че нашите отечества са си наши, докато там живее бял човек. Те никога няма да превземат земите ни и няма да ни изместят!  Това е терористична атака. Но аз смятам, че е партизанска акция срещу окупаторска сила... Аз съм просто един обикновен бял мъж, решил да изяви позиция.\" Тарънт вече е задържан с още трима души, сред които има и една жена. По последни данни броят на жертвите на нападенията е 40.", "date": "2019.03.15", "title": "Бял терорист окървавил двете джамии в Нова Зеландия"}
{"url": "https://www.faktor.bg/bg/articles/boyko-atanasov-be-izbran-za-predsedatel-na-komisiyata-za-finansov-nadzor", "text": "Бившият зам.-председател на Комисията за финансов надзор (КФН) Бойко Атанасов бе избран единодушно за председател на Комисията. \"За\" гласуваха 134 депутати. До назначението се стигна, след като Карина Караиванова подаде оставка и от 1 март 2019 г. се присъедини към екипа на Европейската банка за възстановяване и развитие. Бойко Атанасов беше единственият кандидат за поста, като кандидатурата му бе предложена от ПП „Атака“. Сред мотивите на партията за предложението е, че Атанасов е с 20 години професионален стаж, при който придобива ценен управленски опит, който го отличава като лидер със стратегическо мислене и като експерт с отлични познания в областта на данъчното и финансовото законодателство. По време на изслушването си в Комисията по бюджет и финанси Атанасов очерта основните цели пред регулаторния орган – създаване на стабилен екип от професионалисти, изграждане на прозрачна и навременна комуникация с обществото и осъществяване на стриктен надзор на капиталовите пазари, застраховането и пенсионните фондове. Според него, за да се постигнат посочените цели Комисията трябва да се развива в следните основни насоки – управление на позиционирането и репутацията на КФН като стабилен, обективен и независим регулаторен орган, намаляване на административната тежест, защита на обществена интерес, създаване на предвидима регулаторна дейност и създаване на силен и мотивиран екип с най-високо ниво на експертиза.", "date": "2019.03.15", "title": "Бойко Атанасов е новият председател на Комисията за финансов надзор"}
{"url": "https://www.faktor.bg/bg/articles/interpol-po-petite-na-kilarite-likvidirali-hashogi", "text": "Интерпол е издал по искане на Турция заповед за задържане за 20 саудитски граждани, заподозрени за убийството на саудитския журналист Джамал Хашоги, съобщава \"Дейли Сабах\". Според вестника заподозрените, за които е издадена заповед за задържане, са членове на така наречения екип за екзекуция, който се е върнал в Саудитска Арабия след убийството на Хашоги в саудитското консулство в Истанбул на 2 октомври 2018 г. Издаването на \"червена бюлетина\" на Интерпол означава, че заподозрените ще бъдат издирвани за арест в целия свят. Турските власти обвиняват заподозрените, че са пристигнали в Турция за извършване на убийството на Хашоги. Заподозрените включват и група, която е отговаряла за разчленяване на тялото на убития журналист. Службата на прессъветника на турското министерство на правосъдието е съобщила в Туитър, че Турция е поискала на 15 ноември 2018 г. и на 21 декември 2018 г. издаване на червена бюлетина съответно за 18 и за двама души, заподозрени във връзка с убийството на Хашоги, съобщава турският телевизионен канал НТВ. От службата посочват, че въз основа на искането на Турция, Главният секретариат на Интерпол е издал на 1 март 2019 г. червена бюлетина. Журналистът Джамал Хашоги, който критикуваше властите в Рияд, е бил убит от саудитски агенти при посещение в генералното консулство на Саудитска Арабия в Истанбул на 2 октомври. Останките му все още не са намерени. Смята се, че след убийството, тялото на журналиста е било разчленено и унищожено.", "date": "2019.03.15", "title": "Интерпол по петите на килърите, ликвидирали Хашоги"}
{"url": "https://www.faktor.bg/bg/articles/shefat-na-lodhiyd-martin", "text": "Българските пилоти се качват на Ф-16 през 2020 г., ако това лято страната ни договори със САЩ закупуване на този модел боен самолет. Това заяви пред Канал 3 маркетинг директорът на \"Локхийд Мартин\" - Джим Робинсън при представянето на симулатор на блок 70, в София. Този изтребител е с подобрена авионика, по-добри системи за насочване и безопасност и надгражда досегашните Ф-16, коментира още пред камерата ни Робинсън.  \"Това представлява най-напредналата технология на този тип самолети от четвърто поколение за България. Всичко в симулатора ще бъде идентично с това, което ще бъде доставено на България. Наистина смятам, че това е най-доброто и най-иновативното на пазара. Аз, разбира се, имам предпочитания, тъй като и аз съм пилот на Ф-16, но съм сигурен, че в бъдеще това ще продължи да представлява най-добрата техника, която има на пазара\", заяви Робинсън.  Той говори и за преговорите между България и САЩ за закупуването на Ф-16. \"Мисля, че в момента те текат много добре, но е по-добре да питате правителствата. Поне за мен в момента изглежда така, че може лятото да имаме договор. Производството ще започне това лято. Не очакваме да бъде афектирана цената, защото имаме проект, който е за постоянно производство\", заяви Робинсън.  \"В четвъртото поколение на бойни самолети Ф-16 се отличава като най-добрия, с най-добрата система за прехващане и авионика. Самото тяло на самолета, въоръжението е на най-доброто ниво и със закупуването на тези самолети България наистина ще се нареди в най-високите ешелони на военновъздушните сили на НАТО\", добави Робинсън.", "date": "2019.03.15", "title": "Шефът на \"Локхийд Мартин\": С купуването на Ф-16 България ще се нареди в най-високите ешелони на натовските ВВС"}
{"url": "https://www.faktor.bg/bg/articles/evroparlamentat-poiska-evropeyski-zakon-magnitski", "text": "Eвропейският парламент подкрепи резолюция, призоваваща в ЕС да се въведе нова система от санкции срещу държавни и недържавни формирования, отговорни за сериозни нарушения на човешките права, предаде пресслужбата на институцията. Резолюцията беше приета с 447 \"за\", срещу 70 \"против\" и 46 \"въздържали се\". В резолюцията европарламентът призовава на ниво ЕС да бъде създаден режим на санкции, включващи замразяване на активи и забрана за издаване на визи за лица, замесени в сериозно нарушение на човешките права. В списъка трябва да бъдат включени отделни хора, държавни и недържавни формирования, които са допринесли физически, финансово или чрез системна корупция, за подобни злоупотреби или престъпления по света. Евродепутатите отбелязват, че решението за включване и изключване от списъка на въпросните индивиди трябва да се основава на ясни, прозрачни и специфични критерии, пряко свързани с извършеното престъпление, за да се гарантира цялостен съдебен контрол и права за обжалване. Те освен това призовават държавите от ЕС да договорят механизъм за прилагане на наказанията и да създадат европейски надзор, тъй като през последните месеци има случаи, в които европейски компании и страни са нарушили задълженията си във връзка със санкциите на ЕС. Според евродепутатите новият режим ще засили ролята на ЕС като глобален играч в областта на човешките права и трябва символично да носи името на адвоката и борец срещу корупцията Сергей Магнитски, починал през 2009 г. в руски затвор, където е бил подложен на нечовешки условия на живот и изтезания. Подобни законодателни рамки вече има в САЩ, Канада, Естония, Латвия, Литва и Обединеното кралство. Европейският парламент многократно е приканвал за въвеждането на механизъм за санкции, на базата на който виновниците за жестокостите, свързани с правата на човека, да бъдат наказвани. Това предложението вече набира скорост, след като през ноември холандското правителство инициира дискусия по въпроса между държавите членки на ЕС. В момента то се разглежда на равнище работна група в Съвета на ЕС. Евродепутатите приветстват предложението на председателя на Европейската комисия да бъде отменено гласуването с единодушие в областите на Общата външна политика и политика на сигурност (ОВППС) в процеса на вземане на решения от Съвета. В този контекст те призовават държавите членки на ЕС да приемат новия инструмент за санкции, като предложенията за санкции, свързани с правата на човека, да бъдат гласувани в Съвета с квалифицирано мнозинство.", "date": "2019.03.15", "title": "Европарламентът подкрепи резолюция за създаване на европейски закон \"Магнитски\""}
{"url": "https://www.faktor.bg/bg/articles/milen-mihov-obzalagam-se-che-dnes-volya-shte-se-registrirat-v-parlamenta", "text": "Днес не знаем дали депутатите на \"Воля\" са напуснали или не. Думичката рекет в устата на един политик не звучи добре. Но от вчера имаме две новини, дори три новини. Първата - че \"Воля\" може да поставя ултиматуми на ГЕРБ и да командва Борисов. Втората - че Марешки е най-големият български политик. И третата новина е, че Марешки не иска нищо за себе си. Ние сме респектирани от тези три новини. Това с лека ирония коментира в студиото на Нова ТВ след интервюто с Марешки депутатът от Обединени патриоти Милен Михов. Обзалагам се, че депутатите на \"Воля\" ще се регистрират днес в парламента. За мен тяхното поведение е една пиар акция, а не политика. Готов съм да рискувам, отсече патриотът.  По думите на Михов няма да има проблем с кворума в Народното събрание и то ще продължи да работи нормално, независимо от това какви действия ще предприеме оттук нататък \"Воля\".", "date": "2019.03.15", "title": "Милен Михов: Поведението на Марешки е пиар акция, не политика"}
{"url": "https://www.faktor.bg/bg/articles/ruskiyat-poslanik-v-belgrad-sarbiya-shte-poluchava-ruski-gaz-prez-turski-potok-ot-2020-godina", "text": "Посланикът на Русия в Сърбия Александър Чепурин обяви, че доставките на руски газ през \"Турски поток\" ще започнат през 2020 година, пише белградският вестник \"Данас\". Сърбия непрекъснато ще получава не само газ на благоприятна цена, но и значителни приходи от транзита, написал Чепурин в Туитър. Той посочил, че от 2020 година ще бъде прекратена доставката на газ чрез трансбалканския коридор през Украйна. Посланикът на Русия Александър Чепурин написа в социалната мрежа Туитър и че спонсорите на Прищина губят сила, пише \"Вечерне новости\". Прищинската платформа е ясно отхвърляне на диалога със Сърбия, списък с ултимативни искания. Фантазията не съответства на реалността: продължават да се оттеглят признавания, докато спонсорите губят силата си. С такава платформа Прищина няма да издържи на тежестта, а ще се затрие, написал Чепурин, предава БТА.", "date": "2019.03.15", "title": "Руският посланик в Сърбия: Доставките  през \"Турски поток\" започват през 2020 година"}
{"url": "https://www.faktor.bg/bg/articles/pri-vtoriya-opit-za-registratsiya-parlamentat-sabra-kvorum", "text": "След като при първото регистриране на народните представители парламентът не успя да събере кворум (в залата бяха установени 119 народни представители при необходими 121), се наложи втори опит, при който парламентът събра кворум от 125 народни представители. Предизвикателството с кворума възникна след като вчера от „Воля – Българските родолюбци“ обявиха, че напускат парламента. Днес те участваха във втория опит за регистрация. Вече четвърта седмица ПГ на „БСП за България“ не участва в пленарните заседание. По програма депутатите трябва да започнат с избора на председател на Комисията за финансов надзор.", "date": "2019.03.15", "title": "Депутати от \"Воля\" участваха във втория опит за събиране на кворум в парламента"}
{"url": "https://www.faktor.bg/bg/articles/mvnr-nyama-danni-za-zaginali-balgarski-grazhdani-pri-napadenieto-v-nova-zelandiya", "text": "Към 9.30 часа няма данни за загинали български граждани при нападението в Нова Зеландия, съобщиха от пресцентъра на Министерството на външните работи. По информация на българското посолство в Канбера към 9.30 часа българско време няма данни за загинали български граждани при стрелбата срещу двете джамии в Нова Зеландия. От МВнР уточняват, че мисията ни е в постоянен контакт с новозеландските власти, които извършват проверка на самоличността на извършителите и пострадалите. При необходимост от съдействие българските граждани могат да се свържат с посолството в Канбера на следните телефони: + 612 62 86 97 00 и + 614 38 00 51 87.", "date": "2019.03.15", "title": "МВнР: Няма данни за загинали български граждани при нападението в Нова Зеландия"}
{"url": "https://www.faktor.bg/bg/articles/slavcho-velkov-stava-priturka-na-korneliya-ninova", "text": "Бил съм и по-добре, здрав съм духом, по-слаб физически, имам нужда от възстановяване. Перфектни са ни отношенията с Корнелия Нинова. Чуваме се поне по два пъти на ден. Консултирам се за всичко с нея. Оставам на нейно разположение и на групата, за да мога да помогна и за встъпването в длъжност на човека, който ще дойде след мен. Оставам нещатен сътрудник и личен съветник на Корнелия Нинова. По нейно предложение ще бъда ситуиран като такъв. След мен идва Георги Георгиев, също с военно образование, с две специалности, бизнесмен. Това разказа в студиото на бТВ вече бившият депутат от БСП. \"Без вече това напрежение, емоция и стрес в залата. Дойде ми много. Преживях една операция, но съм добре. Долу един ме пита защо сте в черно, да не сте в траур. Да, казвам, в траур съм за Бог да прости парламентарната демокрация. Парламентът се превърна в една притурка на изпълнителната власт. Онази поговорка се превърна в действие -  иди ми - дойди ми.\" По отношение на бойкота на БСП, Велков каза: „БСП е извън парламента по решение на националния съвет на партията. Днес ще има представител на БСП, за да представи кандидатите за Изборната комисия“.", "date": "2019.03.15", "title": "Славчо Велков се яви в тв студио в траурно облекло, ставал личен съветник на Нинова"}
{"url": "https://www.faktor.bg/bg/articles/karvava-banya-v-dve-dzhamii-v-nova-zelandiya", "text": "Северна Корея обмисля прекратяване на преговорите по ядреното си разоръжаване със САЩ. Това заяви в петък заместник-министърът на външните работи Чоу Сон Хуи, цитирана от \"Ройтерс\".  Северна Корея няма намерение да се поддаде на изискванията на САЩ или да участва в такива преговори, заяви тя на пресконференция в Пхенян. Лидерът на Северна Корея Ким Чен-ун скоро ще направи официално съобщение за позицията си по отношение на преговорите със САЩ, е казала още тя.  Възстановяването на ракетния полигон Дончан-ри в Северна Корея изглежда е в последната си фаза. Това обявиха по-рано от министерството на отбраната на Южна Корея. Възстановяването започна малко преди срещата във Виетнам между президента на САЩ Доналд Тръмп и Ким Чен-ун в края на миналия месец. Срещата обаче приключи внезапно с напускането на преговорите от страна на Тръмп. Остава несигурно дали полигонът отново функционира нормално, както множество информации в медиите предположиха през изминалата седмица.", "date": "2019.03.15", "title": "Северна Корея обмисля да прекрати преговорите със САЩ"}
{"url": "https://www.faktor.bg/bg/articles/parlamentat-glasuva-dnes-novi-promeni-v-izborniya-kodeks", "text": "Парламентът ще гласува днес най-новите промени в Изборния кодекс. С тях трябва да се върне предишният праг на преференциите за пренареждане на листите. Под въпрос обаче е кворумът на заседанието, след като партия „Воля” обяви, че няма да влиза на всички пленарни заседания. Депутатите от БСП също обявиха бойкот на заседанията. Към момента ГЕРБ и Обединените патриоти имат 122-ма депутати, само с един над необходимия минимум за кворум. Правната комисия подкрепи предложенията за промени в Изборния кодекс, внесени от ГЕРБ, с които се възстановява прагът на преференциите отпреди последните промени. Предложените корекции от ДПС бяха отхвърлени от мнозинството. Те настояват за по-висок праг, не са съгласни с условията за уседналост, искат да отпадне и ограничението на броя на секциите в страните извън ЕС. При гласуването в правната комисия ВМРО подкрепи връщането на стария праг на преференциите, докато от НФСБ са против. Изборът на председател на Комисията за финансов надзор също е в дневния ред на парламента днес.", "date": "2019.03.15", "title": "Парламентът гласува днес най-новите промени в Изборния кодекс"}
{"url": "https://www.faktor.bg/bg/articles/kongresat-na-sasht-anulira-deystvieto-na-ukaza-na-tramp-za-izvanredno-polozhenie", "text": "С гласуване в Сената, Конгресът на САЩ официално анулира действието на указа на президента Доналд Тръмп за национално извънредно положение. Тръмп наложи мярката миналия месец след като законодателите отказаха да отпуснат исканите от него средства за построяване на бариери по границата с Мексико. Резолюцията, гласувана по-рано в Камарата на представителите, бе приета и в Сената след като група републиканци се присъединиха към колегите си-демократи в явно противопоставяне с президента. 59-ма гласуваха “за”, 12 от които бяха републиканци. 41 бяха против. Тръмп не се забави с отговора си. В Туитър той написа „вето“ с големи букви и удивителна като по-късно коментира, че резолюцията би отворила границите и би довела до увеличаване на престъпността. Това ще бъде първото вето за президента Тръмп. Законодателите могат да отхвърлят ветото, но за това им е нужно супер мнозинство, за което изгледи няма. За президента обявяването на извънредно положение, което отпуска допълнителни средства, е било наложено от криза по границата. Според него тази криза би се разрешила с изграждане на стена.  Опълчилите се срещу Тръмп републиканци смятат, че обявяването на национално извънредно положение за намиране на пари за стена е било в конфликт с правомощията на Конгреса за разпределяне на средства. Подобно на демократите те защитиха тезата, че с указа държавният глава е узурпирал правомощията на законодателната власт. Демократите също поставят под въпрос твърденията за криза по границата. Сега след вероятния провал на резолюцията погледите ще са насочени към течащите съдебни спорове като някои очакват съдбата на указа да бъде в крайна сметка решена от  федерален съд. Гласуването в четвъртък е вторият удар по Тръмп едновременно от демократите и съпартийците тази седмица. Ден по-рано Сенатът прие прекратяване на американската помощ за водената от Саудитска Арабия война в Йемен.", "date": "2019.03.15", "title": "US- Конгрес анулира действието на указа на Тръмп за извънредно положение"}
{"url": "https://www.faktor.bg/bg/articles/danail-kirilov-shte-imame-nov-sastav-na-tsik-nay-kasno-v-sredata-na-drugata-sedmitsa", "text": "\"Редно е колегите от БСП да защитят кандидатурите си за състав на ЦИК. Вчера се обърнах към колегата Зарков, който бе единственият представител на БСП. Трябва да гласуват за своите кандидати. Те са спокойни - ако не посочат заместник-председател, всички техни кандидати ще бъдат избрани от президента. Най-малкото от политическа етика да се явят в парламента\", призова в студиото на БНТ председателят на Правната комисия Данаил Кирилов. \"Донякъде съм спокоен, донякъде съм притеснен. Мисля, че ще се запази приемствеността на професионализма. Мисля, че ще е необходим един период новата комисия да се стикова. Това ще е в условия на един ускорен старт\", коментира още той избора на нови членове на ЦИК. \"Аз съм доволен от предложенията на нашата парламентарна група. Подчертавам, че и в този състав ние няма да имаме мнозинство. Нашите опоненти ще лидират отново, те ще имат мнозинство. В тази насока съм притеснен, защото професионалните критерии са били заменени с критерии, свързани с политическата лоялност. Има случаи, в които е предпочетено уреждане на постове вместо професионални квалификации\", разкри Кирилов. \"Не сме имали за цел да поставяме \"неудобни въпроси\" по време на дебата. Има, разбира се, комични моменти. Замълчах си вчера на дебата. Разменихме малко по-остри думи с колегата Ивков. Моят въпрос беше кого той ще представлява. Не сме получавали, нито търсили подкрепа\", коментира Кирилов. \"Следва сложна процедура. Разделя се на два потока. В едната част Народното събрание ще избере председател, зам.-председател и секретар. Другите членове трябва да бъдат предложени на президента. В процедурата, така както е устроена в конституцията, не са ясно очертани правомощията на президента. Той едва ли не издава указ за назначението на тези членове. Най-късно в средата на другата седмица, ако финалната част не се забави при президента, ще имаме нов състав на ЦИК\", заяви той.", "date": "2019.03.15", "title": "Данаил Кирилов: Ще имаме нов състав на ЦИК най-късно в средата на другата седмица"}
{"url": "https://www.faktor.bg/bg/articles/mareshki-tova-pravitelstvo-nyama-nuzhda-ot-zlaten-prast-az-nyama-da-igraya-tazi-rolya", "text": "Златният пръст на Волен Сидеров беше 121-вият глас в предишен парламент. Това правителство няма нужда от златен пръст, аз няма да игра тази роля. Това заяви пред Нова ТВ лидерът на \"Воля\" Веселин Марешки. Аз единствено искам да видя България по-богата, по-благоденстваща, по-добра държава за живеене, допълни той.  На многократно зададен въпрос на водещите дали излизат наистина от парламента или ще се регистрират, лидерът на \"Воля\" популистки отговаряше с обяснения, че не искат да бъдат като политическите измамници и брокери от ОП, които са се отказали от обещанията и програмата си и се възползват от властта за личните си интереси.  \"Воля\" е най-важният играч в този парламент, с такова впечатление оставам. Но политическите измамници казват, че всичко е нормално в НС. За мен е важно не дали има кворум, а какви закони се приемат и дали са в интерес на хората. Ние не сме политически комарджии, като малкия коалиционен партньор. Предстоят разговори с големия коалиционен партньор. На г-н Борисов искам да му кажа,  да не пази толкова Каракачанов, защото това ще бъде доста оздравяващо за властта. Политическите брокери от ОП са влезли във властта, за да се облагодетелстват еднолично, а не да работят за българския народ. През последните месеци ни занимават със сапунения сериал кой от тримата в ОП ще води евролистата, коментира политикът. Все пак Веселин Марешки не можа да се измъкне от настойчивото питане на водещите ще се регистрират ли в парламента. Няма значение дали ще се регистрираме, защото от ОП уверяваха, че кворум ще има и парламентът си работи нормално. Какво ще направим, ще решим при обсъждане с колегите. Ще видите в 9 часа какво ще стане. Това е крайната мярка, но ние искаме да върнем дневния ред на обществото в парламента. Ние правим този ход, за да ги стреснем, да се събудят от ОП и да започнат да си спазват обещанията. Да, това може да се нарече рекет - да започнат хората от ОП да си вършат работата. Ще помолим колегите от ГЕРБ да светнат синята лампичка на малките си партньори да спрат новините за далавери и да започнат да изпълняват обещанията си, които на книга звучат много добре, отсече лидерът на \"Воля\".", "date": "2019.03.15", "title": "Марешки: Това правителство няма нужда от златен пръст, аз няма да играя тази роля"}
{"url": "https://www.faktor.bg/bg/articles/strelba-v-dve-dzhamii-v-nova-zelandiya-ima-zhertvi", "text": "Трима мъже и една жена са арестувани след стрелба в две джамии в новозеландския град Крайстчърч, предаде ДПА. Местни медии съобщават за 27 загинали и около 30 ранени, допълва ТАСС, цитирана от БТА. Полицията потвърди, че има \"значителен \" брой жертви, но не уточни броя им.  Комисар Майк Буш определи като абсолютен акт на смелост действията на полицаите при задържането на заподозрените. Той посочи също така, че са открити няколко импровизирани взривни устройства, прикрепени към автомобили. Предполага се, че по време на стрелбата в джамията е имало до 300 души. Според местното издание „Хералд” единият стрелец е австралиец. Той е публикувал манифест от 74 страници, в който обяснява кой е и какви са причините за действията му, информира Асошиейтед прес. Премиерът Джасинда Ардърн нарече случилото се \"един от най-мрачните дни в историята на Нова Зеландия\", допълва АП.  Това е необичаен и безпрецедентен акт на насилие, посочи тя.  По думите ѝ много от хората в джамията вероятно са мигранти.  \"Нова Зеландия е техният дом. Те би трябвало да са в безопасност тук. В Нова Зеландия няма място за екстремно насилие\", подчерта Ардърн.  Отбор по крикет от Бангладеш пристигал за молитва, когато стрелбата започнала, но всичките му членове са в безопасност, разказа треньор.", "date": "2019.03.15", "title": "Стрелба с много жертви в две джамии в Нова Зеландия, има арестувани"}
{"url": "https://www.faktor.bg/bg/articles/pratiha-zad-reshetkite-italianets-zarazyaval-umishleno-sas-spin", "text": "Италианец, заразен със СПИН и предал го на жени, с които е спал, бе осъден днес на 16 години и 8 месеца затвор по обвинение в \"съзнателно убийство\" и причиняване на сериозни травми, предаде ДПА, цитирайки агенция АНСА. 35-годишният Клаудио Пинти чу присъдата си от съда в Анкона. Неговите адвокати обмислят дали да я обжалват. Пинти бе арестуван миналата година, след като една от жертвите му подаде сигнал срещу него в полицията. Друга от тях, за която се твърди, че му е била постоянната приятелка, почина през юни 2017 година. Самият той се самообяви за \"отрицател\" на съществуването на вируса ХИВ, който причинява Синдрома на придобитата имунна недостатъчност, или СПИН. Въпреки значителния напредък в борбата за живота на заразените през последните години, болестта все още причинява смърт на стотици хиляди хора по света, отбелязва ДПА. Когато италианецът бе арестуван през 2018 г., полицията го описа като редовен посетител на сайтове за запознанства по интернет. Той е носител на вируса ХИВ от над 10 г. и се предполага, че може да е заразил над 200 жени. За осъждането му обаче се оказаха достатъчни само два документирани случая.", "date": "2019.03.15", "title": "Пратиха зад решетките италианец, заразявал умишлено със СПИН"}
