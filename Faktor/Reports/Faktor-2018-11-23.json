{"url": "https://www.faktor.bg/bg/articles/moskva-osazhdame-reshitelno-nahluvaneto-na-kosovskiya-spetsnaz-v-kosovska-mitrovitsa", "text": "Москва осъжда решително нахлуването на косовския спецназ в населената от сърби северна част на Косовска Митровица: това е поредна провокация на Прищина, като при това Западът фактически не реагира на новото изостряне на ситуацията, заявиха в петък от Министерството на външните работи на Русия, предава РИА Новости1 цитирана от \"Фокус\". „Разглеждаме нахлуването на косовско-албанските спецчасти в населената от сърби част на Косовска Митровица на 23 ноември сутринта като поредна провокация на Прищина, целяща да изгони сърбите от страната. Очевидно това е продължение на курса на Прищина към етнически чистки и разпалването на „търговски войни“ на Балканите, следващо в руслото на решението на „правителството“ на Косово от 22 ноември да въведе 100-процентови вносни мита върху сръбските стоки, включително продоволствия, медикаменти, печатна продукция и т.н. Тези мерки удариха на първо място сърбите в страната Разчита се да се създадат непоносими за тях условия за живот по родните им места“, се казва в коментара на външнополитическото ведомство. „Решително осъждаме разгръщането от Прищина на конфликтна спирала“, добавиха от руското външно ведомство. При това в Москва недоумяват защо международните сили за Косово, които функционират на основата на мандата на СС на ООН, фактически са се самоотстранили от разрешаването на тази ситуация. „Оставаме с впечатление, че ЕС и САЩ, които в продължение на много години покровителстват косоварите, или не са в състояние да обуздаят своите „подопечни“,или ги подтикват към агресивната линия. На този фон смятаме за особено важна отговорната позиция на сръбското ръководство, което предприема усилия за разсейване на напрежението“, подчертават още от  Министерството на външните работи на Русия.", "date": "2018.11.23", "title": "Москва: ЕС и САЩ или не са в състояние да обуздаят косоварите, или ги подтикват към агресия"}
{"url": "https://www.faktor.bg/bg/articles/noviyat-politicheski-subekt-na-slavi-beshe-ubit-oshte-sas-samoto-mu-razhdane", "text": "\"Много ми е мъчно след това предаване. Не бих го оприличил на интервю, а на скеч. Не можех до последно да позная героите вътре. В лицето на Слави Трифонов доста хора виждаха възможност, алтернатива и отмъщение срещу всичко, което се случва в България. Това е сякаш един бокс, който 7-8 години чака среща с опонента. Такава среща сякаш не се състоя. За нас обаче това е малко по-голямо спокойствие, защото БСП остава единствената алтернатива. Беше убито създаването на нов политически субект още със самото му раждане\", заяви в ефира на \"Плюс-Минус\" в ефира на ТВ Европа Кирил Добрев от БСП по повод на гостуването на премиера Бойко Борисов в шоуто на Слави Трифонов.  После започна с мечтите: \"Задачата ни е да спечелим следващите парламентарни избори и да станем първа политическа сила. Ние наистина сме единствената алтернатива. Има време, нека да раздадем картите.\" \"За да решим дали ще правил коалиция с някого, трябва да видим кои сили ще влязат в следващия парламент. Най-важното обаче е да сме първа политическа сила\", заяви още социалистът, но добави, че е убеден, че БСП би спечелило едни предсрочни парламентарни избори.    \"Това се породи от последните срещи на г-жа Нинова. Оказа се, че там има доста засилено полицейско присъствие. Навсякъде имаше засилено полицейско присъствие, което е абсолютно излишно. Същото присъствие имаше и пред залата. По линия на МВР разбрахме, че става въпрос, че се събират повече хора и мерките са превантивни, но според нас е излишни, каза Кирил Добрев по повод оплакването на Корнелия Нинова, че властта я преследва и не я изпуска от очи. \"Дано да няма нещо под повърхността. Смятам, че на подобни срещи присъствието на МВР е абсолютно излишно. Не виждам защо е необходимо МВР да бъде насочвано там, където има среща на опозицията. И какво ще види МВР като ходи след Нинова? Нищо особено\", каза той. \"Нямаме нужда от полицейско присъствие, това създава напрежение преди срещите. Искаме хората спокойно да се срещат и виждат с нас. Управлението на \"Борисов 3\" се характеризира със страха\", заяви Добрев.", "date": "2018.11.23", "title": "Кирил Добрев: Новият политически субект на Слави беше убит с раждането"}
{"url": "https://www.faktor.bg/bg/articles/stanislav-ivanov-danakat-varhu-starite-koli-nyama-da-se-povishi-s-frapantni-stoynosti", "text": "ГЕРБ все още е водещата политическа партия. Да напомним, няма безработицата, а заплатите се увеличават. Това заяви народният представител от ГЕРБ Станислав Иванов в предаването \"Плюс-минус\" по Нова телевизия.  \"Таксите трябва да се плащат от всички и са еднакви за всички. Шофьорите няма да могат да преминават годишен технически преглед, ако не са си заплатили за винетки. Чуждестранните автомобили няма да могат да преминат през страната докато не си платят таксата\", каза още той по повод приетите от НС промени по Закона за движение по пътищата.  \"Цените на винетките остават същите, но за автомобили до 3, 5 тона. За тежкотоварните автомобили сумите все още не са изчислени\", допълни Иванов. \"Автомобилите, които ще проверяват шофьорите на пътя, ще са към АПИ. Ще поставим ПОС-терминали в районните управления и в проверяващите автомобили. Предполагам, че за кратко време ще бъдат осигурени терминали\", обясни Станислав Иванов. Депутатът от ГЕРБ одобрява предложението за таван от 5000 лева за непреките наследници на загиналите при катастрофи. „Досега те не са били обезщетявани. Мисля, че това е добре, защото иначе щяхме да говорим за много голямо увеличение на застраховката „Гражданска отговорност”.” По повод на назначената от главния прокурор проверка на финансовия министър Владислав Горанов. \"Няма нищо лошо прокуратурата да проверява и г-н Горанов не се притеснява от тях\".", "date": "2018.11.23", "title": "Станислав Иванов: Данъкът върху старите коли няма да се повиши с фрапантни стойности"}
{"url": "https://www.faktor.bg/bg/articles/tsvetanov-1-39", "text": "Законът за движението по пътищата явно не важи за сем. Радеви.  Те постоянно го нарушават. Било то на кръгово движение, където за сем. Радеви е позволено да навлизат по забранен начин, дори да отнемат предимство, да бутат триколка. Също така, това което видяхме вчера от любителския запис,  направен от един гражданин, където видяхте какъв е подходът и какъв е манталитетът на сегашната президентска двойка. Това заяви зам. председателят на ГЕРБ Цветан Цветанов в \"Лице в лице\" на Би Ти Ви. \"Радев не е наш опонент, той е държавен глава, който трябва да се стреми да обединява политическите партии. Когато един президент има неуважение към институцията български парламент Той трябва да знае, че е част от институционалната конструкция на държавата\", заяви Цветанов.  \"Не водя битки с никого. Не разглеждам президента като политически опонент на ГЕРБ. БСП  трябва да се притесняват от него, защото би трябвало да разглеждат президента Радев като техен опонент.  Убеден съм, че ще дойде момент, когато той ще се разграничи от тях, защото начинът, по който прави своята политика, влизайки в политическия живот на страната с усещането, че ще се прави политически проект, той ще забрави много бързо за тези, които го номинираха и тези които го избраха, но към настоящия момент, можем да кажем, че са координирани действията между лидера на БСП Корнелия Нинова, БСП и президентската институция\", смята Цветанов но мога да кажа, че с Обединени патриоти и с народни представители от други парламентарни групи подкрепяме законодателство, което е в интерес на обществото, на държавата, обясни той.   Когато с е гласуваха оставките на тримата министри, една от партиите в Обединени патриоти не подкрепи оставките им. С гласуванията, които имахме и вчера, и днес, гласувахме заедно по законите, които са от управленската програма.   По управленската програма нямаме никакви разминавания\", каза още той.  „Всичко, което е извън управленската програма, няма никакъв проблем всяка една от партиите да изразява своето мнение”, добави той.  Днес той обясни много ясно, че жилището е от кръстника му. Трябва да изчакаме да приключат проверките и тогава да коментираме. Чест прави на българските институции, че го правят. Законът е еднакъв за всички”, подчерта Цветанов.  \"Нека имаме уважение към българската полиция. Съвсем нормално е да има присъствие на органи на реда в близост при големи събития\", обясни Цветанов по повод изявлението на лидерката на БСП Корнелия Нинова, че полицаи я преследвали по време на срещите й в Ямболско. \"Има надежда до края на мандата на тази Европейска комисия страната ни да се присъедини към Шенгенското пространство по въздух\", каза още Цветан Цветанов.", "date": "2018.11.23", "title": "Цветанов: Законът за движението по пътищата явно не важи за сем. Радеви"}
{"url": "https://www.faktor.bg/bg/articles/rumen-radev-razduhvanite-patnotransportni-skandali-s-moeto-semeystvo-nyama-da-stanat-indulgentsiya-na-upravlyavashtite-za-bezobraziyata-im", "text": "Зачестилите раздухвани пътнотранспортни скандали, в които се въвлича моето семейство, няма да станат индулгенция на управляващите за техните безобразия. Това каза пред журналисти президентът Румен Радев след представянето на Всеславянска антология на поезията в Централния Военен клуб, предаде „Фокус“. „Това може да има някакъв временен ефект, да се скрие разлома между управляващите и обществото, но това няма да трае дълго“, обяви той.  „Има леко ПТП с екскортиращ автомобил от моята охрана. Екипът е действал изцяло според разпоредбите на закона и инструкциите за НСО“, обясни държавният глава. „Може би ви прави впечатление, че много зачестиха тези ситуации. Сигурно си спомняте, че се внушаваше как съпругата ми „шпори“ мерцедес на НСО като някакъв автоджигит из булевардите на София. Спомняте си и режисурата в Харманли, която целеше да изкара баща ми автохулиган. Да добавим и последните случаи“, коментира Румен Радев. „Винаги в тези ситуации се пуска някакво видео в мрежите, от общински камери при грубо нарушение на правилата за работа с подобна информация, или от случаен свидетел с интересно минало“, посочи той. „Мобилизират се министри, да се хвърлят по студията. Нагнетява се медийна истерия. Сами можете да отгатнете кой е поръчителят на тези супер продукции“, каза още Румен Радев. Протестите няма да спрат, не защото медиите не ги показват, а защото техният корен е в бедността и несправедливостта. Точно тези проблеми управлението не може да реши. Напротив, то ги генерира, каза още Радев. „Има определено драматична разлика между пропагандата в медиите и реалната ситуация на живот в страната. Точно заради това хората протестират“, заяви държавният глава.", "date": "2018.11.23", "title": "Румен Радев с гневно обещание: Протестите няма да спрат, бедността се генерира от управляващите!"}
{"url": "https://www.faktor.bg/bg/articles/za-nyakoi-priliki-mezhdu-nso-i-ubo-pretorianskata-gvardiya-na-bkp-chast-1-darzhava-v-darzhavata", "text": "Пресният скандал с колата на Националната служба за охрана (НСО), возеща жената на президента Румен Радев – Десислава Радева, с която той подписва брак 5 дни преди да бъде официално номиниран от БСП за кандидат за държавен глава на 17 август 2016 г. (преди това тя е абсолютно неизвестна и работи като пиар на бъдещия мъж във ВВС), не е първият, вероятно няма и да е последният. Радева, която дължи популярността на мъжа в качеството му на държавен глава, вече няколко пъти беше забърквана в пътни инциденти с автомобила на НСО, който я вози, нарушавайки правилата за движение. Последният път, за да може съпругата на президента да влезе в магазин за рокли в столицата (много медии от самото слагачески я представят като „първа дама” без в България обаче изобщо да съществува законово такъв статут). Усещането, което подобни случаи пораждат в част от обществото, е за системно нарушаване на правила от лица, които току що са се качили в асансьор на властта, за безпардонност и явна самозабрава. Причините за това са две. Първата е манталитетът на лицата, за които днес се грижи НСО, която е пряко подчинена на президента. И втората е, че в годините след края на комунизма НСО така и не можа да се отърси от тежкото наследство на своя предшественик – Пето управление на Държавна сигурност,  известно повече като Управление за безопасност и охрана (УБО), което комунистическата върхушка превръща в своя преторианска гвардия за абсолютно всички прищевки, щукнали на комунистическите ръководители. Сайтът    припомня какво представлява УБО по времето на тоталитарния комунистически режим. В част 1 е от поредицата се разказва как комунистическите функционери създават една от най-раздутите структури в Държавна сигурност, която трябва да ги пази от „народната любов”, да ги храни, вози, да им осигурява дефицитни стоки и лекарства от „гнилия” Запад и на практика да се грижи за тях 24 часа в денонощието. Текстът е от книгата „Тодор Живков. Биография” на разследващия журналист . „Докато аз бях генерален секретар и председател на Държавния съвет УБО и МВР не са се преустройвали. УБО беше цяла империя. Те бяха държава в държавата.“ Думите са на бившия генерален секретар на БКП Тодор Живков, казани пред прокуратурата при първите му разпити след арестуването му през януари 1990 г. по дело №1, по което е обвинен в злоупотреби и превишаване на власт. Казаното от него най-ясно показва в какво положение е поставен репресивния апарат на комунистическия режим до края на 1989 г. В цялата структура на Държавна сигурност при Тодор Живков едно от централните управления заема специално място. И най-малките въпроси, свързани с него ще останат десетилетия наред забранена територия, заключена в абревиатура от три букви – УБО (Управление за безопасност и охрана). Територия достъпна само и единствено за първия партиен и държавен ръководител. В нея не са допуснати да се бъркат дори такива ключови фигури в ДС, ползващи се с Живковото доверие, като преданите му генерали Мирчо Спасов и Григор Шопов. През годините управлението дотолкова се разраства, че надминава всички останали управления в ДС. „УБО беше суперуправление, с което не бихме могли дори да се сравняваме нито с положение, нито по задачи, а също по-малко по щат“, е категоричен в паралела с  Шесто управление на ДС неговият началник ген. Антон Мусаков. Самият Живков ще възкликне в един от отговорите на прокурорските въпроси с признанието си: „УБО беше цяла империя, държава в държавата.“ Властта, съсредоточена в него, може да бъде обяснена от двете основни задачи, които управлението изпълнява. Първата е охраната на самия Живков и на целия висш партиен и държавен ешалон. И втората –  пълно осигуряване и  обслужване на нуждите на комунистическия елит, като се започне от специалната храна и жилищата и се мине през обзавеждането, поддръжката, помощния персонал, изплащането на безотчетни средства, до ползването на ловни резервати и резиденции за почивки. Не е случайно, че Тодор Живков сам избира да е главен разпоредител с централното охранително управление, отговарящо за персоналната сигурност на висшия партиен елит, както и да е основен разпределител на  благата на върха на комунистическата номенклатурна пирамида. От една страна той превръща УБО в собствена преторианска гвардия (преторианска гвардия е личната гвардия на римските императори. Войсковата част е подбрана от съществуващите през републиканското време отряди лични телохранители при щаба на всеки военачалник. В преносен смисъл думата преторианец се използва за фанатично предан последовател). Тя е допълнителен гарант за личната му сигурност и власт, а заедно с това и източник на важна информация за ставащото във висшия партиен апарат, и средство за контрола му. От друга страна сам ръководи системата за битови и финансови привилегии на новата каста, като чрез този своеобразен механизъм купува лоялност или отнема специалните атрибути за правоимащи на онези ръководни партийни кадри, които се отклоняват от неговата линия, провинили са се в нещо или просто са загубили доверието му. Кръгът на кастата, чийто нужди УБО задоволява, е очертан от самия Живков в редица секретни решения на Политбюро, в които членовете на кастата са определени като „правоимащи“. Всичко, свързано с нея е засекретено и скрито от погледа, както на обикновените българи, така и редовите партийни членове. Основната причина именно УБО да бъде натоварено с обслужването й е, защото идеята и практиката с правоимащите по никакъв начин не кореспондира с комунистическия идеал, нито с обещаната илюзия за равенство, с която комунистическата партия идва на власт. Въпреки че УБО съществува и преди Живков негова е главната заслуга за превръщането на управлението в една от най-мощните структури в Държавна сигурност. Изглежда Живков е смятал, че е от първостепенно значение да държи ключовете за охраната и привилегиите в собствените си ръце, защото въпреки неприсъщата за един държавен ръководител функции той напълно съзнателно приема не само да има личен контрол върху УБО, но и играе ролята на негов кадровик и пряк ръководител. „УБО беше от специалните ведомства, които бяха подчинени лично и непосредствено на Тодор Живков. Като председател на Министерския съвет УБО не ми е било подчинено в никаква степен”, признава Гриша Филипов, министър-председател в периода 1981-1986 г. и член на Политбюро от 1972 г. . Бившият премиер Георги Атанасов в периода 1986-1990 г. потвърждава това положение: „Докато съм бил министър-председател освен, че не съм се занимавал с въпросите на УБО, практически на мое подчинение не са били нито министъра на вътрешните работи, нито на външните, нито министъра на народната отбрана. Тези три министерства се ръководеха с личното и непосредствено участие на Тодор Живков.” Последният началник на УБО ген. Георги Милушев е достатъчно точен и лаконичен: „На практика не аз, а Тодор Живков бе истинския кадровик на УБО и неговият пряк ръководител.“", "date": "2018.11.23", "title": "За някои прилики между НСО и УБО – Преторианската гвардия на БКП (Част 1: Държава в държавата)"}
{"url": "https://www.faktor.bg/bg/articles/vezhdi-rashidov-bsp-sazdadoha-oligarsite", "text": "\"Медиите са бизнес, какво му е лошото да се знае кои са собствениците им. Всички партии  подкрепиха закона. Свободата на словото не е привилегия само на медиите. Редно ли е един човек да напада личността ми и аз да не мога да му отговоря\". Това напълно сериозно заяви бившият министър на културата и  настоящ председател на парламентарната комисия по култура и медии Вежди Рашидов в предаването \"Още от деня\" по БНТ . И на този корифей на културата и медиите  дори не му мина през акъла, че няма лошо да знаем собствениците, но е отвратително Пеевски да пише закон за медиите и всички в парламента да го подкрепят. \"Бях приятел с Илия Павлов, без да съм работил в \"Мултигруп\", нищо общо нямам, въпреки че някой хора, за да ме компрометират с охота ме наричат мултак.  Сега на мен ми викат мултак, а жена му  е една весела вдовица, тя няма нищо общо. Аз приятелските отношения не ги мешам с бизнеса. Пред очите ми минаха много политически фигури, покрай приятелството ми с Павлов. ...  Нямам нищо лично към Нинова, но я попитах кой от ГЕРБ е свързан с олигархията. Тя се държа като изтървана и не отговори на въпросите ми. Те създадоха олигарсите.  \"Олигарси са ми оказвали натиск... Преди години ме заплашиха, че ако направя нещо на „Червената къща „Андрей Николов“ вече няма да съм министър\", разкри Рашидов. \"Единственото, което ми липсваше в \"Шоуто на Слави\", докато гостуваше Бойко Борисов, бе песента \"Няма такава държава\"\", каза още той.", "date": "2018.11.23", "title": "Вежди Рашидов: БСП създадоха олигарсите"}
{"url": "https://www.faktor.bg/bg/articles/novini/svyat/poroshenko-na-27-29-noemvri-v-istanbul-shte-bade-vzeto-reshenieto-za-avtokefaliya-na-upts", "text": "На заседанието на Светия синод на Константинополската патриаршия на 27-29 ноември в Истанбул ще бъде взето решението за предоставянето на томос за автокефалия на поместната Украинска православна църква – Киевска патриаршия, съобщи украинският президент Петро Порошенко в петък, пише киевският ежедневник „День“. „На 27-29 ноември Ростислав Павленко (съветник на президента) ще бъде в Истанбул, където ще вземе участие в историческия Синод на Вселенската патриаршия, на който ще се вземе решение за утвърждаването на Томоса“, е заявил украинският президент. Той е напомнил, че през декември ще бъде свикан събор на новата Украинска автокефална православна църква.", "date": "2018.11.23", "title": "Порошенко: Този месец в Истанбул ще се вземе решението за автокефалия на УПЦ"}
{"url": "https://www.faktor.bg/bg/articles/arestuvaniyat-po-iskane-na-sasht-aleksandar-vinik-zapochva-gladna-stachka-v-gratski-zatvor", "text": "Руският гражданин Александър Виник, арестуван в Гърция през 2017 г. по искане на САЩ за киберпрестъпления, е обявил, че от понеделник започва гладна стачка, съобщи ТАСС, като се позовава на информация, получена по телефона от ръководителя на групата адвокати на Виник Тимофей Мусатов. През 2017 г. Върховният съд на Гърция взе решение за екстрадицията на Виник в САЩ, а тази година взе решение за екстрадицията му в Русия. През юни Франция с европейска заповед за арест поиска от Атина да й предаде Виник. Първоинстанционният съд в Солун реши Виник да бъде предаден на Франция, а на 19 ноември Върховният съд отложи за 29 ноември разглеждането на обжалването на това решение, предаде БТА. Според Мусатов \"Виник реши да обяви гладна стачка, защото разбра, че е лишен от право на защита във Франция и съответно в Гърция\". Освен това според адвоката му срокът на действие на издадената от Франция европейска заповед за арест вече е изтекъл. Мусатов твърди, че гръцкият Върховен съд игнорира постъпките на адвокатите на Виник и \"той неминуемо ще бъде депортиран през Франция в САЩ, където ще получи присъда, равнозначна на доживотен затвор\". На заседанието на Върховния съд на 19 ноември гръцкият адвокат на Виник Зои Констандопулу е заявила, че съдът не би могъл да се отнася с никой гражданин на ЕС или на Гърция, както се отнася с Виник, защото е руски гражданин. Александър Виник бе арестуван по искане на САЩ през юли миналата година, докато бе на почивка със семейството си в Северна Гърция. Виник е заподозрян в пране на милиарди долари чрез виртуална валута. Самият Виник е заявил, че иска да бъде екстрадиран в Русия.", "date": "2018.11.23", "title": "Арестуваният по искане на САЩ Александър Виник започва гладна стачка в гръцки затвор"}
{"url": "https://www.faktor.bg/bg/articles/tsvetanov-otkriva-utre-tretiya-natsionalen-forum-na-predpriemachi-gerb-v-pomorie", "text": "Председателят на ПГ на ГЕРБ и зам.-председател на партията Цветан Цветанов ще открие на 24 ноември 2018 г. (събота) в 13.30 часа третия национален форум на Предприемачи ГЕРБ „Предприемачество. Развитие. Перспективи“. Събитието ще се проведе в Гранд Хотел Поморие в гр. Поморие. Форумът се организира съвместно от ПГЕРБ, Сдружение „Граждани за европейско развитие на България“ и Фондация „Ханс Зайдел“. В рамките на събитието Цветан Цветанов ще изнесе и лекция на тема „Политически и икономически процеси в България и Европа“. В откриването на конференцията ще участват и кметът на Бургас и зам.-председател на ГЕРБ Димитър Николов, председателят на ПГЕРБ Валя Чилова, областният координатор на ГЕРБ-Бургас Димитър Бойчев, кметът на Поморие Иван Алексиев и представителят на Фондация “Ханс Зайдел” за България Богдан Мирчев. Гост-лектори на форума ще бъдат евродепутатът от ГЕРБ/ЕНП и международен секретар на ПГЕРБ Ева Майдел, министърът на транспорта, информационните технологии и съобщенията Росен Желязков, зам.-министърът на енергетиката Жечо Станков, зам.-министърът на труда и социалната политика Зорница Русинова, зам.-министърът на образованието Таня Михайлова, депутатът от ГЕРБ Тома Биков, председателят на УС на Фонд на фондовете Мартин Дановски и икономистът Лъчезар Богданов.", "date": "2018.11.23", "title": "Цветанов открива утре в Поморие третия национален форум на Предприемачи ГЕРБ"}
{"url": "https://www.faktor.bg/bg/articles/mashinistat-na-derayliraliya-v-kresnenskoto-defile-vlak-e-s-priz-dostoen-balgarin", "text": "Машинистът на дерайлиралия влак е с приз „Достоен българин”. Димитър Христов преди четири години спаси 100 души във влака, който се удари в горящ тир край Мурсалево. Днес с Димитър се срещна транспортният министър Росен Желязков. „Поздравих Христов за проявения висок професионализъм по време на инцидента в Кресненското дефиле и за бързата реакция на него и колегите му за извеждане на пътниците от влака”, посочи Желязков. Влакът премина без проблем през участъка, където беше инцидентът, но все още трябва да се извършат допълнителни ремонти. Движението на влаковете по линията Благоевград – Кулата е възстановено. Влакът към Петрич и Кулата тръгна по разписание в 6:45.", "date": "2018.11.23", "title": "Машинистът на дерайлиралия в Кресненското дефиле влак е с приз „Достоен българин”"}
{"url": "https://www.faktor.bg/bg/articles/sgs-prizna-bachvarova-za-nevinna", "text": "СГС призна подсъдимата Светла Бъчварова – Пиралкова за невиновна, тъй като в хода на съдебното следствие не беше доказана тезата на държавното обвинение. Това пише в изготвените и публикувани мотиви към оправдателната присъда на Пиралкова. Според съдебния състав, тезата, че от сключената сделка между Селскостопанска академия и „Литекс Комерс“ АД е произлязла значителна вреда в размер на 1 326 671.36 лв. е изградена на безкритичното възприемане в обвинителния акт на заключенията на вещите лица, които в досъдебното производство извън компетентността си са дали мнение по поставени им задачи от правно естество. „В хода на разследването не са събрани доказателства каква е била извлечената от „Литекс Комерс“ АД икономическа полза от сключването и изпълнението на договора“, пише още в мотивите. Съдът се опита да запълни тази доказателствена празнота, но с оглед изтичането от края на инкриминирания период на 5-годишния срок за съхраняване на счетоводната документация от страна на „Литекс Комерс“ АД не бяха представени необходимите документи. В мотивите е посочено още, че за престъпление по чл. 220 НК вреди, не могат да се определят като пропуснати ползи, с което се изключва възможността за ангажирането към наказателна отговорност на подсъдимата. Изложеното в обвинителния акт не дава основание на съда да признае Светла Бъчварова - Пиралкова за виновна в извършването на друго престъпление.", "date": "2018.11.23", "title": "СГС призна Светлана Бъчварова за невинна"}
{"url": "https://www.faktor.bg/bg/articles/ikonomika/vasko-nachev-polititsite-ni-barzat-s-fanfarite-za-turski-potok-rusiya-ne-iska-da-razpredelyame-gaz-a-samo-teritoriyata-ni", "text": "\"Еуфорията около Турски поток е много голяма. Базира се само на публикация на вестник \"Комерсант\". Политиците ни си коментират, но след това знаят, че не плащат нищо. Нямаме отговор от \"Газпром\", нито правителството има официална информация. Ние бием фанфарите, което е несериозно. В \"Комерсант\" никъде не пише за газоразпределителен център на Балканите. Без да изпълним условията, няма как да мине тръба през България. Русия иска всичко да се случва транзитно, а не да се продава газ на териториите, през които минават тръбите\". Това заяви пред БТВ енергийният експерт Васко Начев. \"Интерконекторът между Гърция и България няма обща точка с Турски поток. От кота нула проектът за АЕЦ \"Белене\" отива в кота нула. Трябват ни поне още две години, за да отиде на пазара АЕЦ \"Белене\", коментира Начев информацията на евродепутата Светослав Малинов, който обяви, че Европейската комисия има нови изисквания за строеж на електроцентралата.", "date": "2018.11.23", "title": "Васко Начев: Политиците ни бързат с фанфарите за \"Турски поток\", Русия не иска да разпределяме газ, а само територията ни"}
{"url": "https://www.faktor.bg/bg/articles/evroto-padna-sled-seriya-slabi-ikonomicheski-danni-ot-germaniya", "text": "Еврото се намира под силен натиск от продажби спрямо останалите основни валути по време на търговията в петък след серия доста слаби икономически данни за еврозоната и в частност за Германия, които поставят под въпрос очакваното от мнозина първо повишение на основните лихви на ЕЦБ през 2019-а година. Немската статистика Destatis потвърди, че германската икономика се свила през третото тримесечие с 0,2% спрямо предходното тримесечие. Агенция Markit пък представи резултати от последно свое проучване, показващи рязко влошаване на бизнес активността в Германия и в цялата еврозона през ноември, което предполага, че слабото представяне на водещата европейска икономика ще остане в сила и през последното тримесечие на годината. Това от своя страна намалява вероятността ЕЦБ да се осмели да повиши рекордно ниските си лихвени ставки до края на следващата година. Еврото се понижава с 0,5% към тазседмично дъно от 1,1338 щатски долара, към двудневно дъно от 1,1312 швейцарски франка, към 8-дневно дъно от 127,95 японски йени и към седмично дъно около 0,8838 британски лири. Британската лира също губи позиции спрямо долара, парирайки част от вчерашното си рязко поскъпване, което беше факт след новината, че Европейската комисия е одобрила проектодекларация за бъдещите отношения между ЕС и Великобритания след Брекзит. Одобреният от ЕК документ обаче предстои да бъде обсъден от 27-те лидери на ЕС на извънредната среща на върха в неделя (25-и ноември). Дори Брекзит сделката да бъде подкрепа от страните - членки на ЕС, има голяма вероятност тя да не успее да бъде гласувана от британския парламент през следващия месец. Именно тази несигурност допринася за днешно понижение на паунда с 0,4% към 1,2800 долара от вчерашния 7-дневен връх около 1,2927 нивото.", "date": "2018.11.23", "title": "Eврото падна след серия слаби икономически данни от Германия"}
{"url": "https://www.faktor.bg/bg/articles/ot-piha-novi-gazovi-zalezhi-na-200-km-ot-balgariya", "text": "Pyмънcĸият гигaнт ОМV Реtrоm oтĸpи и paзpaбoтвa нoви гaзoви зaлeжи в южнaтa чacт нa cтpaнaтa, съобщи money.bg. Koмпaниятa пpoби нoв ĸлaдeнeц в близocт дo cъщecтвyвaщoтo cи пoлe Maмy, нa дълбoчинa oт 4400 м, ĸъдeтo oтĸpи гaз и ĸoндeнзaт. Hoвият ĸлaдeнeц вeчe e cтapтиpaл пpoизвoдcтвo в ĸpaя нa oĸтoмвpи, извличaйĸи нaд 190 000 ĸyб. м гaз нa дeн, cъoбщaвaт oт дpyжecтвoтo.   ОМV Реtrоm, ĸoятo e нaй-гoлямaтa eнepгийнa ĸoмпaния в Югoизтoчнa Eвpoпa, e инвecтиpaлa 10 млн. евpo в пpoбивaнeтoнa нoвия ĸлaдeнeц и cвъpзвaнeтo мy cъc cъщecтвyвaщaтa инфpacтpyĸтypa. Πoлeтo Maмy ce нaмиpa в oĸpъг Bълчa, нa oĸoлo 200 ĸм oт бългapcĸaтa гpaницa. To e в eĸcплoaтaция oт 1980 г., ĸaтo пpoдължaвa дa бъдe eднo oт нaй-дoбpитe пpoизвoдcтвeни пoлeтa нa ОМV Реtrоm, дoбивaйĸи oĸoлo 4500 бapeлa нa дeн. Aĸo ce изпoлзвa caмo зa oтoплeниe, извлeчeният oт нeгo гaз мoжe дa зaтoпли oĸoлo 180 000 дoмaĸинcтвa. \"Πo-гoлямaтa чacт oт гaзoвитe пoлeтa в Pyмъния зaпoчнaxa дa пpoизвoдcтвo пpeди дeceтилeтия, тe ca зpeли и пpoизвoдcтвoтo нaмaлявa. ОМV Реtrоm пpoдължaвa дa инвecтиpa в пpoyчвaтeлни и пpoизвoдcтвeни дeйнocти, зa дa cмeĸчи тoзи cпaд и дa гapaнтиpa cигypнocттa нa eнepгийнитe дocтaвĸи. Πpeз пъpвитe 10 мeceцa нa тaзи гoдинa yвeличиxмe инвecтициитe c пoвeчe oт 40% в cpaвнeниe cъc cъщия пepиoд нa минaлaтa гoдинa и пpoбиxмe 89 нoви ĸлaдeнци и oтĸлoнeния. Toвa ce дoбaвя ĸъм oнeзи 9 млpд. eвpo, ĸoитo вeчe ca инвecтиpaни в Uрѕtrеаm в Pyмъния в пepиoдa 2005-2017 г.\", ĸaзa Πeтep Зeлингep, члeн нa Изпълнитeлния cъвeт нa ОМV Реtrоm, oтгoвapящ зa Uрѕtrеаm.", "date": "2018.11.23", "title": "Отĸpиха нoви гaзoви зaлeжи на 200 км. от България"}
{"url": "https://www.faktor.bg/bg/articles/sport/paro-nikodimov-besen-na-tsska-na-publikata-omrazna-da-sme-vtori", "text": "\"На публиката на ЦСКА й омръзнаха вторите места, вече десет години. Има изчерпване на търпението. Загубите в ключови мачове като с Левски и Лудогорец със сигурност доста подразни феновете. В Левски публиката се върна засега - имат нов треньор и изживяват известен игрови подем\". Това заяви пред sportal.bg легендата на ЦСКА Аспарух Никодимов.  \"Треньорът Ел Маестро има някаква европейска визия и поведение. Бил е помощник в Бундеслигата, но няма опит като старши-треньор. Ще го кажа отново - за мен винаги ЦСКА успява с български треньори. Нали си спомняте и мен ме смениха с италианеца Луиджи Симони. Бил голямо име. И като е голямо име, какво направи с ЦСКА? Изпратиха го набързо. Много са факторите, които влияят на треньорската работа. Според мен основната битка ще се води между ЦСКА и Лудогорец. Левски ги слагам малко по-надолу, но те могат да поднесат изненада все пак. А и тези спонсори, които се навъртяха отново там... Да попитам - как винаги все на тях се натискат тези спонсори? Проблемът е, че всички искат бързи резултати. Взимат се евтини чужденци - ние не сме Англия или Испания все пак. Много хора не обръщат внимание, но климатът също влияе съществено. Някои от чужденците през есенните и зимните месеци гледат просто мачът да свърши по-бързо. Това го знам много добре. Непрекъснато се продава някой и се купува друг\", каза още Паро Никодимов.  \"Фактът, че нямаме висока класа, го знае всеки. Но на мен ми харесва умереният тон на Петър Хубчев. Очевидно човекът си знае работата. В тима определено има живец. Яд ме е, че в Кипър нямахме и късмет. Като нямаме големи фигури, на този етап това е максимума. Похвално е, че станаха добър колектив. Обиколихме доста градове, а има и още доста покани - Разград, Велико Търново, Видин, Козлодуй. За съжаление зимата започва и много сме зависими от капризите на времето. Иначе за мен турнето е удоволствие. Виждам как хората още много се интересуват. Публиката на ЦСКА из цялата страна е жива и това е най-важното!\", заяви специалистът.", "date": "2018.11.23", "title": "Паро Никодимов бесен на ЦСКА: На публиката ѝ омръзна да сме втори, трябва ни български треньор!"}
{"url": "https://www.faktor.bg/bg/articles/ronaldo-zasluzhava-zlatnata-topka-smyata-trenyorat-na-yuventus", "text": "Треньорът на \"Ювентус\" Масимилиано Алегри е убеден, че Кристиано Роналдо заслужава да спечели за шести рекорден път \"Златната топка\". Португалският нападател, който в момента играе за \"бианконерите\", триумфира в класацията през последните две години, но според последните информации този път няма да бъде в призовата тройка. \"Той е играч от най-висока класа. Казвал съм го и преди, че Роналдо заслужава да спечели отново \"Златната топка\", каза Алегри на пресконференция преди гостуването на СПАЛ в мач от Серия А. Носителят на \"Златната топка\" за 2018 г. ще бъде обявен на 3 декември на церемония в Париж. В последните седмици медиите в Италия и Франция спекулират, че тройката ще бъде Килиан Мбапе, Лука Модрич и Рафаел Варан. Последните двама бяха съотборници на Роналдо в \"Реал\" (Мадрид) при спечелването на третата поредна купа в Шампионската лига. Модрич продължава да бъде фаворит, след като беше избран за №1 на световното първенство в Русия, а след това и на наградите The Best, които се връчват от ФИФА.", "date": "2018.11.23", "title": "Треньорът на \"Ювентус\": Роналдо заслужава отново \"Златната топка\""}
{"url": "https://www.faktor.bg/bg/articles/tsenite-na-petrola-padat-stremglavo-kam-nay-niski-niva-za-godinata", "text": "Цените на петролните фючърси се понижават рязко по време на петъчната търговия към най-ниски нива за 2018-а година с оглед на оставащите в сила притеснения относно възможността за подновяване на проблема с дисбаланаса между предлагане и търсене на фона на влошаващите се перспективи пред глобалния икономически растеж в края на тази и за следващата година. По време на европейската търговия Фючърсите на петрола сорт \"Брент\" с доставка през януари се понижават с близо 3,5% към 60,30 долара за барел, достигайки най-ниско ниво от февруари месец насам. Аналогичните фючърси на американския лек суров петрол се обезценяват с над 5% към 51,80 долара, достигайки по този начин най-ниско ниво от октомври 2017-а година и отправят поглед към психологически важна бариера от 50 долара за барел. По този начин петролните фючърси вече се търгуват с около 30% под върховете, достигнати в началото на октомври с оглед на факта, че глобалното производство започна да надвишава потреблението на важната енергийна суровина през последното тримесечие на годината, слагайки край на периода на известен недостиг, който беше в сила от началото на 2017-а година.      Трябва да се има предвид, че с оглед на драматичния спад през последните седмици, ценовата волатилност (ценовите колебания) и на двата типа основни петролни фючърси вече достигна през ноември нива, които за последно бяха видени при срива на цените на черното злато през периода 2014-а/2016-а година и преди това - по време на глобалната финансова криза през 2008-а/2009-а година. Поредното силно поевтиняване на петрола е факт въпреки предстоящата важна среща на 6-и декември на страните-производителки, известни като \"ОПЕК +\" (страните от картела и техни важни съюзници, включително Русия). Очакванията са, че на тази среща вероятно ще бъде договорено съкращаване на петролните добиви с между 1 млн. до 1,4 млн. барела на ден, тъй като водещите производители също се опасяват от завръщане на проблема със сръхпредлагането, който беше в основната на драматичната обезценка на петрола преди няколко години от нива около и над 100 долара към нива под 30 долара за барел.", "date": "2018.11.23", "title": "Цените на петрола падат стремглаво към най-ниски нива за годината"}
{"url": "https://www.faktor.bg/bg/articles/germanskata-varengold-bank-zapochva-deynost-v-balgariya", "text": "Германската Varengold Bank стартира бизнеса си в България, след като откри официално своя офис в София на 22 ноември. Банката цели да подкрепя нови компании и бизнес модели в нашата страна, предоставящи иновативни финансови решения. Клонът в София ще е основен център на Varengold Bank при разширяването на дейността на институцията в Югоизточна Европа. \"Виждаме много обещаващи проекти на хоризонта и бихме искали да ги подкрепим\", коментира Франк Отен, член на надзорния съвет на Varengold Bank, пише money.bg. Varengold Bank е специализирана в т. нар. Marketplace Banking, което включва финансиране на небанкови институции, предоставящи финтех решения - предимно платформи за споделено кредитиране (peer-2-peer lending platforms). \"Платформите за споделено кредитиране променят напълно финансовата индустрия и постепенно ще заменят традиционните модели за предоставяне на заемни средства. Те осигуряват по-добри условия на кредитополучателите, подобряват достъпа до финансиране за потребителите и компаниите и улесняват процеса по набиране на капитал. Това е огромна промяна и е добре да участваме активно в нея\", обясни мисията на банката Сергей Пантелеев, управител на клона на Varengold Bank в София.  С подкрепата на поделението за търговско финансиране на Varengold в Хамбург клонът на германската банка в България ще предлага и атрактивни финансови продукти на международни външнотърговски компании. \"Готови сме да подкрепим нарастващия обем търговия между България и ЮИЕ, от една страна ,и западноевропейските държави, от друга\", обобщи Сергей Пантелеев.", "date": "2018.11.23", "title": "Германската Varengold Bank започва дейност в България"}
{"url": "https://www.faktor.bg/bg/articles/svetoslav-malinov-vazobnovyavaneto-na-proekta-belene-shte-se-tretira-kato-nov-proekt", "text": "Площадката на АЕЦ „Белене” е опасна сеизмична зона и нека бъдещи инвеститори не си въобразяват, че ще дойдат на подреден терен с готова нотификация. Такова предупреждение отправи евродепутатът Светослав Малинов от ефира на БТВ. Вчера Малинов получи отговор на запитване към еврокомисаря по енергетика Ариас Канете, в който се посочва, че „Белене” на практика се намира в нулева фаза, след като българското правителство реши да го прекрати. „Целта ми е да се сложи край на една лъжа или по-скоро на едно съзнателно изопачаване на истината, на отказа от това да се признаят фактите, а именно – че след като е спрян от българското правителство, възобновяването на проекта „Белене” ще се третира като нов проект”, подчерта Малинов. Това, по думите му, означава сложни и изтощителни процедури по одобряване, които биха отнели прекалено дълго време. Евродепутатът поясни, че стандартите на Комисията са изключително завишени с оглед на трагедията във Фукушима и предпоставките за подобен сценарий и у нас. „Има два много силни акцента върху сеизмичността и съхраняването на отработеното гориво. И по двата фактора България има огромни проблеми – площадката в „Белене” е определена като принадлежаща към сеизмична зона”, поясни той. Според Малинов сеизмичността на района, в който трябва да бъде изградена втората атомна централа, е констатирана не от БАН, а от Европа. „Европейската комисия отговаря на мен, но всъщност се обръща към всички хора в България, които са заинтересовани. В момента Европейската комисия ни защитава от българското правителство за казуса АЕЦ „Белене”, което е изключително тъжно”, каза Малинов. В студиото евродепутатът прочете стенограма на думите на премиера Бойко Борисов от 2012 година, с които министър-председателят изтъкнал същите мотиви за опасността от земетресение и последиците от него.   Малинов призова и енергийния министър Теменужка Петкова „ако не я е срам, да зададе същия въпрос на Еврокомисията – какво означава възобновяването на проекта АЕЦ „Белене” през 2018 г.\". Евродепутатът отправи и друг въпрос към енергийния министър, провокиран от достигнали до него данни, свързани със съхраняването на отработката на ядреното гориво. По думите на Малинов въпросът „бавно пълзи към институциите” и може да бъде спрян лично от Петкова. „Вярно ли е, че отработеното ядрено гориво, което е един от възможно най-опасните отровни елементи с оглед на своята радиоактивност, през последните три години се трупа тихо и незабележимо на площадката на „Козлодуй” и правителството пести пари, които са необходими, за да бъде дадено за преработка”, попита Малинов.", "date": "2018.11.23", "title": "Светослав Малинов: Възобновяването на „Белене” ще се третира като нов проект"}
{"url": "https://www.faktor.bg/bg/articles/konpi-proveryava-kade-zhivee-vladislav-goranov", "text": "Антикорупционната комисия ще проверява къде живее финансовият министър Владислав Горанов след разпореждане на главния прокурор Сотир Цацаров. Повод стана въпрос, зададен към обвинител номер едно по време на участието му в телевизионното предаване \"Шоуто на Слави\". От прокуратурата днес разясняват: \"По повод информация от зададен въпрос, че „министърът на финансите живее в апартамент 180 квадрата в луксозен жилищен комплекс, предоставен му безвъзмездно от български бизнесмен“, главният прокурор е разпоредил проверка за престъпления по чл. 283 НК/чл. 304б НК. Действия по проверката спрямо министър Владислав Горанов ще бъдат възложени на КПКОНПИ\".", "date": "2018.11.23", "title": "КПКОНПИ проверява къде живее Владислав Горанов"}
{"url": "https://www.faktor.bg/bg/articles/tsatsarov-dzhi-pi-grup", "text": "Както обеща главният прокурор Сотир Цацаров снощи пред БиТиВи, от екипа му разкриха днес самоличността на обвиняемите длъжностни лица от „Джи Пи Груп“. Това са Георги Василев и Владимир Лозанов, обвинени, че в престъпен сговор - от 2014  до октомври  2018 г., са извършвали престъпления у нас и в чужбина.  Василев има и обвинение в пране на пари. От пресцентъра на главния прокурор  уточняват, че разследването обхваща множество проекти по различни европейски програми, както и длъжностни лица от различни институции, бенефициенти и други физически лица на територията на цялата страна.", "date": "2018.11.23", "title": "Цацаров обяви имената на разследваните от \"Джи Пи Груп\""}
{"url": "https://www.faktor.bg/bg/articles/georgi-domuschiev-kompleksat-v-koyto-zhivee-g-n-goranov-ne-e-nito-moy-nito-na-brat-mi", "text": "Комплексът, в който живее г-н Горанов, не е нито мой, нито на брат ми. Ние сме инвеститори на сградите в комплекса и в момента притежаваме две офисни сгради в него. Жилищният комплекс \"Есте\" бе построен в периода 2008 - 2013 година и включва 300 жилища. Ние продадохме жилищата в период от няколко години и не е наша работа и наш проблем да се интересуваме кой какво прави с тях. Това заяви Георги Домусчиев, цитиран от Новини.бг. ,,В случая с г-н Горанов категорично мога да кажа, че не само не съм му предоставял безвъзмездно апартамент, но и не съм му продавал такъв! Безвъзмездно не съм предоставил апартамент на когото и да било. Нямам никакво отношение към апартаментите след тяхната продажба\", добави бизнесменът.", "date": "2018.11.23", "title": "Георги Домусчиев: Комплексът, в който живее г-н Горанов, не е нито мой, нито на брат ми"}
{"url": "https://www.faktor.bg/bg/articles/neno-dimov-v-kontsesionniya-dogovor-za-bansko-ot-2001-g-e-dopusnata-seriozna-greshka-s-ploshtta-na-teritoriyata", "text": "\"В концесионния договор за ски зоната в Банско от 2001 г. е допусната сериозна грешка с площта на територията и трябва да се търси отговорност за нея. Тогава в правителството на Симеон Сакскобургготски министър е била Долорес Арсенова\". Това каза на брифинг министърът на околната среда и водите Нено Димов. Министър Димов посочи, че в свое писмо главният прокурор предлага Министерски съвет (МС) да предприеме действия за изменение и допълнение на концесионния договор с „Юлен“ АД и да се направи пълно съответствие на концесионната площ. „Относно първата препоръка имахме срещи с концесионера, провели сме разговори. Ще предложим на МС да упълномощи министъра на околната среда и водите да води преговорите“, каза още министърът и посочи, че това ще се случи на следващо заседание на МС. „Това, което е написано в концесионния договор, и това, което е препоръчал главният прокурор да се направи, не е направено просто защото не се знае коя точно е зоната за концесия. В договора се цитират три територии. Т.е. още 2001 г. е направена изключително дълбока грешка и трябва да се търси отговорност как е направена тя, защото на практика не е определена никаква територия. И така МС се поставя в невъзможност – трябва да направим така, че тези три различни територии да се сведат до една. От тази гледна точка, по втората част ще се търси решение, което на този етап е много трудно. Защото, от една страна, не можем да дадем толкова голяма площ, каквато е цитирана в договора, от друга – трябва да се създаде нов договор, от трета – не искаме да закриваме курорта Банско. Затова трябва да се намери разумно решение на този безпорядък, който е станал през 2001 г. в концесионния договор“, заяви Димов. Министърът обясни, че в момента се използва площ от над 160 хектара. Той посочи, че концесионното възнаграждение ще бъде съществено увеличено.", "date": "2018.11.23", "title": "Нено Димов: Министър на Сакскобургготски е допуснал сериозни грешки за концесията в Банско"}
{"url": "https://www.faktor.bg/bg/articles/neveroyatno-no-fakt-astronomi-otkriha-bliznak-na-slantseto", "text": "Астрономи откриха близнак на Слънцето, образувал се в същия облак от газ и прах преди 4,6 милиарда години, съобщи в. \"Дейли мейл\". Звездата HD 186302 е на разстояние около 184 светлинни години, посочи БНТ. Звездите се образуват в облаци от газ и прах, които постепенно се разпадат и питомците им се пръсват из галактиката. Смята се, че до 85 процента от звездите са бинарни двойки. След като се разделят, обаче е трудно да бъдат идентифицирани като сходни. \"Тъй като няма много информация за миналото на Слънцето, изучаването на такива звезди може да ни помогне да разберем къде в галактиката и при какви условия се е образувало Слънцето\" - каза ръководителят на екипа Вардан Адибекян от Института по астрофизика и космически науки в Португалия. Учените са използвали данни от проекта AMBRE за галактическа археология и от мисията \"Гая\" на Европейската космическа агенция. Те са подбрали звезди с химичен състав, съответстващ най-много на слънчевия, изчислили са как те се променят и какви са кинематичните им свойства.  Макар и астрономите да са открили само един сродник на Слънцето - HD 186302, той се оказал много специален. Той толкова прилича на звездата ни, че вероятно е неин близнак.", "date": "2018.11.23", "title": "Невероятно, но факт: Астрономи откриха близнак на слънцето"}
{"url": "https://www.faktor.bg/bg/articles/tomislav-donchev-1-5", "text": "Кабинетът \"Борисов 3\" вероятно ще изкара пълния си мандат. Това заяви във Велико Търново вицепремиерът Томислав Дончев. \"Ако разсъждаваме на ниво парламентарна аритметика, правителството има достатъчно подкрепа в парламента. Естествено парламентарната аритметика не е единственият отговор на този въпрос. Правителството ще работи, докато е възможно и докато има смисъл от неговата работа, това важи и за самия мен. Аз бих бил на служба, докато усещам смисъл от работата си. Надявам се да има смисъл до края на мандата\", коментира Дончев и подчерта, че това зависи и от обществените настроения. По повод протестите, които не спират в страната, вицепремиерът каза, че това е право на всеки български гражданин и единствената му молба е по време на протест, тези, които протестират, да не пречат на другите, които не протестират. \"Иначе всеки протест и всеки призив, който е издигнат, аз го слушам и го чувам внимателно и ако е възможно и реалистично, като се опитвам да съобразя действията си с него. За съжаление невинаги е възможно\", допълни Томислав Дончев. Той предупреди недоволните, които зоват за смяна на системата, да внимават да не я разрушат. \"Не ме разбирайте криво. Системата не е съвършена, тя има нужда да се променя и с по-големи, и с по-малки крачки. Единственият стремеж е в опитите си да променим системата и да я направим по-добра, да не я разрушим. Защото ние друга държава си нямаме. Ако разрушим тази, която имаме, после ще трябва да я изграждаме наново, а както знаем от прехода, това отнема десетилетия\", аргументира позицията си вицепремиерът.", "date": "2018.11.23", "title": "Томислав Дончев: Дано в желанието си да сменим системата не разрушим държавата"}
{"url": "https://www.faktor.bg/bg/articles/kolichestvoto-novichok-v-shishencheto-ot-parfyum-mozhelo-da-ubie-hilyadi", "text": "Количеството „Новичок“ в шишенчето от парфюм, използвано в Солсбъри, е достатъчно да убие хиляди, заявиха разследващите случая. Дийн Хейдън, който води разследването на инцидента в Солзбъри, при който с „Новичок“ бяха заразени бившия руски шпионин Сергей Скрипал и дъщеря му Юлия, заяви в предаването „Панорама“ на Би Би Си, че поставянето на нервнопаралитичното вещество на вратата на Сергей Скрипал е абсолютно безотговорен акт. Версията на разследването е, че веществото е било внесено във Великобритания в шишенце парфюм „Нина Ричи“ със специален пулверизатор, с който е била напръскана дръжката на входната врата на Сергей Скрипал, но след това в шишенчето е останало достатъчно количество „Новичок“, който да убие хиляди хора. По-късно в Солсбъри се заразиха още двама души от намерено в кофа за боклук шишенче от парфюм, като 44-годишната Доун Стърджес почина. Полицаят Ник Бейли, който също бе заразен с веществото, разказа в предаването как животът му напълно се е преобърнал след инцидента. Лондон обвини Кремъл за инцидента в Солсбъри. В „Панорама“ бяха показани нови кадри на двамата руснаци, които британците обвиняват в извършването на нападението и които според тях са агенти на руското военно разузнаване.", "date": "2018.11.23", "title": "Хиляди е можело да бъдат убити от количеството „Новичок“, останало в шишенчето от парфюм"}
{"url": "https://www.faktor.bg/bg/articles/temenuzhka-petkova-protsedurata-za-odobrenie-na-aets-belene-ot-ek-bi-otnela-mesetsi-ne-godini", "text": "Процедурата за одобрение на АЕЦ „Белене“ от страна на Европейската комисия би отнело месеци, а не години, и това няма да забави проекта. Това заяви министърът на енергетиката Теменужка Петкова в интервю за БНР, като така тя коментира появилите се информации, че заради процедурата проектът може да се забави с години и да не може да бъде осъществен. „Преди да се стигне до искане за нова нотификация, първо трябва да се разбере дали ще бъде избран инвеститор за проекта и дали ще се строи централата”, обясни Теменужка Петкова. „Ние трябва да проведем процедурата за избор на стратегически инвеститор, да видим дали ще има интерес към проекта и ако се стигне до създаване на компания, до възможност за реализация на проекта, то тогава тези инвеститори, които са в дружеството, трябва да подадат информация до Европейската комисия, че са настъпили промени в инвестиционния проект“, обясни Петкова и каза, че след това Комисията ще направи своите анализи и проверки. Проектът, който ще предложим на инвеститорите, е същият проект като технология – той не е променен”, каза още енергийният министър. Не съществува хипотеза държавата да налива пари, категорична бе тя и добави: „Нашето мнение е, че този проект трябва да бъде реализиран изцяло на пазарен принцип. Това, с което българската държава ще участва, е апорт на активите, които притежаваме във връзка с този проект. Това са активите, с които ние ще участваме, но за наливане на пари не става дума. Може би до края на годината ще приключи оценката на активите“. Теменужка Петкова обясни също, че държавата ни може да получи 1 милиард и 92 милиона долара по договора за транзит с Русия, ако след пускането на „Турски поток“ преносът не става през страната ни. „Разработва се концепция за газоразпределителен център на територията на България, заедно с ЕК”, обясни министър Петкова. Тя уточни, че концепцията включва необходимостта от изграждане на инфраструктура, която да даде възможност за доставка на природен газ от различни източници. Съдържа се и концепция за реализация на борса за търговия с газ. „За да бъдем абсолютно сигурни в това, което възнамерява да направи „Газпром“, ние трябва да получим официална информация от тяхна страна. Ние сме готови за реализацията на такъв проект“, коментира енергийният министър. И посочи какви са ползите: „Печелим това, че ще България ще запази стратегическото си място на газовата карта на Европа, защото може би по-добре е да си зададем въпроса какво губим. Как ще разработим концепцията за хъба, ако през територията на България не преминават потоци природен газ? Ние разполагаме с много добре развита газопреносна инфраструктура. 80 процента от компресорните станции в региона се намират на наша територия. Какво ще се случи с тази инфраструктура - все едно ли е на българския данъкоплатец, все едно ли е на нас като държава, че тази инфраструктура на практика ще остане неизползваема и всички тези средства, които ние сме инвестирали през годините, просто ще останат напразно?”. За да се види дали има икономически интерес от изграждането на такава инфраструктура, е предвидено да се направи пазарен тест. „Булгартрансгаз“ ще проведе този тест може би в началото на декември и ще се види реалният интерес, обясни министър Петкова. По думите ѝ, ако излезе, че проектът е неефективен, той няма как да се реализира. Тя е категорична, че много по-неефективно е обаче през тръбите да не минава газ. „Трябва да е ясно едно - няма как да бъде подписан друг договор или няма как да бъдат предприети други действия, преди ние да имаме гаранция, че ще бъде резервиран капацитет във връзка с новия проект. Това означава, че трябва да бъдат предприети действия за преструктуриране на този договор, на действащия договор, при условие, че бъде резервиран капацитет за следващите 15-20 години“. Сделка може да има, когато се водят преговори, а такива още не са стартирали, каза Теменужка Петкова и добави, че все още не е получено официално уведомление от страна на „Газпром“.", "date": "2018.11.23", "title": "Теменужка Петкова:  Процедурата за одобрение на АЕЦ „Белене“ от ЕК би отнела месеци, не години"}
{"url": "https://www.faktor.bg/bg/articles/17-nezakonni-migranti-byaha-zadarzhani-v-tovaren-vlak-v-plovdiv", "text": "17 незаконни мигранти бяха задържани днес в Пловдив. Те се криели в товарен влак, съобщиха от Областната дирекция на МВР в града. Сигналът за укриващите се чуждестранни граждани е подаден около 6.20 часа сутринта на телефон 112. Последвала проверка на органите на реда в товарната композиция. В хода на проверките в един от вагоните униформените установили 17 чуждестранни граждани.  От тях 9 били деца. По данни на задържаните те са от Сирия. По случая е образувано досъдебно производство под наблюдение на Районната прокуратура в областния град. Групата е действала в областите Бургас и София", "date": "2018.11.23", "title": "17 незаконни мигранти бяха задържани в товарен влак в Пловдив"}
{"url": "https://www.faktor.bg/bg/articles/turski-prokurori-obviniha-gyulen-za-uchastie-v-ubiystvoto-na-ruskiya-poslanik-karlov", "text": "Турската прокуратура предаде на съда случая с убийството на руския посланик Андрей Карлов в Анкара. Повдигнати са обвинения срещу 28 заподозрени, включително Фетулах Гюлен, съобщава \"Анадолу\", цитирани то \"РИА Новости\". По-рано обвинението, подготвено от прокурора, е представено за одобрение от Републиканската прокуратура на Анкара. В него се посочва, че покушението срещу дипломата е организирано от организацията на Гюлен - ФЕТО, която Анкара обвинява и за опит за преврат през юли 2016 г. В документа се отбелязва, че убийството на е провокация, насочена към влошаване на турско-руските отношения. В допълнение към Гюлен обвинението включва имената на Шериф Али Текелан, Емрула Усулу, Шахин Соют, Хайредин Айдинбаш, Мустафа Тимур Озкан и други. Те са обвинени в нарушаване на конституционния ред, участие в терористична организация и планиране на убийства с цел терор. Руският дипломат беше застрелян на 19 декември 2016 г. при откриването на фотоизложбата \"Русия от Калининград до Камчатка през очите на пътешественик\". Покушението бе извършена от полицейския сътрудник Мевлют Алтинташ, който беше ликвидиран от силите за сигурност.", "date": "2018.11.23", "title": "Турски прокурори обвиниха Гюлен за убийството на руския посланик Карлов"}
{"url": "https://www.faktor.bg/bg/articles/politolog-slavi-trifonov-iritualno-se-samoubi", "text": "„Нещата не изглеждат добре за Слави Трифонов. До голяма степен той „ритуално се самоуби“, заяви в предаването „Хоризонт за вас“ на БНР  политологът Петър Чолаков в коментар на интервютата в предаването \"Шоуто на Слави\" с премиера Бойко Борисов и главния прокурор Сотир Цацаров. Според него това е било особено видимо при интервюто с премиера Бойко Борисов: „Очакванията бяха той да бъде много по-критичен и остър. Вместо това, общо взето „предаде крепостта без бой“. По време на интервюто нямаше по-трудни въпроси, подчерта Чолаков. Той направи аналогия с „черния петък“ и определи възможността за Борисов като „промоция“: „Бих допуснал, че вероятно става дума за някаква договорка между двамата. Според мен Слави Трифонов е човек с много голям медиен опит, с хиляди предавания зад гърба си и ако искаше, можеше да задава много по-остри и много по-тежки въпроси, с които да притисне Борисов. Г-н Цацаров си позволи малко по-остър тон, но въпреки това не се получи особена дискусия“. Главният прокурор трябва да бъде доста по-бдителен, смята политологът и попита защо Цацаров не е действал по-рано по поставените в предаването въпроси. „Бяхме свидетели на опита да се профанизира сериозният политически, икономически и всякакъв дебат в държавата, което е сериозен проблем заради влиянието на Слави Трифонов“, изказа мнение Весислава Антонова,журналист от вестник „Капитал“. Тя подчерта, че предаването се излъчва на запис и е едно от най-влиятелните предавания в телевизионния ни ефир: „Разочарованието идва от подценяването на аудиторията. Предаването съществува от 18 години в ефир. Години наред то се е опитвало да си създаде имидж на бунтарско шоу, което представя различна гледна точка. Хората, които са очаквали някакво смислено и смело съдържание, някакви по-смели въпроси, според мен останаха разочаровани. Водещият, за жалост, демонстрира това, че изобщо не е запознат с процесите в страната. Щеше да е много по-активен слушател, да реагира, да задава контравъпроси. Ние просто видяхме един човек, който чете въпросите на гражданите и един вид е уж техен посредник, а всъщност само пита“. Зацапва се теренът на сериозната журналистика, каза в заключение Весислава Антонова.", "date": "2018.11.23", "title": "Политолог: Слави \"ритуално се самоуби“"}
{"url": "https://www.faktor.bg/bg/articles/timoshenko-obyasni-na-ukraintsite-che-veche-sa-natsiya-ot-bezhantsi-i-begaltsi", "text": "Лидерът на партията \"Отечество\" и бивш премиер на Украйна Юлия Тимошенко обеща да намали наполовина цената на газ за населението, ако спечели президентските избори. Тя обяви това в петък в Киев на форума Нова социална доктрина, съобщава ТАСС. \"Цената на газ за населението ще бъде намалена наполовина, повярвайте ми, това не са само думи. Знам от счетоводството, че цената на украинския газ, включително данъци, транспорт, с 30% от печалбата днес е 2094.61 гривна за хиляда кубически метра, а сега те продават газ на хората за около 8550 гривна\", обясни тя и допълни, че настоящата схема за ценообразуване на газ е с 400% печалба за националните производители на газ. Тимошенко критикува политическия курс и реформите, които се изпълняват от сегашното правителство. По-специално международния индекс \"индекс на щастието на страната\", според който Украйна спада през последните години до 138 от 156. \"Ние просто попадаме в тази бездна и нашето национално щастие намалява като \"Шагренова кожа\" (б.р. роман от 1831 г. на Балзак). Очевидно, че не отиваме там, където трябва, не изграждаме обществото, не извършваме реформите, щом хората в Украйна се чувстват унижени и нещастни\", обясни тя. Тимошенко коментира, че украинците не забелязват как са се превърнали в \"нация на бежанци и бегълци. \"Украинците буквално бягат оттук, оставяйки родната си земя, защото животът в Украйна се е превърнал просто в оцеляване\", допълва тя, цитирайки официалната статистика, според която около 1 милион украинци напускат страната всяка година, за да печелят пари и да живеят в чужбина. На този фон, украинските власти вземат решения за допълнително данъчно облагане на гражданите и бизнеса, както и пряко финансиране от държавния бюджет за президентския фонд на Украйна, обяснява Тимошенко. \"За първи път от 27 години, фондът на президента оставя 1 милиард гривна за лична употреба и почти 2 милиарда гривни са отпуснати на цялото му семейство. Това е повече от това за болните от рак, това е повече, отколкото за някои пера за култура\", добавя тя. Юлия Тимошенко критикува и решение на Върховната Рада, което предвижда през 2019 г., работещите в чужбина, които се връщат, да бъдат допълнително обложени с данък. \"След смяната на властта ще премахнем всички бариери, пречки и корупционни репресии\", обясни лидерът на партия \"Отечество\" и бивш премиер на Украйна Юлия Тимошенко.", "date": "2018.11.23", "title": "Юлия Тимошенко: Фондът на президента и семейството му е повече от парите за болните от рак"}
{"url": "https://www.faktor.bg/bg/articles/putin-se-reshi-golyamata-mu-preskonferentsiya-e-nasrochena-za-20-dekemvri", "text": "Руският президент Владимир Путин ще проведе голямата си ежегодна пресконференция на 20 декември, съобщиха на уебсайта на Кремъл, предава РИА Новости, цитирана от \"Фокус\".  От руското президентство уточняват, че разговорът с журналистите ще започне на обед.  Голямата пресконференция на руския президент е ежегодно мероприятие, което се провежда от 2001 година. Като правило, първоначално Путин говори за основните икономически и социални показатели. След това журналистите получават възможност да задават въпроси.", "date": "2018.11.23", "title": "Путин се реши, голямата му пресконференция е насрочена за 20 декември"}
{"url": "https://www.faktor.bg/bg/articles/nakazvat-direktora-na-natsionalniya-institut-za-kulturno-nasledstvo-zaradi-muzeya-na-levski-v-yablanitsa", "text": "Инспекторатът към Министерството на културата проверява за неизпълнение на служебните задължения директора на Националния институт за недвижимо културно наследство. Това каза министърът на културата Боил Банов по време на парламентарния контрол в отговор на депутатски въпрос за състоянието на къщата музей \"Васил Левски\" в с. Батулци, община Ябланица.  Банов отбеляза, че с писмо от 20 юни т.г. кметът на община Ябланица е поискал от Националния институт за недвижимо наследство да излъчи свой представител и да предложи дата за свикване на комисия по чл. 73, ал. 1 от Закона за културното наследство заради лошото състояние на музея.  По думите на Банов Националният институт не е уведомил Министерството на културата за постъпилото искане. Направена проверка в деловодната система е установила, че и към настоящия момент отговор на Националния институт до кмета на общината не е изпратен.  Поради това срещу директора на Националния институт за недвижимо културно наследство се извършва проверката от Инспектората на МК, поясни Банов и допълни, че ще бъде потърсена и дисциплинарна отговорност. Още миналата година медиите съобщиха, че къщата-музей на Васил Левски в ловешкото село Батулци се нуждае от спешен ремонт. Къщата тъне в разруха и въпреки че Министерството на културата е отпуснало пари за ремонт преди три години, стените се рушат, а покривът отново тече. Къщата е изключителна и е част от историята на Освобождение на България. В нея Левски основава местния революционен комитет. В къщата са се помещавали оръжията на комитетските дейци, както и част от личните вещи на Апостола.", "date": "2018.11.23", "title": "Наказват директора на Националния институт за културно наследство заради музея на Левски в с. Батулци"}
{"url": "https://www.faktor.bg/bg/articles/nikolay-banev-e-nael-pr-agentsiya-za-da-go-izkara-zhertva", "text": "Николай Банев е наел PR агенция да го изкара жертва, катои се готви да атакува обвиненията срещу него по опорни точки от ареста, пише Троян прес. Но ако го попитате защо не плаща на своите работници и служители, той ще ви каже, че ги мързи или че те му дължат пари! Ако го питате защо е нарязал 130 предприятия за скрап, той ще ви каже, че са неефективни, остарели са технологиите и нямат пазари заради Китай!  Ако го питате как преди 20 години нямаше пукнат лев в джоба, а днес е прахосал милиарди от фонда за масова приватизация АКБ за лични нужди и това дали е естествено, той ще ви каже да си гледате работата! Банев е пословичен с това, че живее в резиденция изградена върху труповете на десетки предприятия като Полимери, Костенец, Елма, и т.н. Това е Банев, който сега има нужда от лъскане на имиджа и трябва да се намери кой да му повярва, че е невинен! Че не е съсипал икономиката на България, че не е източил всички 130 заграбени предприятия и е спасил българите от вредните емисии като е затворил всички предприятия! Виновните на Банев ще бъде правителството, което дръзна да му търси отговорност, а може би и Франция, че не му се връзват\", коментира изданието!", "date": "2018.11.23", "title": "Николай Банев е наел PR агенция, за да го изкара жертва"}
{"url": "https://www.faktor.bg/bg/articles/vanshno-s-vazhno-preduprezhdenie-za-patuvashtite-za-ili-prez-polsha", "text": "Министерството на външните работи (МВнР) предупреждава пътуващите за или през Полша български граждани, че страната въвежда временен граничен контрол на 264 пункта по границите си с Германия, Литва, Чехия и Словакия. По информация от българското посолство във Варшава контролът се въвежда за периода от 22 ноември до 16 декември 2018 г. включително във връзка с Конференцията на ООН за промените в климата, която ще се проведе в град Катовице от 3 до 14 декември 2018 г., и обхваща и морските и въздушни граници на страната. Това съобщиха от пресцентъра на МВнР. Съгласно информация на полската Гранична служба, пътуващите граждани (автомобили) ще бъдат проверявани на базата на анализ на риска. Всеки гражданин следва да бъде готов да представи документ за самоличност при поискване.", "date": "2018.11.23", "title": "Външно с важно предупреждение за пътуващите за или през Полша!"}
{"url": "https://www.faktor.bg/bg/articles/barekov-dzhambazki-napisa-donos-sreshtu-men-i-siderov-do-vsichki-evrodeputati", "text": "Евродепутатът от групата на Консерваторите и лидер на \"Презареди България\" Николай Бареков обяви пред БНТ, Джамбазки е разпратил на ЕП \"патриотичен донос\", в който го обвинява, че спекулира с името на Консерваторите.  \"Ще ви предупредя, че Сидеров е много противоречив политик, затова всеки, който се срещне с него, рискува да дискредитира себе си\", написал Джамбазки. Бареков обясни, че следващата седмица Волен Сидеров ще се срещне в Брюксел с редица евродепутати и всичко това щяло да бъде публично. Именно това посещение било повод Джамбазки да изпрати в официалната поща на всички евродепутати това писмо. \"Убеден съм, че такива срещи и снимки ще се използват за политически цели в България\", пишело още в писмото.  \"Волен Сидеров го препрати до коалиционните си партньори Красимир Каракачанов и Валери Симеонов, за да получи отговор каква е тази кампания срещу неговата и моята личност. Аз съм отчаян не мисля, че това е нормална политика\", допълни Бареков. Той направи коментар и за участието си на предстоящите евроизбори и планираната коалиция заедно с лидера на \"Атака\". По думите му, в момента се работи по сформиране на консервативна коалиция с Волен Сидеров, чиято цел е обединение на всички патриотично-консервативни сили. \"Говорим с премиера Борисов да влияе на ЕНП да има такава коалиция в следващия европарламент\", допълни Бареков. Той коментира и съдебните дела с бизнесмена и издател Иво Прокопиев, както и последното заключение на съда, че той е с \"психично разстройство, страхова невроза, разпад на Аза, световъртеж и депресия\". \"Как може да се е сдобил с такава диагноза - или е фалшива, или е обществено опасен за хората, с които работи, както и за семейството му. Все пак, Прокопиев налага идеологията на софийския мейнстрийм - притеснявам се какво може да бъде наложено. Неговите фирми са листнати на борсата, той ощетява акционерите по този начин. Вие бихте ли допуснал в работна среда човек с подобна психиатрична експертиза?\", зададе риторични въпроси Бареков.", "date": "2018.11.23", "title": "Бареков: Джамбазки написа \"патриотичен донос\" срещу мен и Сидеров до всички евродепутати"}
{"url": "https://www.faktor.bg/bg/articles/tsvetanov-shte-poseti-blagotvoritelen-koleden-bazar-i-kontsert-v-darzhavna-opera-burgas-na-24-noemvri", "text": "Председателят на ПГ на ГЕРБ и зам.-председател на партията Цветан Цветанов ще присъства на Коледния благотворителен базар и концерт в Бургас. Той ще се проведе на 24 ноември 2018 г. (събота), като базарът, разположен във фоайето на Държавна опера, ще отвори врати в 16.00 часа. Цветанов ще има възможност да разгледа различни коледни щандове за ръчно изработени кулинарни изкушения, сувенири, коледни играчки и др. Очаква се много бургазлии заедно със своите деца да се включат в благородната инициатива. ГЕРБ подкрепя събитието, което ще продължи с концерт от 18.00 часа. На бургаската сцена ще излязат Тони Димитрова, Фортисимо, Ажда Чаушева, фолклорни и танцови ансамбли. Събраните средства ще бъдат дарени за закупуване на уред за УВЧ терапия за нуждите на ДНСГД „Вяра, Надежда и Любов“.", "date": "2018.11.23", "title": "Цветанов ще посети благотворителен Коледен базар и концерт в Държавна опера-Бургас на 24 ноември"}
{"url": "https://www.faktor.bg/bg/articles/novini/balgariya/parlamentaristi-i-eksperti-po-sigurnost-ot-20-strani-iskame-yasen-signal-es-ne-tolerira-rusiya", "text": "Над 60 парламентаристи и експерти по сигурност от 20 страни (включително и от България, б.р.) изпратиха Отворено писмо да председателя на Европейската комисия. В него те настояват да се даде ясен сигнал, че ЕС не толерира Русия, използвайки основните си ценности и принципи като свободата на изразяване, злоумишлените информационни операции, насочени към отслабване на ЕС и неговите държави-членки. В писмото се припомня, че преди няколко години бе създаден комуникационен екип, Task Force за Източни стратегически комуникации към EEAS, който да се бори с дезинформацията, разпространявана по различни канали от Кремъл. Бюджетът на този екип обаче е крайно недостатъчен - 1,1 милиона евро, а Русия в същото време е отделила над един млрд. евро за дезинфомация. Парламентаристите и експертите предупреждават, че предстоят европейските избори и Русия отново ще опита да окаже влияние върху тях. Според тях слабата реакция на ЕС по отношение на дезинформацията на Русия вреди на доверието към Европейския съюз в международен мащаб. Заради това авторите на Отвореното писмо предлагат и конкретни мерки.", "date": "2018.11.23", "title": "Парламентаристи и експерти по сигурност от 20 страни: Искаме ясен сигнал – ЕС не толерира Русия"}
{"url": "https://www.faktor.bg/bg/articles/italianska-pogrebalna-agentsiya-s-oferta-za-cheren-petak-kupi-dnes-umri-kogato-iskash", "text": "В деня на офертите – петък, 23 ноември, погребална агенция от Северна Италия предложи погребения на намалени цени. Не става въпрос за черен хумор в черния петък, а за реална промоция на погребения. Агенцията в Колоньо Монцезе, до Милано, пусна оферти за 20% отстъпка в цената за „елегантен пакет погребения” – т.е. от 2499 на 1999 евро, вкл. и за кремиране. На сайта на агенцията е възможно „пакетът погребение” да се купи в черния петък, без обаче да е необходимо да се умира на 23 ноември. Така зове и рекламата на агенцията – „Купи днес с отстъпка погребението си и умри, когато искаш”. Според директорката на фирмата Росела дел Ока и „те, по подобие на всички големи компании, се опитват да предложат специални цени за клиентелата си”. За аутлета на погребенията от северното италианско градче обаче оригиналните промоции съвсем не са новост. Агенцията е известна в зоната с комуникативните си кампании и с добре списвания си блог, пълен със съвети – за това какво да носи в ковчега починалият, какво да се напише на погребалната му плоча и др. В Италия има доста погребални агенции с духовити комуникативни кампании. Много популярна е и „Тафо”, която е истински феномен в социалните мрежи, които й присъдиха приза за „най-добър бранд онлайн”. Агенцията печели много лайкове с остроумните си лозунги, като например „Не се ваксинирайте, ние сме готови за епидемия”, „Излизайте в най-големите жеги и пийте малко вода” и др.", "date": "2018.11.23", "title": "Погребална агенция с оферта за \"черен петък\" – купи днес, умри, когато искаш"}
{"url": "https://www.faktor.bg/bg/articles/goranov-1", "text": "\"Проверката е най-нормалното нещо, което може да се случи, ако има подозрения. Повод за нея е информацията от моята данъчна декларация. Тоест аз лично съм декларирал факти и обстоятелства, които могат да бъдат проверени. Според моите оценки имотът не представлява конфликт на интереси”. Така финансовият министър Владислав Горанов коментира възложената проверка на жилището му. „Не знам защо тя се появява точно сега, тъй като от 2012 г. живея там. Ако имах притеснения, нямаше да декларирам жилището. Ако някой търси политическа интрига, това е начинът. Нямам притеснение за проверката, не съм извършил нищо нередно”, коментира Владислав Горанов. Той бе категоричен, че имотът няма нищо общо със семейство Домусчиеви или с техен бизнес, с каквато информация се спекулираше в медийното пространство.  Горанов уточни още, че собственик на жилището е кръстникът на децата му и го познава от много години. „Няма конфликт на интереси”, заяви финансовият министър.", "date": "2018.11.23", "title": "Горанов: Ако имах притеснение за жилището, нямаше да го декларирам"}
{"url": "https://www.faktor.bg/bg/articles/nad-polovin-milion-leva-imal-glavniyat-sekretar-na-dabch-v-seyfa-si", "text": "Не близо половин милион, а над половин милион лева държал главният секретар на Държавната агенция за българите в чужбина Красимир Томов в сейфа си, уточниха днес от прокуратурата. Банковата касета беше иззетата на 13 ноември, а Томов се намира в ареста заедно с бившия председател на агенцията Петър Харалампиев и още едно лице, обвиняеми по досъдебното производство за участие в организирана престъпна група, длъжностни престъпления и корупция. \"При извършеното щателно описване и преброяване на банкнотите, съхранявани в касетата, както и остойностяването на валутите (евро, долари, британски паундове) в български лева, съобразно актуалния валутен курс на БНБ, е установено, че общата равностойност на иззетите парични средства е 563 936,93 лева. Предварителните данни, огласени на 20 ноември, сочеха, че приблизителната левова равностойност на иззетите средства надхвърля 427 000 лева\", уточниха от държавното обвинение.", "date": "2018.11.23", "title": "Над половин милион лева кътал в сейфа си главният секретар на ДАБЧ"}
{"url": "https://www.faktor.bg/bg/articles/karakachanov-1-7", "text": "Не мога да се подам на натиск, защото има ясна рамка, гласувана от Народното събрание. Това каза пред журналисти в парламента министърът на отбраната Красимир Каракачанов в отговор на въпрос има ли натиск кои изтребители да предпочете да закупи България, предаде „Фокус“. „Цифрата от 1,5 млрд. лева е определена. Способностите, които трябва да имат самолетите, са ясно определени в проекта за инвестиционен разход“, обясни той. Попитан намеса във вътрешната ни политика ли е препоръката на американския посланик България да закупи Ф-16, министърът коментира: „Да кажеш, че американският самолет е най-добър е реклама. Същото го казват и шведските колеги, и италианците. Всеки си рекламира стоката. „За мен е важно най-накрая да видим дали цените, които те ще дадат отговарят на това, което ние можем да изразходваме като бюджет и най-вече способностите на самолетите“, обяви Красимир Каракачанов.  Попитан възможна ли е промяна в цената на изтребителите, той уточни: „Би ми се искало цената да е надолу от 1,5 млрд. лева. Ако възникне хипотезата, че трябва да се увеличи цената за самолетите това означава да започнем цялата процедура от начало“.  Няма защо да се притеснявам от имотната си декларация. Защо трябва да се притеснявам, каза той в отговор на въпрос след като Прокуратурата ще разследва финансовия министър Владислав Горанов притеснява ли се от своята имотна декларация.   „Ако сте забелязали нещо ми кажете, за да се притесня и аз“, коментира той. „За първи път чувам, че има сигнал за Владислав Горанов“, посочи Красимир Каракачанов.  По повод експертизата на Прокуратурата на оградата по границата, министърът обяви: „Ако Прокуратурата е направила проверка и е констатирала нарушения, виновните лица трябва да носят отговорност“. Той отговори отрицателно на въпроса има ли информация за нарушения. „Изграждането на оградата беше възложено на областните управители. Не познавам нито един от тримата, които са провеждали процедурите“, заяви Красимир Каракачанов. „Не познавам и доклада на ДАНС за оградата“, каза още той.", "date": "2018.11.23", "title": "Каракачанов за изтребителите: Не мога да се подам на натиск, има ясна рамка"}
{"url": "https://www.faktor.bg/bg/articles/politolog-ne-vizhdam-blyaskavo-badeshte-pred-slavi-sled-ugovorenite-intervyuta", "text": "Имаше много нереалистични очаквания към очаквания сблъсък в „Шоуто на Слави“ с едни от водещите фигури в държавата. Такъв сблъсък до този момент не се е получил, но като че ли хората очакваха да има не толкова сблъсък на шоумен с конкретен политик, а сблъсък на различни политически визии, защото Трифонов се асоциира като една от гръмогласните трибуни срещу сегашната власт. Тази позиция изрази в интервю за БНР Иво Инджов - преподавател във Великотърновски университет. Според него перспективите на Трифонов да овладее незаето пространство в политиката „не нарастват след интервюто с премиера“: „Не виждам някакво бляскаво политическо бъдеще пред Слави Трифонов след беззъбите му интервюта, които хората очакваха, с право или не, да бъдат много по-ясно политически центрирани и обагрени“. Задаването на зрителски въпроси според Инджов е било ПР-стратегия, за да се „създаде впечатлението, че водещият Слави Трифонов и неговото шоу се явяват един вид гласа на народа, гласа на суверена – роля, която те самите са си разписали“. Позицията на президента Радев да не се появи в шоуто пък е било „като цяло добро решение, защото се видя, че равнището не е особено високо на тези политико-медийно-шоу разговори“. Борисов и Цацаров са откликнали на поканата, „защото ситуацията за управляващите у нас не е никак добра и когато се отвори възможност, те трябва да се опитват да обяснят своите действия на фона на уличния натиск и на фона на натиска на опозицията“. От друга страна обаче е останало усещането за режисираност и за нагласен мач, каза Инджов. Според Инджов Борисов няма основания да се притеснява от артикулираните от главния прокурор намерения да проверява министри.  През последните 2-3 години има кризисни ситуации, когато мнозинството в НС е правело „доста сериозна опити да бламира своя лидер“, припомни Инджов по повод твърдението на Борисов, че понякога партията му е по-силна от него. Експертът не очаква успокоение на политическата сцена в близко бъдеще.", "date": "2018.11.23", "title": "Експерт: Не виждам бляскаво политическо бъдеще пред Слави"}
{"url": "https://www.faktor.bg/bg/articles/orban-sorosoidi-uchastvat-v-presledvaneto-na-gruevski-koyto-e-moy-satrudnik", "text": "Унгарската граница щеше да бъде по-трудно защитена /от мигрантите/ без помощта на бившия македонски премиер Никола Груевски, каза унгарският премиер Виктор Орбан, запитан за одобреното убежище в Унгария за Груевски, предаде Макфакс. В интервю за унгарското национално радио Орбан каза, че Унгария се отнася справедливо към сътрудниците си и подчерта, че Груевски е негов и на унгарския народ сътрудник. \"Не можем да изключим правните процедури, но можем да дадем възможност за справедливо третиране\", подчерта Орбан, цитиран от БТА. Той каза, че свързаните със Сорос организации са се впуснали в преследването на Груевски. За съдебните процедури против Груевски Орбан заяви, че \"това са сложни спорове и правната система е част от тях\". \"Властите ще решат какво да направят във връзка с искането за екстрадиция\", каза унгарският премиер. То напомни, че по времето, когато беше министър-председател, Груевски поиска от Унгария помощ за поставянето на телена ограда около македонската граница и Унгария му е помогнала.", "date": "2018.11.23", "title": "Орбан: Соросоиди участват в преследването на Груевски, който е мой сътрудник"}
{"url": "https://www.faktor.bg/bg/articles/aresti-vav-vladaya-sled-spetsaktsiya-na-sdvr", "text": "Полицията задържа двама автокрадци в района на Владая тази сутрин. Те са познати на МВР. Двамата арестувани са известни с прякорите „Китаеца“ и „Боксьора“. Те са познати на МВР с множество регистрации за подобни престъпления. Акцията на Столичната дирекция на вътрешните работи бе проведена днес минути след 07.00 часа сутринта. Полицаите затворили пътя в посока Перник в района на Владая и заловили двамата автокрадци. При операцията е открит и джип, който е с дипломатически номера. Предполага се, че регистрационните номера са фалшиви или са дубликат на истински. Операцията е на сектора за борба с автокражбите в Столичната полиция и спецотряда \"Кобра\". Огледите на място продължават.", "date": "2018.11.23", "title": "Арести във Владая след спецакция на СДВР (обновена)"}
{"url": "https://www.faktor.bg/bg/articles/ninova-se-zhalva-ot-politseyshtina-s-pisma-do-poslanitsite-ot-es", "text": "Открито писмо до всички посланици на ЕС у нас с оплакване от полицейщина, авторитаризъм и ограничаване на права, ще изпрати соцлидерката Корнелия Нинова днес. Това заяви самата тя в кулоарите на парламента току-що. Повод е присъствието на полицаи по време на срещите й с хора в няколко села в Ямболско в началото на седмицата. Открито писмо до всички посланици на ЕС у нас с оплакване от полицейщина, авторитаризъм и ограничаване на права, ще изпрати соцлидерката Корнелия Нинова днес. Това заяви самата тя в кулоарите на парламента току-що. Повод е присъствието на полицаи по време на срещите й с хора в няколко села в Ямболско в началото на седмицата. По повод обяснението на шефа на вътрешната комисия и председател на ПГ на ГЕРБ Цветан Цветанов, че това се прави заради гарантиране на нейната сигурност, соцлидерката отсече: Глупаво обяснение на хора, които направиха голяма грешка с това полицейско присъствие.", "date": "2018.11.23", "title": "Нинова се жалва от полицейщина с писма до посланиците от ЕС"}
{"url": "https://www.faktor.bg/bg/articles/dobrovoltsite-ot-chastnite-ruski-armii-zaplashvat-rezhima-na-putin", "text": "\"Доброволците\" от частните руски армии заплашват, че ще предявят международен иск за легализиране на техният статут. Това е още един признак, че режимът на Путин отслабва, коментира Константин Егерт. \"Ние сме родени, за да се сбъднат визиите на Кафка\" - поради честа употреба този виц загуби остротата си в путинова Русия. Но в едно отношение той е много точен. Последното потвърждение на това, че \"във всяка шега има известна доза абсурд\", е заявлението на делегатите на Общоруското офицерско събрание, че ще сезират международния наказателен съд от името на тези, които са служили в частните военни и охранителни фирми и ще заведат дело срещу собствениците на тези фирми и срещу всички, които им съдействат. (Разбирай - руските власти.) Офицерското събрание премина под необичайно провокационното мото: \"Частните армии. Гибелта на армията - #НиеНеСмеТук\". Ако отнесем това мото към основната идея, то тя е колкото проста, толкова и логична. Участниците в частните военни фирми настояват за легализиране на статута си и за държавни привилегии, защото смятат, че в повечето случаи са изпълнявали държавни задачи. Сега ситуацията е парадоксална. Хиляди т. нар. \"доброволци\" воюват в Сирия, Централноафриканската република и в други страни, участват в руско-украинската война в Донбас и получават пари за това. Официално те живеят като обикновени граждани някъде в Перм или Партизанское и излизат зад граница просто като туристи. Ако държавните органи изведнъж \"разберат\" що за туризъм е това, трябва да вкарат \"доброволците\" в затвора. Руското законодателство забранява наемничеството. Руските наемници искат да получат легален статут, какъвто имат и бойците от американските частни военни фирми от рода на Blackwater, които работят за държавни институции като министерството на отбраната и ЦРУ. Те си мечтаят за договори, застраховки, обезщетения при раняване, а не за \"парите в плик\". Освен това подозират, че собствениците на руските частни военни и охранителни фирми им плащат много малка част от това, което получават от основния си работодател Кремъл и свързаните с него бизнес-структури. Сезирането на международния наказателен съд е сигнал на \"туристите\" към Путин: \"Или Русия ще ни признае официално, или ще има скандал!\" Ако наемниците действително ангажират адвокати и заведат делото си с максимална публичност, тогава разследването за свалянето на млайзийския Боинг над Донбас ще се допълни с такива разобличения, които могат да го ускорят и задълбочат. Парадоксът на ситуацията е в това, че руският режим не иска да признае официално частните военни и охранителни фирми.  Това признаване би нанесло мощен удар върху концепцията за хибридната война и различните вариации на темата, че \"те не съществуват\" в Украйна, Сирия и Централната африканска република. Защото наемничеството в Русия престана на бъде привилегия на единици идейни романтици, или психопати, които през 1990-те години отидоха да воюват за сръбските \"братя\" на Балканите. Съдейки по информациите, станали обществено достояние през последните години, понастоящем се вербуват хиляди \"доброволци\". Частните военни и охранителни фирми са огромна черна дупка с черни пари, които в крайна сметка се харчат не само за поддръжката на бойците на Асад, за сепаратистите в Донецк и Луганск, но и в защита на конкретни бизнес-интереси  на конкретни и много близки до Кремъл \"другари\". В руските медии нито веднъж не бе споменато името на т. нар. \"кремълски готвач\", бизнесмена Евгений Пригожин. В Русия не само храносмилането, но и въоръженото насилие вече е приватизирано от Кремъл. Скандалът с наемниците е повече от показателен. В цялата тази история има и още нещо интересно. Повечето бойци от частните военни фирми са бивши офицери с просъветски, имперски и ултрапатриотични убеждения. Те са поддръжници на политиката на Путин и на самия президент на Руската Федерация. Още повече, че по силата на своята бивша и сегашна професия, те са максимално непублични личности. И това, че именно те поставят ултиматум на Кремъл, е изключително събитие.  Професионалните \"войници на късмета\" не са московските интелигенти с белите лентички или хипстерите с вдигнати плакати. Те са сила, която иска и може да вземе своето. Ако се наложи и чрез използване на професионалните навици. И ако сега те излизат на символичния площад, то в руската държава нещата не вървят така, както му се иска на сегашния режим. През 1950-те години във Франция беше създадена \"Organisation de l'armee secrete\" OAS (Тайна въоръжена организация). Гръбнакът на тази организация съставляваха ветерани от войната в Алжир, които се бореха срещу предоставянето на независимост на страната. Тези ветерани действаха както в Алжир, така и във Франция. Те избиваха защитниците на независимостта, взривяваха влакове и главни квартири на неугодните им организации. Кулминация на техните борби, които завършиха с пълния разгром на OAS, беше покушението срещу президента Шарл дьо Гол на 22 август 1962 година в парижкото предградие Кламар. Събитията от онова време лежат в основата на класическия трилър на Фредерик Форсайт \"Денят на чакала\". Наясно съм, че Франция отпреди шейсет години се различава от днешна Русия. Наясно съм, че Донбас не е Алжир и че историята никога не се повтаря. Но заявлението на \"доброволците\" от частните военни фирми ме накара да потърся романа в моята библиотека. За всеки случай. Надявам се, че няма да ми се наложи да го препрочитам!", "date": "2018.11.23", "title": "\"Доброволците\" от частните руски армии заплашват режима на Путин"}
{"url": "https://www.faktor.bg/bg/articles/nachalnikat-na-arestite-v-sofiya-ivancheva-manipulira-mediite", "text": "Направена e проверка на оплакванията на Десислава Иванчева и Биляна Петрова от храната, условията и отношението в ареста. „С последните изяви в съдебна зала се представят неща, които не отговарят на истината“, каза пред БНР  началникът на сектор \"арести\" в служба \"Изпълняване на наказанията\" - област София Маргарита Дойчинова.  „Храната при нас се доставя от затвора в София, където се изготвя със специален рецептурник и се контролира в зависимост от таблицата за калорийност и за качество на храната. Тази таблица е утвърдена от Министерството на здравеопазването, Министерството на финансите, Министерството на правосъдието. Целият процес се контролира изключително строго. Не бихме могли да си позволим нито развалена храна, нито храна с ниско качество“. Храната се предоставя в самостоятелни съдове за еднократна употреба, на които е записано името на всяко лице, обясни Дойчинова. Това означава, че използваната кофичка от кисело мляко, показана от Иванчева пред медиите, не е дошла от ареста. Дойчинова допълни, че условията в двата най-големи ареста у нас - на адресите \"Майор Векилски\" и на бул. \"Г.М. Димитров\"; отговарят на европейските нормативи. „Отговарят напълно на стандарта, който е предоставен за такъв с европейски изисквания и с нормативна база, която е регламентирана. Условията и в двата ареста са добри. На първо място - необходимата жилищна площ, която трябва да бъде спазена, е ясно определена - регламентирана минимална жилищна площ до най-малко 4 квадрата за всяко едно задържано лице. Спалните помещения, специално за арест “Векилски“ са 16,4 квадратни метра, което означава, че за всяко лице ще бъдат предоставени не по-малко от 4 кв. м. Настаняват се 2, 3 и, в краен случай, 4 задържани лица, с което ние по никакъв начин не нарушаваме нормативната база за необходима жилищна площ“. Обискът и претърсванията са част от вътрешния ред в арестите, но се извършват „в строго определена конкретизация, заедно с лица, които са от същия пол, като се използва най-често ръчен металдетектор. Всяка спекулация, че се извършват неправомерни и унизителни действия, мисля, че не би могла да се възприеме“.  „От направените проверки по твърденията на задържаните лица за използване на такива унизителни действия не е доказано, че такива са извършвани в нашите условия“, каза Дойчинова и обясни, че съществува видеоконтрол. Спекулациите за недостатъчна осветеност също не отговаряли на истината: „Престоят на открито се извършва в определени места, в които задържаните лица имат възможност да осъществяват не само разходка, но и да се занимават с физически упражнения със съответните уреди. Всички лични права, които изразяват лицата, които са настанени при нас се удовлетворяват“. Иванчева и Петрова са сигнализирали проблемите, които бяха публично огласени, допълни Дойчинова: „От началото на годината до момента съществуват 107 жалби, които са визирани само от 3 задържани лица в арест „Векилски“.  Претенции по отношение на условията имат задържаните лица и единствено те. По отношение на храната, по отношение на осветеността, администрацията на ареста осъществява незабавни действия - разследва всеки един сигнал, който е подаден и предприема съответните мерки. Условията в ареста предполагат един организиран процес и предполагат изпълнение на строго определени правила“. Планови ремонти в ареста на „Векилски“ е имало в средата на юли, а на \"Г. М. Димитров\" такъв тече в момента. Планирани ремонти ще има и догодина.", "date": "2018.11.23", "title": "Началникът на арестите в София: Иванчева манипулира медиите за условията в килиите"}
{"url": "https://www.faktor.bg/bg/articles/obshtestvo/ludnitsa-na-cheren-petak-fandakova-tarsi-pomosht-ot-kat-mvr-preduprezhdava-za-dzhebchii", "text": "В деня на т.н. „черен петък” се очаква струпване на автомобилен поток край моловете и големите магазини, органите на реда съветват пътуващите да избират алтернативни маршрути. По този повод кметът на София Йорданка Фандъкова помоли КАТ да помогне с регулирането на движението пред търговските центрове, където ще станат най-големите задръствания. Очаква се около 50 на сто от българите да се възползват от обявените намаления в магазините.  От полицията припомнят, че често големите търговски сгради, в които се концентрира събирането на много хора, са обект за извършителите на джебчийските кражби, които в повечето случаи се възползват от невниманието на клиентите и слабия контрол върху личните им вещи, за да отнемат пари, документи и мобилни телефони. Потенциални жертви обикновено са клиенти, чието внимание в момента е привлечено от други фактори. Експертите препоръчват в такива случаи да не се носят скъпи мобилни телефони, пари и документи във външните джобове или на лесно достъпни места и в никакъв случай вещите да не се оставят без надзор и пряк визуален контакт. От ГДНП напомнят на потребителите на интернет да не се доверяват на сайтове, на които не е посочено конкретно юридическо лице и ЕИК на фирмата. Засилена бдителност е необходима при пазаруване в новосъздадените сайтове. Особена бдителност е необходима, ако в сайт, представящ се за български, е посочена чуждестранна сметка за плащане.", "date": "2018.11.23", "title": "Лудница на черен петък: Фандъкова търси помощ от КАТ, МВР предупреждава за джебчии"}
{"url": "https://www.faktor.bg/bg/articles/puskat-tramvaite-po-ub-graf-ignatiev-predi-koleda", "text": "Tрамвайното трасе на \"Граф Игнатиев\" със сигурност ще бъде готово до Коледа. То е на практика конструктивно изградено, релсите са положени, настилките - също, както и контактно кабелната мрежа за трамвайното движение. Предстои през следващата седмица да започнат първи проби и тестове на новото трамвайно трасе. Това каза зам.-кметът на София по транспорт Евгени Крусев в ефира на БНТ. Ремонтът на ул. и \"Граф Игнатиев\" започна в началото на май, като според фирмата изпълнител ремонтът е готов на 86%. Правим всичко възможно заедно с фирмата изпълнител да приключим ремонта в най-кратки срокове, като се съблюдава качеството на дейностите. Направени са редица огледи на място, като е имало и малки проблеми в някои участъци , свързани с обновяването. Тези участъци са преправени. Във всички останали зони работата продължава, за да можем да отворим основните зони на \"Граф Игнатиев\" възможно най-скоро, обясни Крусев. Той отбеляза, че има довършителни работи, свързани с настилките в площадните пространства, с озеленяването. Бяха засадени нови дървета на площад \"Славейков\" и тази процедура продължава в градинката на \"Свети Седмочисленици\". Строителите са на финалната права, заяви Крусев. \"Строителен надзор\" следи ремонта и подмяната на част от плочките на градинката пред \"Свети Седмочисленици\" и има задачата да приема или не ремонта и да задължи фирмата изпълнител да преправи всички забележки. Разглеждат се варианти за обезщетения за търговците на ул. \"Граф Игнатиев\" заради ремонтите. Столична община ще се включи в популяризирането на търговците по улицата. Той коментира и други ремонти в столицата. Работи се по тролейбусното трасе по квартал \"Манастирски ливади\" през квартал \"Лозенец\" за центъра на града. Продължаваме и с текущия ремонт, където е необходимо, на малки улици, отбеляза зам.-кметът по транспорт на София.", "date": "2018.11.23", "title": "Пускат трамваите по \"Граф Игнатиев\" преди Коледа"}
{"url": "https://www.faktor.bg/bg/articles/novini/svyat/liderat-na-vmro-dpmne-osadi-byagstvoto-na-gruevski", "text": "Лидерът на ВМРО-ДПМНЕ Християн Мицкоски, заяви пред македонската телевизия 1ТВ, че осъжда бягството на бившия премиер и почетен председател на партията Никола Груевски. \"Да, осъждам начина, по който постъпи Груевски, но ще повторя, че е много важно да се определи чия е вината за това, които са хората, които са организирали и помогнали да бъде осъщестевна цялата операция\", каза Мицкоски. \"Ако институциите наистина не са били информирани за движението на Груевски, това е сериозен пропуск\", коментира той. На въпрос дали имат връзка с бягството на Груевские пътуванията му в Сърбия и Унгария, Мицкоски отговори, че имал \"лични причини и пътуванията са частни\". \"Бях извън Македония, бях в София, пътуването беше лично. В Сърбия също бях на частно пътуване, опитах да се срещна с Вучич, но той беше в Казахстан\", каза Мицкоски. Той посочи, че в Унгария е бил три седмици преди бягството на Груевски, а на срещата с Орбан обкъждали конгреса на ЕНП.", "date": "2018.11.23", "title": "Лидерът на ВМРО-ДПМНЕ осъди бягството на Груевски"}
{"url": "https://www.faktor.bg/bg/articles/kosovari-atakuvat-severna-mitrovitsa", "text": "Косовски спецчасти са влезли рано в петък сутринта в северната част на Косовска Митровица с десет полицейски коли и са взели десет ключови точки в населеното място. Под предлог, че издирват заподозрени за убийството на Оливер Иванович, те са арестували местния полицай Драгиша Маркович, който вече е бил задържан в рамките на разследването за покушението над лидера на Гражданска инициатива „Сърбия, демокрация, справедливост“, съобщава белградският ежедневник „Вечерне новости“, цитиран от \"Фокус\".  Както отбелязва изданието, арестувани са още Неделко Спасоевич, Марко Рошич и Саша Чурич на основание, че са заподозрени за убийството на Иванович. По време на задържането са се чули изстрели от автоматични оръжия, както и от шокови гранати. Както е научил вестникът, косовските спецчасти са се опитали да арестуват и Милан Радойчич, заместник-председател на „Сръбска листа“.  „Новости“ пише, че „по време на срамния десант, с който бяха нарушени всички валидни споразумения, в града са задействани предупредителните сирени и сърбите са излезли на улиците“.  Ежедневникът отбелязва, че атмосферата в Северна Митровица е наелектризирана и се усеща страх от ескалация на конфликта.  Говорителят на косовската полиция Даут Ходжай потвърди, че екипи на органите на реда са арестували четири лица, свързани с убийството на Оливер Иванович.  Пред сръбската национална телевизия главата на косовската полиция заяви, че съгласно заповедта на компетентния съд, частите са нахлули в четири локации.  Ракич се опасява, че народът е в бунтовно насртоение от създалата се ситуация. „Ако РОСУ (косовската полиция) не се оттегли, опасявам се, че може да стане война. Ще останем тук и няма да се откажем от нашите домашни огнища. Днес (петък) по обяд ще има протест“, заяви той, като освен това осъди „бруталното нападение на косовските полицейски служители“.  Според последната информация, отбелязва изданието, РОСУ се е изтеглила в Южна Митровица.  „Четири лица от сръбска националност бяха арестувани тази сутрин с невиждан терор! Това се случва пред членовете на техните семейства, а Драгиша Маркович е арестуван с удари по главата и ритници... Служителите на РОСУ са групирани в сръбските райони. Призоваваме гражданите за сдържаност, защото мирът е най-важното нещо за нас. Също така настояваме всички четирима задържани да бъдат освободени, защото сме уверени, че няма причина за тяхното арестуване, както и че цялата тази акция няма никаква връзка с разследването на убийството на Оливер Иванович.", "date": "2018.11.23", "title": "Сръбски медии: Косовари атакуват Северна Митровица, предизвикват хаос и смут"}
{"url": "https://www.faktor.bg/bg/articles/novini/svyat/finlandiya-ima-dokazatelstva-che-rusiya-e-zaglushavala-gps-signala-po-vreme-na-voennite-ucheniya-na-nato", "text": "Външният министър на Финляндия Тимо Сойни заяви, че правителството на страната има доказателства за руска намеса в работата на системите за глобално позициониране (GPS) по време на военните учения на НАТО \"Trident Juncture\", пише verkkouutiset.fi. \"Имаме доказателства и ние действаме на базата на тези доказателства. Предоставили сме ги на руснаците. Те ги оспорват, но това не променя нещата. Нямаме намерение обаче да ракриваме детайли на руснаците\", заявил Сойни, който отказал да разкрие детайли от разследването. Финляндия настоя Москва да се откаже от такива опити за намеса в работата на GPS, коъто могат да доведат до сериозни инциденти. Припомняме, че Норвегия също заяви, че има руска намеса в сривовете на GPS. Министерството на външните работи заяви официално, че от 16 октомври до 7 ноември от руски сили на Колския полуостров са били извършени атаки срещу системата. Смущенията са били толкова силни, че летците на НАТО са получавали съвсем слаб GPS-сигнал, а в някои случаи той изобщо  е изчезвал. Заглушаването на сигнала е заплаха не само за военните полети, които ползват спътникова и наземна навигация, но и за гражданските полети. Норвежката преса съобщи за два случая, при които системата се е изключвала. На 12 ноември от Кремъл заявиха, че не им е известно нищо за намеса на Русия в работата на спътниковата навигационна система GPS по време на ученията на НАТО.  \"Съществува тенденция да бъде обвинявана Русия във всички смъртни грехове\", заяви тогава говорителят на Кремъл Дмитрий Песков. \"Ръководството на НАТО е благодарно на Русия за намесата в работата на GPS. Намесата на руснаците в реално време в ученията даде възможност на нашите военни да отработят навиците си за действие в такава ситуация\", заяви ирончино по този повод заместник-генералният секретар на НАТО.", "date": "2018.11.23", "title": "Финландия има доказателства, че Русия е заглушавала GPS сигнала по време на военните учения на НАТО"}
{"url": "https://www.faktor.bg/bg/articles/novini/svyat/otroveniyat-s-novichok-politsay-semeystvoto-mi-zagubi-doma-si-i-vsichkite-si-veshti", "text": "Полицаят, който пострада при отравянето на бившия руски шпионин Сергей Скрипал и дъщеря му Юлия, проговори за първи път и разказа, че семейството му е загубило дома си и всичките си вещи. \"Загубихме всичко, което имаха децата, колите, загубихме всичко\", каза сержант Ник Бейли пред Би Би Си. Той имал досег до нервнопаралитичното вещество \"Новичок\", когато на 4 март бил изпратен с двама свои колеги в дома на Скрипал, за да проверят дали няма други пострадали. Както по-късно се оказа - веществото било напръскано върху дръжката на вратата. Бейли казва, че носел ръкавици и маска, когато отишъл в къщата на Скрипал и не знае как отровата е достигнала до кожата му. \"Може да съм наместил маската или очилата, докато съм бил в къщата, ако е била върху ръката ми\", допуска той. Няколко часа след това Бейли се почувствал зле. \"Зениците ми се свиха, беше ми горещо и се потях силно\", никога няма да забрави 38-годишният служител на реда, който в началото мислел, че това е от умората и стреса. Но само два дни след това състоянието му така се влошило, че бил приет в болница.", "date": "2018.11.23", "title": "Отровеният с \"Новичок\" полицай: Семейството ми загуби дома си и всичките си вещи"}
{"url": "https://www.faktor.bg/bg/articles/valeri-simeonov-ne-mozhe-gologlav-chalgar-da-se-izyavyava-kato-sadiya-i-da-razdava-prisadi", "text": "Бившият вицепремиер Валери Симеонов коментира подкрепата на Слави Трифонов за майките с деца с увреждания и гостуванията на Бойко Борисов и на Сотир Цацаров в шоуто му по БТВ. Той заяви, че \"не може гологлав чалгар да се изявява като съдия и да раздава присъди\". На въпрос защо и той е гостувал преди това в предаването на Трифонов, Симеонов поряза репортерката и припомни, че е бил и в нейната медия, но повече нямало да отговаря на поканите ѝ.  \"Аз съм контактувал с ДАНС и нямам особено високо мнение за тях. Не мога да приема доклад на ДАНС като доказателство\", коментира Симеонов в парламента по повод снощните коментари на главния прокурор Сотир Цацаров, че тече проверка на прокуратурата за оградата по границата.  Вчера в \"Шоуто на Слави\" Цараров обяви, че въз основа на доклад на ДАНС за драматични разминавания при цените на строежа на оградата, в момента тече експертиза и ако тя потвърди изводите в доклада, ще бъдат повдигнато обвинения на министри и областни управители. Мнозина разпознаха като потенциален \"клиент\" на прокуратурата именно лидера на НФСБ, който бе пряко ангажиран с оградата, докато беше премиер. \"Оградата се строеше без обществена поръчка, защото ни бяха нападнали тълпи бежанци. На много места са извършени строителни дейности, повече отколкото са платени. Самият изпълнител влагаше материали и труд от себе си, защото това е обект на национална сигурност\", обясни Симеонов.", "date": "2018.11.23", "title": "Симеонов отговори на Слави: Не може гологлав чалгар да се изявява като съдия и да раздава присъди"}
{"url": "https://www.faktor.bg/bg/articles/tsvetanov-1-38", "text": "Не знае къде живее Горанов, макар да е шеф на групата и заместник-председател на ГЕРБ, защото не разпитва колегите си за такива неща. Така отговори на журналистическо питане председателят на ПГ на ГЕРБ Цветан Цветанов, цитиран от Канал3. Цветанов обясни, че научил от медиите за обещаната проверка от главния прокурор Сотир Цацаров за жилището в затворен комплекс, в което живее финансовият министър Владислав Горанов, предоставено му от едър предприемач. По думите на му той самият е бил проверяван неколкократно за апартаментите, така че не вижда нещо нередно в проверката на Горанов. \"Няма човек, който да бъде защитен при сигнал и казаното от главния прокурор е съвсем нормално, аз сега разбрах\", допълни зам.-председателят на ГЕРБ и добави: \"Не съм в това си право. Аз разговарям с колегите, но не ги питам какво правят, с кого си лягат и къде живеят\", отсече Цветанов. Шефът на ПГ на ГЕРБ очаква да влезем в Шенген по въздух през 2019 г.  По думите на Цветанов, текат интензивни разговори на най-високо дипломатическо ниво, водят ги и и Борисов, и Цветанов, както в ЕП и ЕК, така и двустранно. \"Смятам, че вече има много по-големи надежди да се присъединим като първа стъпка - по въздух, евентуално и вода, а в края на сегашната комисия е убеден, че може да се случи и по суша. Цветанов е доволен и от новината за Турски поток. \"Смятам, че това изисква интензивни срещи и разговори от наша страна, за да можем да защитим националния си интерес и да можем да станем важен фактор в тези геостратегически проекти\", коментира той. Политикът отговори и на въпрос на Сашо Диков как е станало така, че най-голямата му дъщеря е попаднала на работа в Световната банка и дали няма пръст в това Кристалина Георгиева. Кристалина Георгиева не е съдействала на дъщерята на Цветан Цветанов да работи в Световната банка, обясни Цветанов и подчерта, че дъщеря му кандидатствала на 4 места, получила две покани и едната, която била приела, била от Световната банка, където освен бившия еврокомисар и директор на банката еврокомисарка Кристалина Георгиева работели общо близо 100 българи. \"Кандидатствала е както всички деца, когато завършат своето образование. Кандидатстват, където преценят, че могат да се реализират\", посочи Цветанов и изтъкна, че подобни въпроси не го притесняват, а предпочита да има пълна прозрачност по тях.", "date": "2018.11.23", "title": "Цветанов: Не виждам нищо нередно главният прокурор да разпореди проверка за жилището на Горанов"}
{"url": "https://www.faktor.bg/bg/articles/volya", "text": "56% от българите не искат предсрочни избори. Хората не са за нови избори и нов грабеж. Явно искате да ви напляскат по някои други места. С тези думи се обърна към опозицията лидерът на \"Воля\" Веселин Марешки в декларация, която прочете от трибуната на Народното събрание. Не трябвало депутатите да се представят пред народа с крещене. Вчера в залата имало безсмислен разговор, посочва news.bg.  Партийният лидер пак захапа темата за 10 милиарда лева, отпуснати за въоръжаване, които били около 1 500 лева на човек.  Това е част от двойния стандарт, с който се опитваме тук да блестим, недоволен е Марешки. Лидерът на \"Воля\" иска депутатите да работят по-ефективно. 97% от сънародниците ни не искат харчове за скъпи играчки. Народът иска здравеопазване, социални разходи, а не оръжия, по думите на Марешки. Никой не искал война, подчерта отново той и призова: \"Вслушайте се в народа, за да не ви напляска там, където не искате\".", "date": "2018.11.23", "title": "Воля атакува БСП: Явно искате да ви понапляскат на някои други места"}
{"url": "https://www.faktor.bg/bg/articles/gardian-za-20-godini-populistite-si-ustroiha-podkrepata-v-evropa", "text": "рез последните 20 години подкрепата за популистките партии в Европа се е увеличила повече от три пъти, което им е осигурило достатъчно гласове, за да настанят лидерите си на правителствени постове в 11 държави и да предизвикат установения политически ред на континента. Това са част от изводите от изследване на лондонското издание \"Гардиън\", проведено в сътрудничество с повече от 30 видни политолози от Европа и извън континента. Анализът обхваща 31 европейски държави и описва стабилния възход в подкрепата за европейски популистки партии, особено за десни такива, при представянето им на национални избори в продължение на две десетилетия, посочва \"Дневник\". От графика към изследването (можете да я намерите тук) се вижда, че в България делът на гласовете за популисти рязко се увеличава през 2001 г., когато Национално движение \"Симеон Втори\" спечели 42.74% броени месеци след основаването си. На същите избори само заради името на бившия монарх се появиха две формации, които в крайна сметка събраха още четвърт милион гласа, но и така отнеха възможността на Симеон Сакскобургготски да има мнозинство в парламента. Едната от тях - Коалиция \"Симеон II\", премина прага за разпределяне на депутатите (с 3.44% от гласовете), а втората - Национално обединение за цар Симеон Втори, бе с 1.7%, или най-добър резултат за останалите извън парламента. През 2001 г. България реално постига най-високият в разглежданите европейски страни резултат на партии, определяни като популистки. На следващата година се наблюдава успоредно увеличение на одобрението за популисти в още няколко държави. След известен спад възход в България отново има през 2009 г., след което намаление не се наблюдава в следващите вече почти 10 години. Според проучването популизмът изживява постоянен възход поне от 1998 г. насам. Преди 20 години популистките партии са били като цяло маргинална сила и са получавали едва 7% от гласовете на континента. На най-скорошните национални избори обаче един от всеки четири гласа е бил за популистка партия. Докато през 1998 г. само две малки европейски страни – Швейцария и Словакия – са имали популисти в правителствата си, две десетилетия по-късно още девет имат такива представители, а европейците, гласуващи за популистки партии на национални избори, са се увеличили от 7 до над 25 на сто през разглеждания период. Броят на хората, управлявани от правителство с поне един популист в кабинета, се е увеличил от 12.5 милиона до 170 милиона, като причините са различни – от рецесията и миграцията до социалните медии и глобализацията. \"Не толкова отдавна популизмът бе феномен от политическата периферия\", коментира Матейс Рудейн, ръководител на проекта и политически социолог от Университета в Амстердам. \"Днес той става все по-обичаен: някои от най-скорошните политически събития, като референдума за Брекзит и избора на Доналд Тръмп, не могат да бъдат разбрани, без да се вземе предвид възходът на популизма\". Според поддръжниците му това явление защитава обикновения човек от частните интереси и следователно е жизненоважна сила във всяка демокрация. Критиците му обаче са на мнение, че популистите на власт често подкопават демократичните норми, било то като отслабват медиите и съдебната система или като погазват правата на малцинствата. Проучването идва шест месеца преди изборите за Европейски парламент, на които според някои прогнози в институцията може да влязат по-голям от когато и да било брой десни популисти. Как се разпространява Картата към проучването показва как популизмът е \"проблеснал\" на континента в края на 90-те години, преди реално да нахлуе в Източна Европа през първото десетилетие на XXI век. Той се разпространява на север веднага след финансовата криза, след което през последните три години постигна значителни пробиви във влиятелните държави от Западна Европа. Популизмът в Европа реално датира от няколко десетилетия. Крайнодясната Австрийска партия на свободата бе основана още през 1956 г. от бивш нацист и за пръв път спечели повече от 20% на изборите през 1994 г. Сега тя е част от управляващата коалиция във Виена и контролира няколко ключови министерства. Популистките партии се радваха на успех в Норвегия, Швейцария и Италия през 90-те години, но едва след началото на настоящия век популистките идеи и депутати започнаха да се разпространяват от Холандия през Франция и Унгария до Полша. Оттогава антисистемният популизъм започна да се разраства особено силно след финансовата криза през 2008 г. и бежанската вълна през 2015 г. На последователни избори в Гърция обявилата се срещу икономиите крайно лява коалиция \"Сириза\" спечели 27% и 36%, а Марин льо Пен стана вторият член на семейството си, достигнал балотаж на президентските избори във Франция. Антиимигрантската \"Алтернатива за Германия\" стана първата крайнодясна партия от Втората световна война досега, успяла да влезе във всички германски провинциални парламенти и разполага с повече от 90 места в Бундестага. В Италия крайнодясната \"Лига\" и лявото Движение \"Пет звезди\" спечелиха заедно почти 50% от гласовете. \"Фидес\" се завърна в Унгария с 48%, а крайнодясната \"Шведски демократи\" достигна 17.5 на сто. Проучването показва, че левите популисти с троцкистки идеи, които в Европа са далеч не толкова успешни, колкото консерваторите, са започнали да увеличават подкрепата си на национални избори, като пример за това са \"Подемос\" в Испания и \"Непокорна Франция\". Причините \"Има три основни причини за бързия възход на популизма в Европа\", коментира Кас Муде, преподавател по международни отношения в Университета в Джорджия. \"Голямата рецесия, която създаде няколко силни леви популистки партии на юг, т.нар. бежанска криза, която бе катализатор за десните популисти, и накрая трансформацията от непопулистки партии в популистки – особено \"Фидес\" и \"Право и справедливост\" (в Полша)\". Клаудиа Алвареш, доцент в Университета \"Лузофона\" в Лисабон, която не е участвала в проекта на \"Гардиън\", казва: \"Успехът на подобни политици е силно свързан с тяхната възможност да убедят привържениците си, че не принадлежат към традиционната политическа система\". По думите ѝ и социалните медии са имали роля за възхода на популизма: \"Гневът, който политиците популисти успяват да канализират, се разпалва от публикации в социалните медии, защото това пространство в интернет е много податливо на лесното разпространение на емоции\". Според Кас Муде \"в краткосрочен план популистките партии вероятно ще останат приблизително толкова силни, въпреки че ще са още по-явно радикално десни и ще продължи да има значителни регионални и национални разлики\". По думите му \"основният въпрос е как непопулистките партии отговарят\" на предизвикателството. Макар процесът да засегна и дясноцентристите, и лявоцентристите, традиционните европейски социалдемократически партии са тези, които понесоха най-тежкия удар. Подкрепата за някога силната Германска социалдемократическа партия се стопи до 14%, а френската Социалистическа партия получи едва 7.4% на миналогодишните парламентарни избори. Разликите Макар цялостната картина в Европа да показва ярко изразен възход на гласовете за популистите, пейзажът е нюансиран. В Белгия например фламандската националистическа партия \"Фламандски интерес\" е в отстъпление от 10 години. Освен това популистките партии, които влизат в правителство и са принудени да направят компромис с политиките си, могат да срещнат трудности. Финландската партия, която през 2015 г. влезе в управляващата коалиция, след като спечели 17.5% от гласовете, се раздели на две формации, които сега получават едва 10 и 1.5 на сто. В Гърция одобрението за \"Сириза\" намаля до 25 от 36-те процента, които получи, когато нахлу във властта през 2015 г., измествайки традиционната десница и левица. Одобрението за Датската народна партия, която оказва подкрепа на дясноцентристкото правителство на малцинството, е паднало от 21% през 2015 г. до 27 на сто. А поддръжката за Партията за независимостта на Обединеното кралство на Найджъл Фараж зрелищно намаля, откакто Великобритания гласува да напусне ЕС. \"Гардиън\" представя анализи и за различните части на континента, като обаче в нито една категория не е включено по-подробно описание за България. Югът През 2008 г. настъпиха финансовата криза и рецесията. Тъй като жизненият стандарт на много хора, особено в Южна Европа, се понижи, центристките партии, които бяха управлявали до тогава, както и еврократите в Брюксел, се превърнаха в очевидната жертва. Най-жестоко ударените от кризата гърци дадоха 27% от гласовете си на радикалните леви популисти от \"Сириза\" през 2012 г., а три години по-късно ги избраха да управляват с почти 10 процентни пункта повече. В Испания обявилата се против икономиите \"Подемос\" взе 21% през 2015 г. едва година след създаването си. В Италия десетилетията корупция, лошо управление и ефектът от бежанската криза през 2015 г. родиха антистемната партия Движение \"Пет звезди\", която дойде на власт миналата година в необичайна коалиция с крайнодяснаата антиимигрантска \"Лига\". Западът В по-скорошно време стабилният \"вътрешен кръг\" на Западна Европа започна да се поддава на популистката вълна. В Германия крайнодясната антиимигрантска \"Алтернатива за Германия\" има 92 места в Бундестага. Марин льо Пен стигна до балотажа на френските президентски избори през 2017 г. В Холандия антиислямската Партията на свободата на Геерт Вилдерс стана втората по големина сила в парламента. Изтокът и Центърът Най-голям напредък бе постигнат в Централна и Източна Европа. Всички четири държави от Вишеградската група са управлявани от популистки партии, включително \"Фидес\" на Виктор Орбан в Унгария и \"Право и справедливост\" на Ярослав Качински в Полша. И двете партии започнаха да показват истинското си лице – популисти, консервативни в културно отношение, авторитарни – след като бяха избрани за пръв път. Северът Дори и в известната с либералността си Скандинавия настроените срещу имиграцията и поставящи нацията на първо място популисти, върнаха гласа си през изминалото десетилетие. Крайнодясната \"Шведски демократи\", която води началото си от неонацистко движение, получи едва 0.4% от гласовете през 1998 г., но на последните избори постигна рекордните 17.6%. Традиционните северни партии дълго време устояваха на сформирането на коалиционни правителства с десни популисти, но бяха принудени да отстъпят в Норвегия, където Прогресивната партия участва в правителствени коалиции от 2013 г., и във Финландия, където малката \"Синя реформаторска партия\" също е част от коалицията. Западна Европа се различава от южната част на континента по това, че радикалните леви популисти нямат толкова голям успех. Това вероятно се дължи на факта, че страните на Запад имат много по-силни икономики, отбелязва \"Гардиън\". Как е направен анализът При анализа са идентифицирани всички партии, получили най-малко 2% от гласовете на поне едни национални избори в 31 европейски страни – всички държави членки на ЕС плюс Швейцария, Норвегия и и Исландия – между 1998 и 2018 г., според данните от ParlGov. На основата на тези данни е съставен списък на партиите, които може да бъдат категоризирани като популистки, крайнодесни, крайнолеви и евроскептични, като са използвани научни определения за това категоризиране. За да бъде проследен успеха на популистките партии в Европа, анализаторите са работили с политолози, за да изследват стотици политически партии и да решат дали те са били популистки на различни етапи през последните 20 години.", "date": "2018.11.23", "title": "Гардиън: Как за 20 години популистите си устроиха подкрепата в Европа"}
{"url": "https://www.faktor.bg/bg/articles/strelba-na-cheren-petak-v-alabama-ima-mnogo-raneni", "text": "Няколко души са ранени, след като мъж откри стрелба в мол в град Хувър, щата Алабама, в нощта на Деня на благодарността срещу Черния петък. Завързала се е престрелка между нападателя и полицаи, съобщава al.com. По  информация на полицията, стрелецът е убит. Публикуван беше и видеоклип, на който се вижда проснато окървавено тяло, вероятно на нападателя.    Много от пазаруващите видели униформените да вадят оръжията си и да ги използват.   Очевидец разказва, че тъкмо си тръгвал от търговския център, когато чул множество изстрели. Той избягал до колата си, като в същото време много хора бягали панически през изходите. Чувало се свистене на гуми на автомобилите, които се изнасяли от паркинга със скоростта на светлината.     „Това е първият ми Черен петък. Знаех, че ще е откачено, но не чак толкова откачено“, каза и ученик от мястото.   На мястото са пристигнали и много линейки. 12-годишно момиче е уцелено от куршум. В Туитър пък се появиха благодарности към компанията “American Eagle”, с чиято помощ много от хората в мола били отведени на безопасно място и не се стигнало до паника и истерия. Има снимка от магазин на фирмата, където се виждат клиенти, криещи се между стелажите.", "date": "2018.11.23", "title": "Стрелба и ранени на черен петък в Алабама"}
{"url": "https://www.faktor.bg/bg/articles/novini/svyat/skotland-yard-publikuva-tri-novi-videa-s-otrovitelite-na-skripal", "text": "Скотланд-Ярд публикува три видеозаписа със заподозрените за отравянето на бившият полковник от ГРУ Сергей Скрипал и дъщеря му Юлия в британския град Солсбъри офицери от ГРУ Александр Мишкин и Анатолий Чепига.  Видеозаписите са публикувани на сайта на британската полиция с обръщение към гражданите за оказване на помощ в провеждането на понататъшното разследване.  Скотланд-Ярд публикува и снимка на три пластмасови детайла, които вероятно са части от пулверизатора, в който се е намирало нервно-паралитичното вещество \"Новичок\". Следствието издирва свидетели, които са виждали двамата руснаци. Един от ключовите моменти, които интересуват полицията, е свързан с изясняването на това къде се е намирал фалшивият флакон от парфюм Nina Ricci от момента когато  на 4 март е изхвърлен от реснаците, до 26 юни когато е отрикт от британския гражданин Чарли Роули, чиято приятелка загина след като се напръскала с \"парфюма\". Както и преди, сме изпълнени с решимост да привлечем под отговорност всички, които носят отговорност за тези безрасъдни действия, се казва в съобщението на полицията. Припомняме, че на 4 март бившият офицер от ГРУ Сергей Скрипал и дъщеря му бяха открити в безсъзнание, след като са били подложени на въздействието на нервно-паралитичното вещество \"Новичок, забранено от конвенцията за химическото оръжие и разработено в Русия. По-късно британските граждани Чарли Роули и Дон Стерджис откриват флакона с \"Новичок\", Роули оживя, но Стърджис почина в болница.", "date": "2018.11.23", "title": "Скотланд Ярд публикува три нови видеа с отровителите на Скрипал"}
{"url": "https://www.faktor.bg/bg/articles/dimitar-dimitrov", "text": "„Волен Сидеров и Валери Симеонов не се хванаха за гушите в парламента от първия ден, както някои хора прогнозираха. За мен важно е как ще изглеждат партиите от Обединените патриоти на Европейските избори и кой с кого ще се регистрира. Дотогава нещата ще текат на приливи и отливи, както досега. Проблемът с Валери Симеонов е, че той стана повод за масови протести. Не може да се отрече, че пиарите на кабинета успяха да овладеят положението, което в държавата. МВР успя да се справи с протестите, нямаше бой и кръв. В същото време кабинетът потисна информациите за 1000 лева гражданска отговорност и за данъци, които ще се увеличават 2-3 пъти. Целият поток беше овладян и всички отидоха да се отчетат в „Шоуто на Слави“. Това заяви пред BGonAir политологът Димитър Димитров.   „Правителството се движи в посока на минимализиране на щети и дефанзивна позиция, трябва да се обяснява, а това винаги ерозира. Европейските избори са по-специфични и е много малка вероятността БСП да измести ГЕРБ точно на този вот. По-важно е как ще се явят патриотите и ще има ли някаква друга конкуренция, къде отива Веселин Марешки и още други подобни въпроси, на които нямаме отговори. Чисто психологически сме преживявали евроизборите като оценка на действащото управление. Вероятно и догодина ще се случи същото. Предполагам, че ситуацията е същата и в ЕС. Има два варианта – или ще има препотвърждаване на управляващата коалиция, или ще станем свидетели на друга реакция. Волен Сидеров може да отрича сега, но в изказвания и в интервюта е правил намеци, че иска да води листата на патриотите на евроизборите. Що се отнася до отношенията между премиера и президента, Румен Радев няма да престане да говори от името на народа, въпреки че не говорим за една доминираща група от избиратели и нагласи, които има. В обръщението на държавния глава за 10-ти ноември се говори за 29 години преход. Това са глупости, защото 29 години преход не може да има. Той може да е 2-5 или 7 години максимум и е приключил през 1997 г. с тоталния фалит на държавата. Останалото е една демокрация, каквато е създадена от тези, които са управлявали по време на прехода. В противен случай ще започнем да говорим за 39 години преход\", коментира Димитров.", "date": "2018.11.23", "title": "Димитър Димитров: Радев изговори глупости за прехода от името на народа, който не мисли като него"}
{"url": "https://www.faktor.bg/bg/articles/novini/balgariya/ministar-zhelyazkov-zheleznitsite-minavat-kam-ministerstvoto-zakrivam-holding-bdzh", "text": "\"Локомотивът, който катастрофира, в Кресненското дефиле, беше един от най-добрите ни, беше минал ремонт. Искам да поздравя всички колеги за добре свършената работа, след като влакът дерайлира. В България се знаят слаби места, какъвто е и конкретният случай. Кантонер е видял 2 минути преди инцидента участъка. Не е имало никаква индикация за падането на скалата, нито срутване на част от нея. Зад скалата се вижда пукнатина, която е тлеела с години. Колегите направиха карта на всички критични участъци по метри. Те са 120 км в цялата страна. Кантонерът е свършил работата си\". Това заяви пред БТВ транспортният министър Росен Желязков по случая с дерайлиралия влак в Кресненското дефиле, при който пострадаха 8 души, след като локомотивът се блъсна в паднала скала.  \"Не само кантонерите се занимават с общия поглед върху инфраструктурата. Има и охранители. В Алпите и Пиринеите по същия начин има охранители. Трябва да се въведе видео система. Единственото, което си помислих след инцидента, беше да си кажа \"Слава Богу\". В БДЖ има недостиг на локомотиви и мотриси. Възложил съм актуализация на графика, за да нямаме само изпълняване на графика, а и да осигурим сигурността на хората. След погасяване задълженията, с изключения към държавния бюджет, ръководството на БДЖ не може да изпълнява работата си. Ще има одитен доклад и съм склонен да приема оставките в холдинга. В писмата на холдинга към ДАНС с цитирани вътрешни проверки. Ще преценим, дали проверката на министерството ще има допълнителна информация, която да даде на службите. Става въпрос за писма, които са си разменяли холдингът и дружеството\", каза още Желязков.  \"Вчера научих за проблема за продажбата на безценица на теснолинейки и на товарни вагони. Единият участък е към Добринище, а другият е закрит - към Червен бряг. През 2014 г. има обявен търг за продажба на товарни вагони, защото поддръжката му била по-скъпа. Ако един товарен вагон струва над 3 000 лв., ще направя проверка колко може да се плати, ако бъде даден за скрап. Железниците могат да минат директно под ръководството на транспортното министерство и да се закрие холдинг \"БДЖ\", обясни транспортният министър.  \"Удължаването на концесията на Летище София не е самоцелно, а даване на повече кандидати да участват в процедурата. Имаме над 3000 въпроса на инвеститорите. Опитваме се да намерим на проектозаконово ниво решение за корупцията в ДАИ. Има воля за спирането на купуването на книжки. Една от мерките са промените в нормативната уредба. Не мисля, че протестите са свалили цените на горивата. КЗК ще направи нов анализ, за да е ясно какви пари даваме за отделните компоненти от цените\", каза още Желязков.", "date": "2018.11.23", "title": "Росен Желязков: Железниците минават към министерството, закривам холдинг \"БДЖ\""}
{"url": "https://www.faktor.bg/bg/articles/rumen-milanov", "text": "Неоспоримо е, че това е автомобила, който обслужва Десислава Радева. И фактът, че има втора грешка, при все че се намесва КАТ, това означава, че в НСО и президентството трябва да отработят подобни ситуация. Има системен проблем. Това каза в студиото на Нова ТВ Румен Миланов, бивш шеф на НСО. Коментарът му бе по повод видеото със спорна ситуация на автомобил на НСО, нарушил правилата за движение, който стана повод за много коментари в социалните мрежи и реакции от страна на политици. Десислава Радева написа пост на страницата си във Фейсбук, в който определи ситуацията като опит да се компрометира президентската институция. В НСО трябва да се вземат мерки, този институт да се ползва по-коректно. Не бих казал, че има вражда между НСО и МВР. Очевидно там е станал инцидент, на който ние не можем да отговорим. Но едва ли полицаят има някакви спорни отношения с представителя на НСО, добави Миланов. Той посочи няколко аргумента, които го навеждат на мисълта, че в целия този шум около видеото има чисто политическа компонента, която лично той не приема.   Какви факти имаме? Първо, един запис, който е автентичен, имаме и един свидетел, автор на записа, който разказа историята. Второ, автомобилът е спрял е в крайна лява лента, а не срещу движението. Въздържам се да коментирам дали е бил в насрещното движение. Трето, това е част от правителственото трасе. Тоест координацията между НСО и КАТ там е отработена от години.Четвърто, има спор между пътен полицай и служителите от НСО, за как са спорили обаче не знаем. В тази ситуация трябва да говорим все пак и за етика в политиката - едно е президентът Радев, друго е неговата съпруга. Случаят се преекспонира в политическа посока. Вероятно има нещо срещу държавния глава, коментира Миланов.  Запитан при какви обстоятелства НСО може да извършва нарушения, бившият негов шеф обясни, че когато е със светлинен и звуков сигнал, може да нарушава правата на движение, като не застрашава обаче движението. Но това се прави в екстремни ситуации. В този случай не може да се оцени дали е бил автомобил със специален режим, посочи още Румен Миланов.", "date": "2018.11.23", "title": "Румен Миланов: Инцидентите с НСО и КАТ говорят, че има системен проблем"}
{"url": "https://www.faktor.bg/bg/articles/novini/balgariya/yavor-kolev-na-cheren-petak-saytove-kradat-finansova-informatsiya-i-iztochvat-smetkite-ni", "text": "„Черният петък за нас е започнал от няколко седмици. Има бомбардиране в социалните мрежи и в пощите от криминални сайтове, които ни източват финансовата информация. След това се източват сметки от дебитни и кредитни карти. Хората трябва да внимават, дали не им се предлагат фалшиви стоки“. Това заяви пред БТВ Явор Колев,  началник на отдел „Трансгранична организирана престъпност” в ГДБОП.  „Потребителите трябва да следят дали има данни и контакти в сайтовете за онлайн търговия. Препоръчвам им да се доверят на доказани продавачи в мрежата. Препоръчвам хората да са внимателни и да не се доверяват сляпо, след което да загубят парите си“, коментира Колев. Експерти предупреждават за т.нар. стъпаловидна отстъпка. Чрез нея клиентите се заблуждават в детайлите в „малките текстове“ на етикетите и се започва заиграване с процентите. Освен товяа, търговците правят т.нар. лимитирани отстъпки и се оказва, че ако си мислите, че пазарувате евтино, накрая на касата си плащате реалната сума, тъй като сте закъснели.  Богомил Николов от „Активни потребители“ даде за пример с телевизор, който през август струва 4 999 лв., а се увеличава през ноември, часове преди черния петък, на 5 199 лв. Днес телевизорът струва 4 679 лв. и е обявено намаление от 10%, но фактически промоцията е с 5 %.", "date": "2018.11.23", "title": "Явор Колев: На черен петък сайтове крадат финансова информация и източват сметките ни"}
{"url": "https://www.faktor.bg/bg/articles/novini/balgariya/dimitar-ganev-nay-tezhkite-mesetsi-za-vlastta-sa-yanuari-i-fevruari", "text": "\"85% от българите не усещат подобрената икономическа ситуация по своя джоб\". Това показва най-новото социологическо проучване на „Тренд”. \"Икономическите показатели като статистика през последните години отбелязват много добри тенденции\", посочи Димитър Ганев от „Тренд” пред БТВ. \"Това обаче се усеща по джоба на българина само от 7%. Българинът оценява своя жизнен стандарт като нисък – той смята, че живее трудно, дори и да има ръст на доходите, това не променя качеството му на живот, каза още социологът. Непрекъснато се говори колко много пари се дават за здравеопазване и инфраструктура, но знаем, че се изразходват неефективно\", посочи още Димитър Ганев. \"Най-тежките месеци за властта са януари и февруари, посочи още той, в коментар на въпрос дали има нагласи за предсрочни парламентарни избори и обясни, че това е свързано с коледните и новогодишните празници, когато хората харчат повече пари. Ганев уточни, че близо 2/3 от хората не са следили дебатите около бюджета, ако ги питате дали са важни параметрите му, над 60% казват, че са важни. Голям процент  от българите смятат, че държавните средства се изразходват неефективно\", коментира Ганев. Според него те са ключът дали едни средства ще бъдат изразходвани ефективно, или не. „В случая обаче когато става дума за реформи, от които боли или по друг начин казано, се плаща социална цена, малко хора подкрепят подобни мерки“, поясни социологът. Оказва се, че подкрепата за увеличение на парите за хората с увреждания с 50 млн. е 95%, за пенсиите от 1 юли е 93%, за здравеопазване с 490 млн.е 87%, а за учителите с 20% е 77%.", "date": "2018.11.23", "title": "Димитър Ганев: Най-тежките месеци за властта ще са януари и февруари"}
{"url": "https://www.faktor.bg/bg/articles/novini/balgariya/desislava-atanasova-dostatachno-li-e-slavyanovo-i-skobelevo-da-sa-sela-v-oblast-haskovo-za-da-stanesh-shef-na-nso", "text": "Депутатът от ГЕРБ Десислава Атанасова отправи от личната си страница във фейсбук актуални въпроси към президента Румен Радев. Те са провокирани от зачестилите инциденти с автомобили на НСО и предизвиканите от това конфликтни ситуации с пътни полицаи. „Някой има ли информация, бившият съветник на Радев, след каква процедура е назначен за настоящ началник на НСО? -\tПоради факта, че Славяново и Скобелево са села в област Хасково? -\tПоради факта, че е военен? -\tПоради факта, че му е бил съветник в Президентсвото? -\tПоради факта, че е избран след прозрачна процедура или....”, пита депутатът. Според нея е „важно е да знаем г - н Президент, за да докажете, че демократичните институции не атрофират, а решенията не се вземат на тъмно, често еднолично”, пише Атанасова. Тя публикува и кратка биографична справка на шефа на НСО, която дава отговор на въпросите.", "date": "2018.11.23", "title": "Десислава Атанасова: Достатъчно ли е Славяново и Скобелево да са села в област Хасково, за да станеш шеф на НСО?"}
{"url": "https://www.faktor.bg/bg/articles/spirat-tarikatite-bez-vinetki-da-napuskat-stranata", "text": "Автомобилите, които са засечени без винетки, няма да може да напускат страната или да минават на годишен технически преглед. Това предвиждат промени в Закона за движение по пътищата, предложени от депутати от ГЕРБ, които ще бъдат гласувани днес. За това ще следи и Агенция \"Митници\" на пропускателните пунктове. Както вече е известно, предвидено е винетките да бъдат електронни, а не със стикери, както в момента, и ще може да се закупуват от специални центрове. Глобата за автомобил без винетка ще бъде 300 лева. Шофьорите обаче вече ще имат възможността да заплатят наложената им санкция още при констатиране на нарушението, в брой или с карта. Водачите обаче няма да бъдат допускани и до технически преглед, ако не са платили винетна такса. Измененията целят по-ефективно събиране на таксите и надграждане на настоящия режим, обясни преди два дни депутатът Станислав Иванов. По думите му е предвидено, ако промените бъдат приети, те да започнат да функционират още от догодина. \"За шофьорите няма нищо да се промени, просто затягаме малко контрола по отношение на събирането на пътните такси, преди да напуснат границата. Това е нещо изключително важно, което трябва да знаят всички ползватели на пътната мрежа в България. А именно - ако имат неизплатени такси към АПИ, тези такси ще им се наложи да ги платят. Когато една кола отиде на гранично контролно-пропускателния пункт, там ще се провери дали има такива задължения. Ако има такива задължения, тези задължения ще му бъдат взети. Има право и да обжалва, ако иска, но няма да може да напусне страната. Това е нещо изключително важно, което се въвежда за първи в нашата страна, защото до момента електронните фишове на КАТ се обжалват или не се плащат и камионите, или колите могат да напуснат страната. Това нещо вече няма да е възможно, благодарение на тази система, която се въвежда. Ще има доста сериозни промени в Агенция \"Митници\", Гранична полиция, КАТ, Изпълнителната агенция. Но те целят да се събират таксите от длъжниците\", обясни Иванов. \"Когато шофьор реши да преминава граница и да напусне страната, тогава ще се направи тази проверка. Дори имаме идея, първоначално, когато започне тази система да работи, да се прави тази проверка малко преди самото граничния пункт, за да може да се знае кой е изряден и кой не е. И тези, които не са, да могат да отидат и да си заплатят таксата, а не да се трупат колони автомобили на границата\", уточни депутатът.", "date": "2018.11.23", "title": "Спират тарикатите без винетки да напускат страната"}
{"url": "https://www.faktor.bg/bg/articles/ispanskiyat-premier-zaplashva-da-nalozhi-veto-varhu-sporazumenieto-za-brekzit", "text": "Председателят на испанското правителство Педро Санчес повтори заплахата си да блокира споразумението за Брекзит, ако не получи право на вето върху бъдещите преговори за британския анклав Гибралтар, предаде Франс прес. \"След разговора ми с Тереза Мей нашите позиции остават много различни\", написа той в \"Туитър\" при кацането си в кубинската столица Хавана, където е на официално посещение. Педро Санчес започна вчера историческа визита в Куба - първата на председател на испанското правителство за последните 32 години. Целта на посещението е укрепване на политическите и икономическите връзки с острова, съобщи Франс прес.   \"Моето правителство винаги ще защитава интересите на Испания. Ако няма промяна, ще наложим вето на Брекзит\", добави той.", "date": "2018.11.23", "title": "Испанският премиер заплашва да блокира сделката за Брекзит"}
{"url": "https://www.faktor.bg/bg/articles/gruevski-finansiral-nezakonno-partiyata-si-s-4-6-mln-evro", "text": "Бившият министър-председател Никола Груевски е уличен в незаконно финансиране на партията си ВМРО-ДПМНЕ в периода от 2009 до 2015 година, както и за възлагането на търга за строителството на партийната им централа, съобщава БНТ, позовавайки се на македонски медии. Според местните медии незаконното финансиране на партията възлиза в размер на 4.6 милиона евро. Във връзка с новите обвинения прокуратурата в Македония отново поиска Груевски да бъде задържан, след което се готви да повдигне ново обвинение на бившия премиер на страната. Изненадващо, че Унгария подкрепя членството на Македония, но не я счита за безопасна Припомняме, Никола Груевски бе осъден на две години затвор по обвинения в корупция. Той обаче избяга в Унгария на 13 ноември, след като в Македония беше издадена заповед за ареста му, за да изтърпи присъдата си. От Скопие веднага поискаха бившият премиер да бъде екстрадиран, но Будапеща отхвърли това. На 20 ноември, вторник, Унгария предостави на Груевски политическо убежище. В Македония се водят няколко дела срещу политика, но той отрича обвиненията и твърди, че е жертва на политическо преследване.", "date": "2018.11.23", "title": "Груевски финансирал незаконно партията си с 4.6 млн. евро"}
{"url": "https://www.faktor.bg/bg/articles/donald-tramp-se-skri-ot-prokuror-milar", "text": "Адвокат на американския президент Доналд Тръмп отмени срещата му с екипа на Робърт Мълър, на която той трябваше да даде показания по разследването на руската намеса, предаде агенция \"Асошиейтед прес\". Първоначално срещата със спецпрокурора, която трябваше да се състои на 27 януари, е била включена в графика на президента. Планирало се е в нея да участва и шефът на президентската администрация Джон Кели. Според информацията на агенцията, той е настоявал Тръмп да отговаря на въпросите на Мълър в резиденцията Кемп Дейвид и се е очаквало пресата да не бъде информирана. След като от екипа на спецпрокурора са уведомили Белия дом за 16 теми, по които трябва да бъде разпитан президентът, срещата е била отменена. Тръмп е трябвало да отговаря на въпроси за ексшефа на ФБР Джеймс Коми и бившия съветник по националната сигурност Майкъл Флин, както и по други теми. Адвокатът от президентския екип Джон Дауд е отменил интервюто с аргумента, че отговорите на въпросите може да бъдат намерени в \"документи и свидетелски показания\". Наред с това Дауд е поставил под съмнение \"уместността\" на срещата. През последните дни Тръмп даде писмени отговори по разследването на Мълър, което придоби известност като \"Рашагейт\". Той обаче не е отговорил на всички въпроси по разследването - например на тези, отнасящи се до възпрепятстване на правосъдието.", "date": "2018.11.23", "title": "Отложиха среща на Тръмп с прокурор Милър заради неудобни въпроси за руската връзка"}
{"url": "https://www.faktor.bg/bg/articles/novini/balgariya/ochakvani-oblachno-i-maglivo-vreme", "text": "Днес над Северна България ще се задържи облачно, докато над южните райони облачността ще се разкъсва и намалява до предимно слънчево. В низините и котловините преди обяд ще има ниска слоеста облачност или мъгла. Ще духа слаб, в Източна България до умерен север вятър. Максималните температури ще са 3°-5° в Северна България, в Южна - от 6° до 11°.  По Черноморието облачността ще се разкъсва и намалява, след обяд и до предимно слънчево. Ще духа до умерен вятър от север-североизток. Максималните температури ще бъдат между 5° и 8°. Температурата на морската вода е 12-13°. Вълнението на морето ще бъде около 3 бала. В планините сутринта облачността ще е предимно значителна. По-късно през деня ще се разкъсва и намалява, след обяд в Рило-Родопската област по-често до слънчево. Ще духа слаб до умерен вятър от запад-северозапад . Максималната температура на височина 1200 метра ще около 5°, на 2000 метра – около минус 1°.  Атмосферното налягане е по-високо от средното за месеца и още малко ще се повиши.", "date": "2018.11.23", "title": "Очаквани облачно и мъгливо време"}
{"url": "https://www.faktor.bg/bg/articles/novini/balgariya/magistrati-i-sadebni-sluzhiteli-vzimat-po-polovin-zaplata-bonus-za-koleda", "text": "Магистратите и съдебните служители ще получат коледни бонуси от почти половин заплата. Това реши Висшият съдебен съвет (ВСС), съобщи lex.bg. Премията ще е 43.5% от основната заплата. Сумата ще се увеличи според ранга на всеки, т.е. колкото по-висок ранг има магистратът или служителят, толкова по-голям ще е бонусът. Минималната заплата за младшите магистрати е около 1800 лв., пояснява \"Сега\". За коледните премии ще отидат общо 9.5 млн. лв. Парите са от икономии в бюджета на ВСС. Били са обсъждани два варианта за раздаване на парите, обясни Гергана Мутафова, която е член на бюджетната комисия във ВСС. През март съветът гласува да се раздадат пари за дрехи, като тогава бе решено на служителите да се отпуснат по-малки суми. Затова единият вариант за коледните премии е бил да им се отпусне остатъкът от 251 лв. на човек, което е 2.4 млн. лв. Така обаче се намалява размерът на бонуса, тъй като за него остават около 7 млн. лв. вместо 9.5 млн. лв. Затова ВСС реши да даде еднакъв процент за всички. Въпреки отпуснатите бонуси ВСС призова съдилищата и прокуратурите да бъдат по-спестовни, тъй като 1/3 от парите за бонуси идвали от спестени средства на самия съвет. В същото време стана ясно, че ръководителите по места си позволяват харчове, въпреки че формално не би трябвало. Представляващият ВСС Боян Магдалинчев обясни, че имали информация за ръководители, които отпускали по над 250 лв. за очила, след като съветът решил, че може да се дадат максимум 150 лв. \"Сега и те чакат същото ДМС\", заяви Магдалинчев.", "date": "2018.11.23", "title": "Магистрати и съдебни служители взимат по половин заплата бонус за Коледа"}
