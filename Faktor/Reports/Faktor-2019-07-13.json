{"url": "https://www.faktor.bg/bg/articles/taynite-sluzhbi-v-evropa-mitove-i-proza", "text": "Както изглежда понякога, днешният свят не върви на добре - и във всички злини неизменно са замесени тайните служби. Случай на отравяне във Великобритания, опит за преврат в Черна гора, кибератаки срещу германското външно министерство, опити за влияние върху изборите в Съединените щати и във Франция или пък бивши агенти на комунистическите тайни служби по върховете в политиката, икономиката и обществото в Чехия, Русия и на Балканите. Последният скандал в този безславен списък е аферата \"Щрахе\", която коства поста на австрийския вицеканцлер, заснет да обещава обществени поръчки на мнима руска бизнес дама срещу съдействие в изборите. Най-вероятно и в този случай не е минало без намеса на тайните служби - тъй като кой друг би разполагал с подобни възможности? От друга страна, те все пак не са всемогъщи и нерядко това, което им се приписва, се оказва чисто и просто мит. Основен фактор за митологизацията е дълбоката тайнственост, в която са обвити - особено в бившите социалистически страни от Източна и Югоизточна Европа, в които агентите са подпомагали държавните репресии. Същевременно тайните служби са неотменима част от демократична Европа - но от това ни най-малко не следва, че митовете за тях не бива да бъдат развенчани. Ако се проследят дебатите по случая \"Щрахе\" в Австрия, неминуемо се натрапва прибързаният извод, направен от някои експерти, - че операцията може да е организирана само от тайните служби. А това е мит! Из цяла Европа наред с държавните, от десетилетия действат и частни тайни служби. Т.нар. \"фирми за сигурност\" предлагат доставката на информация от всякакъв характер срещу съответно заплащане. Обичайно тези фирми се създават от бивши държавни служители -професионалисти, които не само предлагат висококачествени услуги, но и тяхната свързаност с определени политически или частни клиенти е много трудно доказуема. Понятието \"фейк\" за умишлено разпространявана дезинформация, която цели определен ефект, стана модерно в последните пет години и светкавично се разпространи из целия свят. Междувременно това понятие мутира в политическо противоборство между държави, партии и мнения в дигиталната ера, с която се свързва. А всъщност дезинформацията изобщо не е от вчера, нито от днес - най-вече социалистическите тайни служби в Източна Европа са поддържали в продължение на години специални отдели, чиято единствена задача е била да произвеждат и да разпространяват подвеждащи сведения. При това тази вид дейност ни най-малко не е прекъснала след 1990-а, само е прикрита под повърхността на политическата система, за да се насочи днес с нови сили обратно към центъра на събитията. Принципно Европейският съюз не би могъл да има тайни служби - при положение, че както е записано в Лисабонските договори, външната политика и политиката за сигурност са в ръцете на отделните държави и не се осъществяват съвместно. Въпреки това съществува звено, в което Брюксел получава разузнавателна информация от държавите-членки, допълва я с обществено достъпни сведения, прави собствени анализи и ги предоставя на европейските институции: това е INTCEN - Центърът за разузнаване и анализи на Европейския съюз. Разликата между него и \"истинските\" тайни служби е в това, че той не може сам да осигурява информация с тайни разузнавателни средства, а е зависим от сведенията (явни и тайни), които му предоставят страните-членки. При всеки пореден скандал, свързан с тайните служби, пресата тръби: те не са контролирани, безконтролни си и са и бездруго чуждо тяло за демокрацията! Особено там, където обществата имат исторически опит с тайните служби, използвани от техните политически ръководства за налагането на диктатури, недоверието е широко разпространено и разбираемо. Това засяга и Германия, но най-вече - посткомунистическите европейски държави. В тях 30 години след краха на комунизма процесите на реформи така и не са приключили. Но - и в Западна Европа минават към 50 години след Втората световна война, докато формите на демократичен контрол се развият напълно, те не възникват от само себе си. Тяхното постоянно усъвършенстване и приспособяване към новите предизвикателства е важен елемент от демокрацията. Контролът над тайните служби, извършван от надзорни органи, парламентарни комисии, съд или медии не е перфектен. Но съществува! Най-вече в посткомунистическите държави, чиито тайни служби са били капсулирани и са насаждали страх, далеч надхвърлящ реалните им възможности, митът за всемогъществото им е все още широко разпространен. А Русия заема особено често централното място. Този мит не е като да няма реална почва, имайки предвид намесата на тайните служби в свалянето на един или друг държавник, в атентати, опити за преврати и други \"секретни операции\". От Афганистан до Панама тайните служби - по разпореждане на своите правителства - са забъркани в непочтени дела. Но те в никакъв случай не контролират света - така смятат само теоретиците на конспирацията. Тайните служби са служби като другите, разполагат с ограничени персонални и финансови ресурси, зависими са от правителствата си и не са в състояние да опазят изцяло тайните си. Още повече - в днешната дигитална ера. Там, където тайните служби наистина се занимават с конспирация, те са само инструменти и средства, при това не непременно най-добрите!", "date": "2019.07.13", "title": "Тайните служби в Европа - митове и проза"}
{"url": "https://www.faktor.bg/bg/articles/naydenov-ogranicheniyat-boen-komplekt-ne-ogranichava-boesposobnostta-na-f-16", "text": "Ограниченият боен комплект, който България ще получи, не намалява възможностите на изтребителите F-16. Това каза за „Фокус“ Ангел Найденов, председател на Центъра за изследване на отбраната и сигурността и бивш министър на отбраната.  По думите му става въпрос за количества боеприпаси, които биха могли да бъдат доставяни на следващ етап в последващи договори. Според него всичко онова, което са преценили участниците в преговорния екип като минимално и необходимо за експлоатацията на самолетите, е включен в комплекта, който страната ни получава. „Предварително са били договаряни два резервни двигателя, от тях е отпаднал един – това не пречи на експлоатацията на бойните самолети F-16. Вероятно имаме намаляване, в хода на преговорите, на комплекта от резервни части, но той, по отношение на самия проект за инвестиционен разход, е определен като „Запазва в рамките на тригодишна експлоатация“ – всичко това, което е необходимо за началника на оперативни способности на бойните ни самолети. Това, че се намалява броят на обучаваните пилоти от 16 на 12 или на инженеро-техническия състав – от 75 на 65, няма да се отрази драматично на експлоатацията на бойните ни самолети“, обясни бившият министър на отбраната. Ангел Найденов заяви, че възражението против F-16 е и възражение срещу проектите за модернизация на българската армия. Чрез реализацията на този проект се получава възможност за превъоръжаване и модернизация на ВВС при добро съотношение на цената и способностите, които притежават изтребителите, обобщи той.", "date": "2019.07.13", "title": "Найденов: Ограниченият боен комплект не ограничава боеспособността на F-16"}
{"url": "https://www.faktor.bg/bg/articles/maya-manolova-1-8", "text": "Омбудсманът Мая Манолова вече има номинации от столични структури на БСП за кандидат за кмет на София. Кандидатурата ѝ е издигната от няколко районни организации на левицата, които са провели конференции в последните десет дни, обявиха социалисти пред \"Дневник\". Номинации имат и лидерът на БСП в столицата Калоян Паргов, бившият кмет на Благоевград Костадин Паскалев, синът на писателя Николай Хайтов, арх. Здравец Хайтов, и професорът по архитектура Борислав Борисов - ректор на Висшето строително училище \"Любен Каравелов\". Предложение на структурите е Мая Манолова да е непартиен кандидат за кмет, т.е. да е издигната от инициативен комитет, подкрепен от БСП. Според социалисти самата Манолова още не е дала категоричен отговор дали ще участва в надпреварата за София, но вече публично обяви, че при евентуално решение не желае да бъде партиен кандидат. От месеци лидерът на БСП в столицата Калоян Паргов твърди, че за да повторят модела \"Румен Радев\" в София, социалистите трябва да заложат на същия подход - да изберат кандидат, който има по-широка от партийната подкрепа. Той вече на няколко пъти е заявявал, че левицата би подкрепила Манолова. Досега социалисти смятаха, че заради лоши лични отношения лидерът Корнелия Нинова би била против издигането на настоящия омбудсман и дългогодишен депутат от БСП за кмет на София, но преди няколко седмици тя е заявила, че иска да види номинациите на партийните структури и да чуе решението на Манолова, за да обяви позицията си. Кандидатът на БСП за кмет на София трябва да бъде определен на конференция на столичната организация в началото на септември, след което да бъде утвърден от Националния съвет на \"Позитано\" 20. Дотогава обаче всички районни структури в София трябва да бъдат готови със своите номинации. След това ръководството на столичната организация на БСП трябва да проведе срещи с предложените за кандидати. Към този момент столичният кандидат Йорданка Фандъкова не е потвърдила официално дали ще бъде кандидат на ГЕРБ за нов мандат.", "date": "2019.07.13", "title": "Мая Манолова номинирана от столични структури на БСП за кмет на София"}
{"url": "https://www.faktor.bg/bg/articles/novini/svyat/otlagat-sas-sedmitsa-pokazaniyata-na-malar-pred-kongresa", "text": "Показанията на специалния прокурор Робърт Мълър пред Конгреса на САЩ са били отложени за 24 юли по взаимно споразумение, което ще даде на членовете на Камарата на представителите повече време за въпроси към него, предаде Асошиейтед прес. Според договорката с Камарата Мълър трябваше да се яви за показания и разпит от конгресмените на 17 юли относно констатациите в неговия доклад след разследването му за руската намеса в американските избори през 2016 г. Но депутати и от двете партии .- републиканци и демократи - се оплакаха, че времето за слушания на тази дата няма да бъде достатъчно за всички желаещи да зададат въпросите си, предава БТА. Според новото споразумение Мълър ще свидетелства по-дълго време пред двете комисии от Камарата, поискали срещата с него - юридическата и комисията по разузнаването. Мълър дълго не се съгласяваше да дава показания и казваше, че няма да дава обяснения за неща извън написаното в доклада му. Очаква се основните въпроси към него да се фокусират върху това имало ли е опити на президента Доналд Тръмп да оказва натиск върху разследването, отбелязва АП.", "date": "2019.07.13", "title": "Отлагат със седмица показанията на Мълър пред Конгреса"}
{"url": "https://www.faktor.bg/bg/articles/novini/svyat/obstrelvat-s-granatomet-televiziya-v-kiev-zaradi-film-za-krizata-v-ukrayna-video", "text": "Неизвестни обстреляха с гранатомет сградата на телевизионния канал „112. Украйна“ в Киев. Полицията описва деянието като терористичен акт. Никой не е пострадал, съобщават украинските медии. От ръководството на телевизионния канал са съобщили скоро за отправени заплахи след анонсирането на новия филм на режисьора Оливър Стоун „Revealing Ukraine“, посочва \"24 часа\". В него Оливър Стоун и украинският документалист Игор Лопатенок дават поглед към кризата в Украйна. Американският режисьор е взел ексклузивно интервю от президента на Русия Владимир Путин. Двамата са обсъдили и инцидента в Керченския протолив. Главният прокурор на Украйна Юрий Луценко заплашил \"112 Украйна\", че ще повдигне обвинение, ако филмът бъде излъчен. След атаката са установени повреди по фасадата на сградата, районът е отцепен. Открита е тръба от гранатомет. Извършителите се издирват.", "date": "2019.07.13", "title": "Обстрелват с гранатомет телевизия в Киев заради филм за кризата в Украйна (Видео)"}
{"url": "https://www.faktor.bg/bg/articles/novini/svyat/britanski-politsai-i-zhurnalisti-na-nozh-zaradi-tech-na-poveritelna-korespondentsiya-kostvala-ostavkata-na-poslanik-kim-darak", "text": "Британски политици осъдиха заплахите на лондонското полицейско управление да съди журналисти, които публикуват каквито и да са изтекли поверителни документи, оказали си в тяхно притежание след дипломатическия скандал с британския посланик в САЩ, предадоха ДПА и БТА. Лондонската полиция съобщи вчера, че е започнала разследване на изтичането на поверителна дипломатическа кореспонденция, което доведе до оставката на посланика на страната в САЩ Ким Дарък. В бележките, публикувани от британския в. \"Мейл он сънди\", дипломатът определя администрацията на американския президент Доналд Тръмп като неспособна. След това Тръмп нарече Дарък \"глупав\" и \"чалнат\". В сряда британският посланик в САЩ подаде оставка. Скотланд ярд съобщи, че разследването е поверено на антитерористичния му отдел, тъй като става въпрос за криминално нарушаване на закона за държавната тайна. Заместник-началникът на лондонската полиция Нийл Басу призова отговорните за изтичането на поверителна информация да се предадат, като предупреди, че публикуването на каквато и да е част от останалите изтекли документи \"може да се окаже криминален въпрос\". \"Бих посъветвал всички притежатели, редактори и издатели на социални и традиционни медии да не публикуват изтекли документи, които може би са вече в техни ръце или може да им бъдат предложени, а да ги предадат на полицията или да ги върнат на законния им притежател - правителството на Нейно Величество\", посочи Басу в специално изявление. Двамата претенденти за следващ британски премиер - сегашният външен министър Джереми Хънт и фаворитът в надпреварата Борис Джонсън обаче изразиха несъгласие с тази позиция на силите на реда. Хънт написа в Туитър, че полицията и в правото си да разследва изтичането на поверителни документи, но добави: \"Категорично защитавам правото на пресата да публикува тези изтекли документи, ако журналистите там ги получат и ако преценят, че това е в интерес на обществото: това им е работата\". Джонсън, на свой ред, излезе с аналогичен коментар. \"Не можем да приемем за правилно вестници или която и да е друга медия, публикуваща такива материали, да се окаже под ударите на правосъдието\", каза той, като добави, че изтеклите документи, макар и да създават неловка ситуация, не представляват заплаха за британската национална сигурност.", "date": "2019.07.13", "title": "Британски полицаи и журналисти на нож, заради теч на поверителна кореспонденция"}
{"url": "https://www.faktor.bg/bg/articles/albanski-profesor-darzhavata-ni-e-v-sastoyanie-na-ludost-ikonomikata-ni-potava", "text": "Албания е в \"състояние на лудост и антиконституционност\", а албанската икономика е \"потънала\" в криза и това се потвърждава от Института по статистика – ИНСТАТ. Тази констатация прави известният албански професор и бивш външен министър Бесник Мустафай в свой коментар за политическата криза в Албания, цитиран от македонското електронно издание “Локално“ и \"Фокус\".  \"Държавата е паднала, властта е на колене. Ситуацията в страната е антиконституционна. Нашата икономика е унищожена, което се потвърждава от ИНСТАТ. Когато икономиката не работи, няма върховенство на закона, тогава каква е ситуацията? Разбира се, това е луда ситуация,\" каза той.  Също така, Мустафай се фокусира върху местните избори, проведени на 30 юни, без участието на основната опозиция. Според него ниската избирателна активност (официално 21,6% и според опозицията 15%) е ясно послание към премиера Еди Рама, че правителството, което ръководи, е \"делегитимирано\".  Той представи позицията си относно това как опозицията трябва да действа след изборите на 30 юни.  „Ние сме в ситуация, в която опозицията разполага само с улицата, от която да води политика. Единственото място, което остава за опозицията, за да прави политика, са протестите. Правителството беше делегитимирано от изборния резултат. Това правителство показа, че е готово да краде и от себе си. Опозицията спечели победа и тя трябва да бъде капитализирана политически. Нейните действия трябва да бъдат подобрени и приспособени към ситуацията, в която мнозинството се противопоставя на правителството, каза Мустафай.  Бившият ръководител на албанската дипломация посочи, че опозицията трябва да бъде подготвена за бъдещи избори и че протестите са единственият начин за действие, защото не се вижда друго решение.", "date": "2019.07.13", "title": "Албански професор: Държавата ни е в състояние на лудост, икономиката ни е \"потънала\" в криза"}
{"url": "https://www.faktor.bg/bg/articles/59-ot-germantsite-smyatat-che-zdraveto-na-merkel-e-lichen-vapros", "text": "Мнозинството германци са на мнение, че германският канцлер Ангела Меркел, която за един месец три пъти се разтрепери на обществени прояви, не трябва да обявява публично информация за здравословното си състояние, предаде ДПА. Според анкета, направена от института за проучвания Цивей (Civey), 59% от анкетираните казват, че здравето на Меркел е личен въпрос. Около 34% посочват, че като човек, който е избран на държавен пост, Меркел трябва да информира обществеността за здравословното си състояние, а 7% не могат да решат. По-рано тази седмица Меркел заяви, че е в добро здравословно състояние след пореден пристъп на треперене при посрещането на финландския премиер Анти Рине пред канцлерството в Берлин. Притесненията за здравето на Меркел започнаха в средата на юни след подобен пристъп на треперене на срещата с украинския президент Володимир Зеленски в Берлин. Тогава тя каза, че е била обезводнена, тъй като денят бе много горещ. Девет дни по-късно Меркел пак бе забелязана да трепери до президента Франк-Валтер Щайнмайер на официално събитие. Тогава тя отбеляза, че треперенето се дължи на психологическо преодоляване на първия пристъп.", "date": "2019.07.13", "title": "59% от германците смятат, че здравето на Меркел е личен въпрос"}
{"url": "https://www.faktor.bg/bg/articles/noviyat-premier-na-gartsiya-pokaza-che-nyama-da-raboti-s-naprofesionalisti", "text": "Личността на новия премиер на Гърция Кириакос Мицотакис, но и управленската програма на партията му „Нова демокрация“ са причините десноцентристката формация да получи абсолютно мнозинство в парламента на изборите миналата неделя. Този коментар направи Катя Пеева, кореспондент на БНР в Гърция по БНР по повод причините за убедителната победа и какво може да се очаква от новото гръцко правителство. Кириакос Мицотакис е от политическата династия Мицотакис, но той самият казва: „Не ме съдете по името, а по делата ми“. Баща му също е бивш премиер на Гърция, сестра му Дора Бакояни бе първият кмет жена на Атина и външен министър, а племенникът му спечели избори и стана областен управител на Атики – най-голямата гръцка област. Цялата предизборна кампания на Мицотакис бе много уравновесена, бе обещания, които не може да изпълни. Той акцентираше върху теми, болезнени за гърците, като програмата на „Нова демокрация“ бе проевропейска с акцент върху защитата на гражданите. Докато вече бившия премиер и лидер на лявата СИРИЗА Алексис Ципрас водеше агресивна кампания, като заплашваше избирателите, че ако консерваторите дойдат на власт, ще настъпи едва ли краят на света. Според Катя Пеева Ципрас е изгубил доверието на избирателите заради политиката на икономии, която макар и наложена от международните кредитори, не отговаряше на онзи референдум, на който 61% се обявиха против нея. Мицотакис е съставил правителство от утвърдени политически функционери с едно изключение – министърът на обществения ред е социалист. Но на ниво заместник-министри има видни бизнесмени, покани и гърци, работили на високи постове в европейски и световни компании. „Това показва, че няма да работи с непрофесионалисти, които са на власт само защото са активисти на партията“, каза Пеева. И добави, че още в първия работен ден Мицотакис е забранил да се назначават на държавна работа близки и роднини на политици, като освен това те нямат право да участват в конкурси за държавни поръчки. Според нея това показва огромна разлика от СИРИЗА, която в последните години е била много уязвима по отношение на корупцията. Според нея при правителството на Мицотакис може да се очакват мащабни инвестиции, намаляване на безработицата, облекчаване на данъчното бреме, намаляване на бюрокрацията и особено внимание върху два сектора на икономиката – туризъм и земеделие. Северна Македония ще влезе в НАТО, но пътят на страната към ЕС ще бъде оцветен в подводни камъни, оцветени в гръцкото национално знаме, прогнозира Катя Пеева с оглед на факта, че Мицотакис бе против сключването на Преспанското споразумение между Атина и Скопие. „Много натиск ще има върху Скопие, но и върху ЕС“, каза тя.", "date": "2019.07.13", "title": "Новият премиер на Гърция показа, че няма да работи с непрофесионалисти"}
{"url": "https://www.faktor.bg/bg/articles/dramata-s-chadara-shezlonga-i-shopskata-salata", "text": "Нищо не уморява повече от организирането на почивката! Когато се преработим, не сядаме просто да си отдъхнем, а започваме трескаво да пресмятаме къде точно да отидем, за да получим максимална почивна възвращаемост на парите си за краткото време на отпуската. Смятаме, организираме, притесняваме се дали всичко ще стане както е планирано. Резултатът е една непрестанна тревожност. Добре ли инвестирах? Не трябваше ли да отида другаде? Затова и всеки сезон темата за цената на чадърите и шезлонгите по морето е така въздействаща. Като медиен евъргрийн тя може да се мери само с драмите около цената на агнешкото месо по Великден и рибата по Никулден. Остава църквата да измисли някой светец на шезлонгите, та да добие темата истинския си ритуален смисъл. Скъпо излиза българското море, само че тайландското май ще дойде още по-скъпо? Ама там пък обслужването като че ли е по-добро. Да идем на планина тогава? Да, ама пък да се изложим пред приятелите, че с едно море не сме се уредили... Забележете начина, по който говорим за лятната почивка. Като че ли не е интересно какво си преживял, каква риба си хванал, какъв спорт си научил, каква култура си опознал. Основната тема е колко си дал за чадъра и шезлонга. Къде си успял да паркираш хавлията, дали си бил на първа линия, или гледката към морето е била закривана от нечий задник. И как са ти одрали кожата за една шопска салата. Много хора имат усещането, че българският туризъм се мутризира; тук приватизираха курортите така, както в Русия направиха с петрола и алуминия. Само че светът е голям, туризъм дебне отвсякъде. През последните години българската средна класа постепенно започна да ходи на почивка в чужбина: от една страна стана лесно да се пътува, от друга българските доходи взеха да се приближават поне до тези в развиващия се свят, където също залагат на туризъм. За западноевропееца ваканциите отдавна са свързани с откриване на нови светове, научаване на нови неща, колкото и условно да е това при туристическата бутафория. Тази нагласа започва да се налага и в България - връщаш се с разкази за нещо ново, не за познатата до болка почивна станция на предприятието. В гнева на гражданите обаче има нещо, което отива отвъд възмущението на потребителя, който просто заплашва да смени доставчика. Те чувстват, че българската природа е обществено благо, над което имат права. Природата май е последното общо нещо, което ни е останало. Оттук гневът срещу приватизаторите ѝ добива политически характер. Срещу тези, които слагат бариери и леят бетон върху дюните. Срещу министърката, която заяви, че туризмът бил частна работа, в която държавата няма какво да се меси. Конфликтът между гражданите от една страна и собствениците, концесионерите, предприемачите от друга ще се задълбочава, ако не намерим начин ясно да разграничим публичния от частния интерес. Защото туризмът сам по себе си е доста двусмислено занимание. Продаваш природата си, театрализираш културата си, слугуваш на скучаещи клиенти. Когато се прекрачи една граница, това занимание, колкото и доходно да е, рискува да подкопае устоите на всяко общество, което се е захванало с него.", "date": "2019.07.13", "title": "Драмата с чадъра, шезлонга и шопската салата"}
{"url": "https://www.faktor.bg/bg/articles/obshtestvo/ulitsata/spirat-dvizhenieto-po-chast-ot-am-hemus-za-montirane-na-ramka-za-tol-sistemata", "text": "В събота, 13 юли, от 23 ч. до 24 ч. ще бъде спряно движението в двете посоки между 49-ти и 53-ти км на АМ „Хемус“. За да не се затруднява трафикът през деня късно вечерта ще се монтира рамка, с дължина 32 м, на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол). По време на ограничението трафикът ще се пренасочва от пътен възел „Ботевград“ по обходния път на Ботевград и път I-3 към с. Трудовец - с. Разлив - пътен възел „Правец“ - АМ „Хемус“ и обратно. Необходимо е шофьорите да карат внимателно, със съобразена скорост и да спазват стриктно пътната сигнализация.", "date": "2019.07.13", "title": "Спират движението по част от АМ \"Хемус\" за монтиране на рамка за ТОЛ системата"}
{"url": "https://www.faktor.bg/bg/articles/ikonomika/biznes/testvat-v-ti-blok-na-aets-kozloduy-sled-poslednata-modernizatsiya", "text": "След успешното приключване на последните модернизации от проекта за повишаване на мощността на пети блок на АЕЦ “Козлодуй” до 104%, реализирани по време на плановия годишен ремонт през тази година, в събота и неделя е планирано да бъдат извършени финалните изпитания, съобщиха от пресцентъра на централата. Целта на тестовете е да се потвърди готовността на системите и съоръженията за работа в условията на повишена мощност в различни експлоатационни режими. Програмата за изпитанията е съгласувана с главния конструктор ОКБ Хидропрес и с Агенцията за ядрено регулиране, а товаровият график за дните на провеждането е предоставен на Електроенергийния системен оператор. Изпълнението е предвидено за почивните дни в края на седмицата с оглед намаленото търсене на електроенергия в този период. По време на изпитанията е планирано мощността на блока последователно да бъде понижена до 60% и до 40%. На 14 юли турбогенераторът ще бъде изключен за няколко часа, след което в рамките на същия ден ще бъде включен и ще започне повишаване на мощността в съответствие с графика. Аналогична програма за изпитания беше изпълнена на шести блок на АЕЦ “Козлодуй” през 2017 г. В момента блокът работи с пълно натоварване на мощността – 1040 МВт.", "date": "2019.07.13", "title": "Тестват V-ти блок на АЕЦ \"Козлодуй\" след последната модернизация"}
{"url": "https://www.faktor.bg/bg/articles/sem-zalichi-bi-ay-ti-sled-falita-na-mediyata", "text": "Съветът за електронни медии (СЕМ) е заличил регистрацията на Би Ай Телевизия, след като тя обяви фалит. Това става ясно от решение на медийния регулатор. То е било взето на заседание на 29 май.  \"След проведеното обсъждане Съветът прие (...): Заличава регистрацията на \"Би Ай Телевизия\" ЕООД, ЕИК 203296791 за доставяне на аудио-визуална медийна услуга с наименование БИ АЙ ТИ (BIT). Заличава от първи раздел на Публичния регистър на СЕМ програма БИ АЙ ТИ (BIT), с общ (политематичен) профил, национален териториален обхват, способ на разпространение - чрез кабелни и спътникови мрежи\", гласи решението на СЕМ, посочва КлубZ. То се позовава на решението на Софийски градски съд от по-рано същия месец, с което телевизията беше обявена в несъстоятелност. Решението на СЕМ може да бъде обжалвано в 14-дневен срок, като до момента не е известно дали това е направено. В СЕМ не е пристигало уведомление. Въпреки обещанията за \"рестарт\" и реанимация, телевизия Би Ай Ти окончателно фалира. Със свое решение от 15 май СГС констатира този факт. Дружеството има изискуеми и непогасени задължения за повече от два месеца към най-малко една трета от служителите си, се посочва в решението на съда. Към 1 март, въпреки извършените частични плащания (на 92 000 лева), има просрочени задължения към служители в размер на 364 585 лева и 20 стотинки. Те са натрупани за периода 1 юли 2018 г. - 28 февруари 2019 г., сочи справка от Национална агенция по приходите. Непогасените задължения към доставчици за цялата минала година пък са за над 400 000 лева. В началото на февруари миналата година стана ясно, че българските емигранти в САЩ братята Павел и Румен Вълневи са продали телевизията която основаха през 2015 г. За нов собственик бе обявен телевизионният продуцент Мирослав Янев. Телевизия Би Ай Ти започна да излъчва на 14 септември 2015 г. Тя бе насочена към българската емигрантска общност в САЩ и останалите държави по света. Студиа на телевизията имаше в Чикаго и в София. Водещ на централните новини бе звездата на CNN Ралица Василева, а основен консултант на проекта бе бившият директор на Ефир2 на БНТ и прессекретар на президента Петър Стоянов - Нери Терзиева. Телевизията бе определяна като опозиционна. С продажбата обаче последваха драматични събития, в т.ч. за екипа. Новият собственик буквално \"влезе с бутонките\" само ден след встъпването си в длъжност. Бяха спряни всички предавания, въртяха се само повторения на стари. В последствие Янев обяви, че предстои \"рестарт\" - ще се работи по нова програмна схема и пр. Месец по-късно Главната инспекция по труда (ГИТ) влезе в телевизията. ГИТ се бе самосезирала по публикации за забавените заплати на журналистите.", "date": "2019.07.13", "title": "СЕМ заличи BiTv след фалита на медията"}
{"url": "https://www.faktor.bg/bg/articles/rumankata-halep-pregazi-serina-za-55-minuti", "text": "Румънката Симона Халеп спечели скоростно финала на тенис турнира \"Уимбълдън\". Тя победи с 6:2 6:2 американката Серена Уилямс. Мачът продължи само 55 минути. Халеп игра почти без грешка, докато съперничката ѝ допусна много непредизвикани грешки. Американката имаше и проблеми със сервиса си. Халеп започна мача ударно като още в първия гейм направи пробив и само за десетина минути вече водеше с 3:0 гейма. Така тя успя да вземе почти без проблеми първия сет. Вторият сет започна по-равностойно, но в петия гейм Халеп проби и в крайна сметка спечели мача. Серена Уилямс излезе на корта с амбицията да изравни рекорда за най-много титли от Големия Шлем, който принадлежи на австралийката Маргарет Корт. Американката, която тази година навършва 38 години, обаче загуби трети пореден финал от турнир от Големия шлем и ще продължи да преследва рекорда в женския тенис. \"Тя игра невероятно. Симона, поздравления. Когато някой играе по този начин, няма как да не му оттдам необходимото\", коментира Уилямс след финала. \"Знам, че трябва да продължа да се боря, да опитвам. За мен това беше позитивно преживяване\", допълни американката. \"Това беше най-добрият ми мач\", каза Симона Халеп, която благодари на Уилямс. Тя посвети титлата на родителите си за подкрепата през годините. Това е втората титла на Халеп от Големия шлем, след като вече спечели \"Ролан Гарос\". Румънката добави, че е работила, за да подобри играта си на тревни кортове именно заради мечтата да спечели \"Уимбълдън\". След победата си на турнира Халеп ще се изкачи с три места в световната ранглиста и от понеделник ще е номер 4.", "date": "2019.07.13", "title": "Румънката Халеп прегази Серина за 55 минути на турнира в \"Уимбълдън\""}
{"url": "https://www.faktor.bg/bg/articles/vandalshtina-varhu-belogradchishkite-skali-ministar-banov-razporedi-speshna-proverka", "text": "Министърът на културата Боил Банов се самосезира по повод публикации за дейности, които се извършват върху Белоградчишките скали и нареди спешна проверка. Това съобщиха от Министерството на културата. Главна дирекция \"Инспекторат за опазване на културното наследство\", съвместно с Националния институт за недвижимо културно наследство, ще провери на място получения сигнал за нерегламентирани намеси върху Белоградчишката крепост, паметник на културата и в района на Белоградчишките скали. Обектите са предоставени за управление на община Белоградчик, допълниха от ведомството, се казва в съобщението. Председателят на парламентарната Комисия по културата и медиите Вежди Рашидов вчера призова незабавно да се спре вандалщината върху Белоградчишките скали, която поразява уникалния природен феномен. Гневът на Рашидов бе предизвикан от недопустимата намеса на техници, които под погледа на общинската власт в Белоградчик забиват винкели в скалите и закачват лампи без проект, без одобрение и без разрешение, съобщават от пресцентъра на ГЕРБ.  \"Това недопустимо варварство и унищожаване на природния феномен веднага трябва да спре\", категоричен е председателят на комисията. Той настоява за спешна намеса на оторизираните органи, които трябва да следят за опазването на културното наследство - полицията, Инспектората за опазване на културните ценности към Министерството на културата и Националният институт за паметниците на културата.", "date": "2019.07.13", "title": "Вандалщина върху Белоградчишките скали, министър Банов разпореди спешна проверка"}
{"url": "https://www.faktor.bg/bg/articles/britanski-tabloid-reklamira-balgariya-kato-nay-evtina-destinatsiya-za-alkoholna-vakantsiya", "text": "Британският таблоид \"Сън\" приканва чужденци да посетят България като най-евтината дестинация за \"алкохолна ваканция\" в Европа това лято. В същото време съветва своите читатели да избягват Франция, където бирата струва над три пъти по-скъпо отколкото в България, предава БТА. \"За британците, които търсят алкохолна ваканция, Слънчев бряг е мястото, където да отидат\", пише авторката на статията Цин Се. Тя отбелязва, че там не само са едни от най-ниските цени на бирата и виното сред европейските морски курорти, но и тази година е с близо 14 процента по-евтино в сравнение с миналото лято.  За сравнение бирата е над три пъти по-евтина в Слънчев бряг, отколкото в Ница, а виното - два пъти по-достъпно, пресмята авторката на материала. При това положение не е изненада, че Слънчев бряг се превърна в новия Магалуф, популярен курорт на испанския остров Майорка, за обичащите купона британци, пише Цин. Тя отбелязва също, че българският курорт е изгоден за семейни ваканции, а цените на храната по заведенията са едни от най-ниските. Преди няколко години родината ни грейна на страниците на друг британски вестник - \"Дейли Стар\", където Слънчев бряг бе описан като \"столица на разврата\". За разлика от тогава, тази година пътеписът е далеч по-благоприятен за България, смятат от туристическия бранш.", "date": "2019.07.13", "title": "Британски таблоид рекламира България като най-евтина дестинация за \"алкохолна ваканция\""}
{"url": "https://www.faktor.bg/bg/articles/ikonomika/biznes/danak-bogatstvo-skara-biznesmena-krasimir-dachev-i-sindikalista-plamen-dimitrov", "text": "Дебатът за данъчната система у нас и предложените нови мерки от синдикатите за уравновесяване между това, което плащат бедните и богатите – доведе до горещ спор между председателя на КНСБ Пламен Димитров и бизнесмена Красимир Дачев е студиото на Би Ти Ви. Синдикалният лидер бе категоричен, че данъчната ни система е у нас е една от най-несправедливите в целия ЕС. „Ако погледнем самата структура на данъчните приходи, ще видим, че 2/3 са от косвени данъци. Обществено ясно на всички е, че косвените данъци, бъдейки с равни ставки – се смятат за по-несправедливи сред по-бедните части на населението, защото го натоварват повече от по-богатите. Всички преки данъци формират останалата 1/3. Съотношението в Западна Европа е точно обратното”, каза председателят на КНСБ. Димитров допълни, че пакетът от 9 мерки на КНСБ цели да ребалансира това съотношение. Част от тях са необлагаем минимум, увеличаване на максималния осигурителен доход, елементи на семейно подоходно облагане и Данък „Богатство”. На европейско ниво, съотношението богати-бедни е най-високо в България, Румъния и Латвия. Следващият данък, който ние смятаме, че трябва да бъде въведен е данъкът върху дигиталните обороти. Всички държави-членки в момента правят тези разчети. Данъкът върху дивидента също е ключов данък, който показва с колко се натоварва бизнесът – трябва да бъде увеличен на 10%”. Според бизнесмена Красимир Дачев данък „Дивиент” ще стане не 10, а 15 %, защото веднъж се облага с 10%, а след това с още 5%. Тази дъвка се вади през годините, последният път беше през 1998 г., когато данък общ доход беше 42,5%, а събираемостта беше 35%. Само за справка, днес събираемостта е около 90%. Плоският данък съвсем не е плосък, защото аз, ако изкарам 100 лв., ще платя 10 лв. Това е доходен данък, той може да бъде обложен и да бъде администриран от общините, те нямат капацитет”, аргументира позицията си представителят на бизнеса. Дачев каза още, че данък „Богатство” ще бъде сложен за събиране заради липсата на електронно правителство и изостаналата дигитализация на общините. Той допълни, че при увеличаване на данъците, бизнесът ще мигрира от България, а средната класа ще бъде ощетена.След излагането на тезите „за” и „против”, Пламен Димитров си тръгна от студиото с аргумента, че е обиден от разказването на виц по темата от страна на бизнесмена Дачев.", "date": "2019.07.13", "title": "Данък \"Богатство\" скара бизнесмена Красимир Дачев и синдикалиста Пламен Димитров"}
{"url": "https://www.faktor.bg/bg/articles/biznesat-iska-nezabavni-reformi-v-energetikata", "text": "Реформите в енергетиката не търпят отлагане. НЕК трябва да се преструктурира възможно най-бързо чрез разделяне на дейностите по обществена доставка и по производство и търговия с електрическа енергия с цел избягване на манипулации. Държавата трябва да създаде условия за реална конкуренция между производителите на електроенергия, пазарна интеграция със съседни страни във всички пазарни сегменти.\" Това каза председателят на Асоциация на индустриалния капитал в България (АИКБ) Васил Велев на министърът на енергетиката Теменужка Петкова. Снощи тя участва заседание на националния съвет на организацията, предаде пресцентърът на АИКБ. Срещата се състоя по инициатива на работодателската организация, след като от началото на 2019 г. българският бизнес заплаща цена на електроенергията често в пъти по-висока от средната в Европа. \"Повод за острата ни реакция е поредното ескалиране на цените на сегмент \"Ден напред\" на Българска независима енергийна борса, което отдавна не е единичен случай. Ако нещата в сектор енергетиката продължат по този начин, това ще е пагубно за българската индустрия и икономиката на страната\", заяви Велев. Според АИКБ пазарът на електроенергия за бизнеса у нас е манипулиран и се създава изкуствен търговски дефицит, въпреки двойно по-високия капацитет на действащите мощности в сравнение с вътрешното потребление. От организацията смятат, че подобни манипулации могат да бъдат прекратени с ефективно управление на държавните централи и настоява дружествата от БЕХ да оферират на сегмент \"Ден напред\" адекватни количества при ценова структура, аналогична на утвърдената по ангажимента с Европейската комисия, както и с осигуряването на капацитети за адекватен внос на електроенергия. Министърът на енергетиката заяви, че правителството е на страната на бизнеса и не би искало проблеми за българската индустрия. Тя апелира за честен и открит диалог, който да произведе работещи решения и припомни вече предприетите действия от нейното ведомство. За безпрецедентно високите цени на тока са били сезирани КЗК и КЕВР. Работи се и по създаването на отделна платформа специално за индустриалните консуматори. \"И аз като г-н Велев смятам, че не бива условията на даден търг да предпоставят само един купувач. Напротив, търговете би трябвало да са максимално публични, прозрачни и да дават възможност на повече участници\", каза Теменужка Петкова. Министърът на енергетиката обеща да направи необходимото, така че решенията да бъдат добри и за индустрията, и за енергетиката, като подчерта, че и държавните производители на електроенергия са част от общността на българските производители изобщо и следователно напълно споделят вижданията и очакванията на индустриалните потребители.", "date": "2019.07.13", "title": "Бизнесът иска незабавни реформи в енергетиката"}
{"url": "https://www.faktor.bg/bg/articles/petak-13/balgarski-darzhavni-prokurori-v-rolyata-na-chastni-advokati-na-rusko-predpriyatie", "text": "В края на 2016 година бяха образувани две наказателни дела срещу бившия министър на отбраната Николай Ненчев. Едното дело вече е спечелено на всички инстанции (виж бележката под линия)1 , а на 2 юли 2019 г. - след почти 3 години протакания от страна на Софийска градска прокуратура чрез искания за всевъзможни и нямащи нищо общо с делото справки, Софийският градски съд произнесе оправдателната присъда. Делата – и двете, са със Това прави твърде прозрачна целта на прокуратурата, която българските граждани от няколко години масово наричат \"цацаратура\" без да крият омерзението си. Продължаващ години прокурорски произвол не е безобиден, защото струва на потърпевшите време и пари и защото разсипва психиката и здравето им. Вероятно точно такъв тормоз цели българската прокуратура, която бълва и протака с години дела там, където отсъстват престъпления – като в случая с Николай Ненчев. И същевременно същата тази прокуратура при наличие на видимо престъпни действия (например, в случаите с т. нар. имотна мафия, явни корупционни практики и т.н.) на практика възпрепятства правосъдието. Примерите са безброй и неслучайно България не е допускана в Шенген, а българската прокуратура е печално известна в страните от ЕС с бездействията си срещу корупцията и организираната престъпност. За сметка на това, очевидно е, че в България се възражда политическото преследване. По примера на някогашния Съветски съюз със сталиновия главен прокурор Вишински и на днешна Русия с печално известния й главен прокурор Чайка. При когото българският главен прокурор Сотир Цацаров - уронвайки престижа на институцията, която представлява, много обича да тичка на \"обмяна на опит\"! Както се вижда от публикувания документ, българската прокуратура предявява обвинение на бившия министър на отбраната Николай Ненчев, че не бил възложил поръчката на руската самолетостроителна корпорация МиГ. Не е ясно на каква основа загрижените за руските интереси нашенски прокурори са изчислили загубите от 3 милиона 773 хиляди евро за руската корпорация. Има ли заведени и спечелени дела от страна на руското предприятие срещу България за неустойки? Не! Няма такива дела! Тогава? Тогава защо български прокурори   и без да са упълномощени от никого, безсрамно адвокатстват на чуждо търговско сдружение? Че си и плюнчат пръстчето срещу вятъра, за да преценят колко точно милиона били загубили руснаците от нероден Петко! Обвинението е по чл. 282, ал. 3, във връзка с ал. 1 и 2 от Наказателния кодекс: „Длъжностно лице, което наруши или не изпълни служебните си задължения, или превиши властта си с цел да причини другиму вреда и от това могат да настъпят немаловажни вредни последици, се наказва с лишаване от свобода до пет години…“ За особено тежки случаи Законът според ал.3 на същия наказателен член предвижда лишаване от свобода до 10 години. Българската прокуратура поиска 8 години затвор за бившия министър на отбраната Николай Ненчев. Съдът напълно основателно оправда Николай Ненчев, защото не бе намерена и не бе доказана никаква специална цел у бившия министър на отбраната да навреди другиму2, в случая на свидното за нашенски прокурори руско предприятие МиГ, а бе доказана единствено легитимната цел да бъдат защитени българските национални интереси. Да видим сега какво точно твърдят обвинителите - тези корифеи на правната мисъл? Че министър Ненчев бил „скрил“ договор с руската корпорация и то „с цел да причини вреда на РСК МиГ“ в размер на 3 милиона 773 хиляди евро“! Как се „скриват“ сключени вече договори това само нашенски пишман прокурори знаят! Нали ако такъв договор наистина е бил сключен отсрещната страна ще има копие от него и ще заведе дело за неустойки и пр.? Впрочем, прокуратурата така и не успя да докаже, че било имало умисъл да се навреди на руската корпорация. А липсата на специална цел у г-н Ненчев да навреди някому, означава, че Прокуратурата се провали с гръм и трясък и по втората точка от обвинението - че вследствие на несключения с руската страна договор, били произтекли значителни тежки последици за българската армия. На делото бе доказано по безспорен начин, че не само не са настъпили значителни вредни последици за българската армия, а точно обратното – че сключвайки по-изгоден за България и за българската армия договор, министър Ненчев не само е спестил милиони лева на българските данъкоплатци, но и до ден-днешен България охранява въздушното си пространство и изпълнява задълженията си по мисия Air policing благодарение на този ремонт в Полша. Затова и съдът напълно основателно го оправда. Николай Ненчев е министър на отбраната на България от 7 ноември 2014 г. до 27 януари 2017 г. Няколко години преди встъпването на Николай Ненчев в длъжност, през 2011 година е било сключено рамково споразумение между Министерството на отбраната на България и Руската самолетостроителна корпорация МиГ за ремонтна дейност на български самолети, което рамково споразумение изтича на 9 септември 2015г. Това споразумение няма задължителен характер. Преди изтичането на рамковото споразумение с Русия в Министерството на отбраната има уговорен между чиновници от Дирекция „Инвестиции в отбраната“ и руски представители, но неподписан от Министъра на отбраната проектодоговор за извършване на ремонт на два двигателя в РСК МиГ. Този проект за договор не е извеждан от МО и на практика има стойността на един хвърчащ лист хартия.  Прокуратурата твърди, че вследствие на несключването на договора с руското предприятие, за българската армия били настъпили значителни и тежки последствия. В съда бе доказано точно обратното. Включително и със свидетелските показания на президента на България Румен Радев.3 Благодарение на това дело се разбра, че българското Министерство на отбраната има много лош опит с РСК МиГ: От практиката с други договори, сроковете за изпълнение на ремонтите в РСК МиГ се оказват доста разтегливо понятие. Първоначално заложените срокове от 8-12 месеца за ремонт стигат до 18-20 месеца. Има дори случай, при който руската страна изцяло отказва изпълнението на вече сключен договор поради настъпили реорганизации в руското предприятие. РСК МиГ дава гаранции на двигател 12 месеца или 100 часа. За сравнение Полша дава гаранция 24 месеца или 200 часа на двигател. По договор с РСК МиГ – гаранцията се дава от завода производител, но няма предвидена в договора възможност да се изисква и да се знае какви части са вложени по време на ремонта. Експертите потвърждават, че в предходни ремонти на РСК МиГ са влагани части втора категория, тоест, това не са нови части. За сметка на това при ремонта на двигателите в Полша България получава държавни гаранции за качеството на ремонта и в договора има клауза да се влагат само части първа категория – тоест, нови части. По проектодоговора с РСК МиГ, който не е влязъл в сила, е било предвидено да се извърши ремонт на два двигателя за 3 милиона 630 хиляди евро. Към тази цена трябва да се добави ДДС и мито и в крайна сметка цената става 4 милиона 454 хил. евро. Според договора с Полша цената за ремонт на един двигател (по договор те ремонтират 6 и всеки на тази цена) – е 1 милион 23 хиляди евро, без да се дължат ДДС и митнически такси защото и двете страни са членки на ЕС. Нещо повече - транспортът на двигателите и в двете посоки е за сметка на полската страна.  И още нещо: руската корпорация изисква 30% авансово плащане, а при договора с Полша, се плаща след изпълнението на поръчките. Всеки сам може да пресметне кой договор е по-изгоден! При руския договор, водещо е руското материално право, като кореспонденцията и преписите от договора са на руски език. При договора с Полша се прилага швейцарското право и Швейцарският арбитраж, а споразумението е само на английски език. Докато руската корпорация бави поръчките над предвиденото в договора, Полша, която не само ремонтира двигателите в срок, но и отпуска на България безплатно два двигателя, докато трае ремонтът, за да не стоят самолетите принудително на земята. Първите два двигателя, които България получава безвъзмездно от полската страна до приключването на ремонта на 6-те български двигателя пристигат в България на 30 декември 2015г. – месец след ратификацията на договора от Народното събрание на България. Русия не е член на НАТО и не може да извърши подмяната на авиониката, тъй като системата за разпознаване свой-чужд съдържа секретна информация. Поради това българските самолети не са разпознавани като свои от натовските страни и нямат право да кацат и летят другаде, освен в България. Липсата на опознавателна авионика затруднява в голяма степен съвместното патрулиране по охрана на въздушното пространство, в което България участва. Този проблем не съществува с Полша, която също като България е член на НАТО. По-горе споменахме сключеното през 2011 година рамково споразумение между България и руската корпорация МиГ, което изтича на 9 септември 2015 година. Междувременно, през пролетта на 2014 година Русия извършва престъпление срещу мира като без да обяви война нахлува в суверенна съседна държава (Украйна) и анексира част от нейната територия (Крим). Във връзка с това престъпление, което драстично променя средата за сигурност и геополитическата обстановка и създава пряка опасност за всички страни в района на Черно море, на 5 септември 2014 година в Уелс се провежда среща на високо равнище на държавите, членки на НАТО. От българска страна присъстват тогавашният министър на отбраната Велизар Шаламанов и тогавашният президент на България Росен Плевнелиев. На тази среща са обсъждани засилване на мерките з сигурност и намаляване на зависимостта от Русия от страна на страните- членки на НАТО. Това става буквално два месеца преди Николай Ненчев да стане министър на отбраната. И като министър на отбраната на България, член на НАТО, той е длъжен да се съобразява с взетото в Уелс решение. На 7 октомври 2015г. българското правителство дава мандат на министъра на отбраната Николай Ненчев за подписване на междуправителственото споразумение между България и Полша, което е подписано във Варшава на 22 октомври 2015г. Това споразумение е ратифицирано от Народното събрание на България на 27 ноември 2015г. и от парламента на Полша. След всичко изложено, човек не може да не се запита на чий дявол служи българската прокуратура - дали на българските национални интереси или на държавни или частни руски интереси? Затова ли българският главен прокурор, който според предвиденото му в Конституцията няма никаква работа в чужбина, току прескача на „обмяна на опит“ в Русия и на свой ред кани печално известния главен прокурор на Русия Чайка в България? Като капак прокуратурата отказва да предостави гарантиран от закона поискан достъп до обществено достъпни данни за пътуванията му? ( Видимо от изсмуканите от пръстите обвинения, които нямат никакъв шанс пред един приличен съд в действително правова държава, същинската цел на скандално известната и в Европа българска прокуратура, е твърде очевидна. Явно става дума за политическо преследване. Впрочем, след произнасяне на оправдателната присъда, председателят на съдебния състав не само посочи юридическата несъстоятелност на обвинението, но и напомни на българските прокурори, че съгласно Конституцията на Република България съществува разделение на властите и че съдът няма правомощия да контролира политически решения на изпълнителната власт. Обратното би означавало намеса на съдебната власт в работата на изпълнителната- нещо, което Конституцията забранява. С две думи, съдът напомни на въпросните прокурори, че Конституцията на България не допуска политическо преследване. Усещането за поръчкови дела срещу бившия министър, спестил много пари на българския данъкоплатец с изгодни сделки, одобрени от Народното събрание и Министерски съвет, се засилва от факта, че единият прокурор по делото – Десислава Пиронева, е един от българските кандидати за прокурор в Европейската прокуратура. Въпреки че не отговаря на изискванията за тази длъжност, защото едно от изискванията към кандидатите е професионализмът им да е на висота, а тяхната независимост да е извън съмнение. От посочения случай е видимо, че нито професионализмът на г-жа Пиронева е на висота, нито нейната независимост е извън съмнение. Ето накратко за нея ( ): „От регистъра на съдебните актове се вижда, че името на Десислава Пиронева се среща в едно-единствено първоинстанционно решение на Софийския градски съд (СГС) - оправдателната присъда срещу бившата председателка на Националната комисия за борба с трафика на хора Антоанета Василева. Делото срещу Василева (която беше окончателно оправдана) беше едно от първите показни разследвания в мандата на Сотир Цацаров, насочени срещу функционери от ГЕРБ. Още от самото начало обвиненията срещу нея звучаха несъстоятелно. През 2015 г. тя се включва в офанзивата срещу министрите от Реформаторския блок, като възлага на ДАНС проверка срещу бившия министър на отбраната Николай Ненчев за ремонта на МИГ-овете в Полша, по което той е обвинен, че не е сключил договор за поддръжка с руска фирма. Последно - прокурор Пиронева е автор на обвинителния акт срещу шефа на БТА Максим Минчев, обвинен, че е направил бартер за минерална вода срещу реклама. Обвинението вече два пъти беше връщано от съда поради негодност - последно тази седмица.“ И така. На делото беше доказано по безспорен начин, че министър Ненчев е действал не с цел да навреди някому, а с напълно легитимната цел да защити интересите на Българската армия и на България. А чии интереси обслужват някои български прокурори е видимо и с просто око! ------------ През декември 2016 година Военно-окръжната прокуратура в София внася обвинителен акт срещу Николай Ненчев в Софийския военен съд по обвинение, че в качеството му на длъжностно лице – министър на отбраната е извършил престъпление по служба, изразяващо се в неизпълнение на служебни задължения, произтичащи от Закона за обществените поръчки (ЗОП), в резултат на което са настъпили значителни вредни последици за МО. С прости думи – Николай Ненчев беше обвинен, че бил склонил Директора на „Инвестиции в отбраната“ да не подпише договор с фирма \"Лортън\" ЕООД, която спечелила конкурс за изработка на армейски униформи, след като същата е предложила най-ниската цена. В хода на делото беше установено, че фирмата няма капацитет да изпълни поръчката за изработване на армейски униформи и сама се е отказала от подписване на договор с МО. Поради тази причина МО е сключило договор с класираната на второ място фирма „Интендантско обслужване“ с принципал МО. Софийски военен съд постанови – невинен. До същия извод стигна и Военно-апелативният съд. Прокуратурата обжалва и на трета инстанция. Върховният касационен съд потвърди решението на Военно-апелативния съд за оправдаване на Николай Ненчев.  Нека да поясним за широката публика какво значи на правен език: „с цел да причини вреда другиму и от това могат да настъпят немаловажни вредни последици“. Ако бакалин, недоволен от конкуренцията на друг бакалин в квартала се закани пред приятели, че ще го елиминира като разпространи из квартала, че съседът му се е натровил с купени от конкурента му яйца (без да е наясно, че съседът му има алергия от яйца) и вследствие на този слух, конкурентът му фалира, заведе дело за нанесени вреди и от разпита на приятелите на бакалина прокуратурата установи предварително набелязана цел, то тогава има престъпление по въпросния член. Ако обаче Николай занесе панталона си на поправка не при досегашния си шивач дядо Иван, който се е пропил и бави поръчките и вдига цената, а при шивачката Поли, защото работи качествено и по-евтино, той не е действал с цел да навреди на дядо Иван, а с легитимната цел да защити своя собствен интерес. Впрочем, на българските граждани вероятно ще им бъде интересно, че генерал Радев далеч не винаги е бил толкова възторжен симпатизант на Русия. Като Командир на Военно-въздушните сили на България (2014- 2016), той е писал доклади, в които е изразявал тревога от монопола на РСК МиГ, от непрекъснатото увеличение на цените и от забавеното изпълнение на поръчките. По тези причини е предлагал диверсификация и ремонт в Полша. За договора с Полша е дал положително мнение. Като свидетел пред съда казва същото. Как и защо от обективен критик на руските практики и защитник на българските национални интереси генерал Радев се превърна в почитател и защитник на Русия, която нахлува в суверенни държави без да обяви война и анексира чужди територии, остава загадка.", "date": "2019.07.13", "title": "Български държавни прокурори в ролята на … частни адвокати на руско предприятие"}
{"url": "https://www.faktor.bg/bg/articles/obshtestvo/ulitsata/izritanite-ot-balgarski-hotel-izraelski-turisti-chuvstvahme-omraza-nikoga-nyama-da-se-varnem", "text": "\"Чувствахме омраза към нас, защото сме израелки\". Това разказаха пред Би Ти Ви двете изритани от български хотелиер туристки Гила Акав и Керен Хазаз. Грозната сцена се разиграва пред очите не децата им. Техният клип със скандала им в хотела нашумя както в социалните мрежи, така и в израелските медии. \"Там повече няма да се върнем\", допълва Гила Акав. Проблемът тръгнал, след като станало ясно, че запазената им стая е за трима души, а те са две майки и две деца. От хотела обаче са категорични, че чужденките са били агресивни. \"Като пътувахме с такси, ни взимаха по 25лв., не ни даваха квитанция. Не беше приятно да се чувстваш по този начин в държава, в която си дошъл да се забавляваш. Наричаха ни \"израелска мафия\", разказва Керен Хазас.  Не е приятно да се чувстваш по този начин в държава, в която си дошъл да се забавляваш, казват още майките. \"Седмица преди екскурзията купих книга за детето, исках да научим повече за Бургас, за България. След това преживяване нямам много какво да кажа на детето си\", споделя Гила Акав. Керен Хазас казва, че \"собственикът на хотела има снимка, когато е бил в Израел и се усмихва, а когато ние бяхме в България, плакахме\". \"Не ни гледайте с омраза, все едно искате да ни пребиете, защото вярвам, че българите идват в Израел и получават добро отношение\", заяви Гила Акав. Хотелиерът бе задържан за разпит. Започнало е разследване по случая.", "date": "2019.07.13", "title": "Изританите от български хотел израелски туристи: Чувствахме омраза, никога няма да се върнем!"}
{"url": "https://www.faktor.bg/bg/articles/obshtestvo/emigranti/obshtinskiyat-shef-na-bsp-v-tarnovo-podade-ostavka-predpochete-gurbeta-v-angliya", "text": "Общинският председател на БСП във Велико Търново Стефан Стефанов се отказа от поста, защото избра да замине на гурбет в Англия.  Младият активист е депозирал оставка в партийния съвет с мотив, че е в чужбина, а в събота съпартийците му ще избират на конференция нов председател на местната структура, пиши \"24 часа\". Най-големи шансове да го наследи има съименникът му Стефан Антонов, който в момента изпълнява временно длъжността. От партийния актив са изненадани от решението на Стефанов в навечерието на местни избори, защото бе сред перспективните млади на БСП, а името му дори се завъртя като възможен кандидат за кмет на старата столица. Той е и общински съветник в местния парламент, но не се е появявал на сесии от Великден. Оставка там не е депозирал, но и вече не получава пари в тази си функция. Те се дават само за участие в заседания, обясни шефът на Общинския съвет Венцислав Спирдонов. “Имаме по правилник възможност да вземем решение за освобождаването му при отсъствие от 3 поредни заседания или 5 за годината, но говорих с него и каза, че ще изпрати оставката си по мейла”, обясни Спиридонов. Това означава, че през август клетва ще положи нов червен съветник. Стефан Стефанов е юрист по образование. Роден е през 1982 г. Бе зам.-областен управител на Велико Търново при кабинета “Орешарски”. Дълги години бе лидер на местната структура на Младежкото обединение в БСП. Бил е член на Националния съвет и на Изпълнителното бюро на партията, кандидат за депутат. Преди да избере да емигрира, Стефанов работеше в адвокатска кантора в града, но явно перспективите на Острова са натежали за избора му да загърби политиката и да потърси късмета си извън България. “Не мисля, че заминаването ми в чужбина е новина - зад граница са между 2 и 3 милиона българи! Няма драма нито за единствената партия, от която съм част в обществен план, нито за мен и семейството ми в личен план”, коментира пред “24 часа” Стефанов от Острова. Нямало е огорчение от работата му в БСП. Оставал с топли чувства към много верни другари и приятели. “Причините са комплексни, като нито една от тях не е свързана със страх или чувство за недооценяване. На този свят каквото има да се случва, се случва!”, каза той. Стефанов призна, че не му е било лесно да вземе решение да емигрира. Направили го заедно със съпругата му, като отчели мнението на голямата им дъщеря Мария. “Надявам се скоро да се съберем цялото семейство тук”, каза Стефанов. Той не конкретизира с какво се занимава в Англия. “Нормална работа, нито е тежка, нито е “черна”. Е, не съм управител на националната им банка, де”, пошегува се ексобщинският шеф на търновските социалисти.", "date": "2019.07.13", "title": "Общинският шеф на БСП в Търново подаде оставка, предпочете гурбета в Англия"}
{"url": "https://www.faktor.bg/bg/articles/obshtestvo/ulitsata/shefat-na-kasata-samo-zakonodatelni-promeni-mogat-da-reshat-problema-s-onkobolnite-detsa", "text": "Необходими са законодателни промени за решаване на проблема с липсата на лекарства за онкоболните деца. Това съобщи пред Би Ти Ви директорът на Националната здравноосигурителна каса (НЗОК) Дечо Дечов. \"Проблемът е извън НЗОК, но поех ангажимент да предложим текстове, които да се обсъждат и влязат\", обясни той. Дечев разказа, че е била направена среща след поредния протест на майки с деца с онкологични заболявания. Родителите настояват за по-голям достъп до животоспасяващи лекарства. По думите на шефа на НЗОК трябва да има законови промени, които да решат проблема с лекарства, които са отпаднали от регистрация у нас. За предложението здравната каса да си връща парите, дадени за лечение на пострадали при катастрофи и умишлено престъпления, като си ги търси от извършителите, Дечев обясни, че такъв законов текст има от 17 години. Той обаче не е прилаган, защото не било регламентирано предаването на информация за осъдените на касата. \"Сега се регламентира този въпрос. При влязла в сила присъда, ние ще получаваме информация, ще проверим колко е заплатила касата за лечение и тя ще предяви иск към причинителите\", обясни Дечев.  Той посочи, че на година има хиляди такива случаи, като НЗОК би могла да получава поне 1 млн. лева допълнително.", "date": "2019.07.13", "title": "Шефът на Касата: Само законодателни промени могат да решат проблема с онкоболните деца"}
{"url": "https://www.faktor.bg/bg/articles/bsp-za-otkaza-ot-mashinno-glasuvane-na-horata-im-pisna-ot-tangoto-na-gerb-edna-krachka-napred-dve-nazad", "text": "„Считаме, че Конституцията трябва да се спазва ежеминутно, а ГЕРБ я нарушават, потъпкват я всеки ден. Нерегистрирането ни в пленарна зала бе отговор на тяхното поведение. Това заяви зам.-председателят на ПГ на „БСП за България“ Георги Свиленски пред БНТ по повод гласуването за отпадане на машинното гласуване, което не се състоя заради липса на кворум.  Законопроектът за Изборния кодекс е внесен в понеделник, а в петък трябваше да се разглежда. Това сериозно отношение ли е към законодателния процес, към обществото въобще? ГЕРБ очевидно искат да превърнат българския парламент в конгрес на ГЕРБ“, отсече социалистът. „На обществото му писна от този кръговрат – от тангото, което играят ГЕРБ – една крачка напред, две назад“, категоричен бе Свиленски.  Социалистът подчерта, че  аргументите на управляващите за машинното гласуване всъщност са становище на ЦИК – а по думите му в края същото становище се казва, че при поискване, ЦИК може да предложи законодателни промени. „ЦИК обаче не казват да се премахне машинното гласуване“, уточни народният представител. Той изрази мнение, че с тази стъпка ГЕРБ се опитват да компенсират „фактора Цветанов“ в изборите. „Само че може би няма да им се получи“, допълни Свиленски. По въпроса за намаляването на партийната субсидия, Свиленски коментира: „Партийната субсидия трябва да бъде намалена така, че партиите да могат да функционират. Партиите не са търговски дружества. На партиите се дава финансиране, за да работят с хората, да правят политика. Това, което правят ГЕРБ, е удар срещу демокрацията, държавата и политическите партии. Управляващите не искат да имат опозиция“, заключи Свиленски.", "date": "2019.07.13", "title": "БСП за отказа от машинно гласуване: На хората им писна от тангото на ГЕРБ - една крачка напред, две назад"}
{"url": "https://www.faktor.bg/bg/articles/novini/svyat/pavlopulos-otkaza-da-podpishe-ukazi-za-naznachavaneto-na-predsedatel-i-prokuror-vav-varhovniya-sad", "text": "Гръцкият президент Прокопис Павлопулос отказа да подпише укази за назначаването на председател и прокурор във Върховния съд на страната, избрани от предходното правителство. Правната служба на държавния глава върна на правителството проектите за двата указа. Според експерти, когато документите, гласувани от предишното правителство, не са одобрени от президента, те нямат обвързващ характер за новата власт в държавата. На свое извънредно закрито заседание на 31 май правителството на Ципрас прие решение за избор на ръководители на върховните съдилища. От „Нова демокрация“ тогава реагираха, че изборът е противоконституционен и незаконен, тъй като страната се намираше пред парламентарни избори. В началото на май в гръцкия парламент започна процедура за избор на председател на Върховния съд, на главен прокурор и на трима заместник-председатели на Конституционния съд на Гърция, тъй като мандатът на действащите изтичаше на 30 юни.", "date": "2019.07.13", "title": "Павлопулос отказа да подпише укази за назначаването на председател и прокурор във Върховния съд"}
{"url": "https://www.faktor.bg/bg/articles/novini/balgariya/tsvetozar-tomov-u-nas-nyama-zakonodatelstvo-koeto-e-predreshilo-izbora-na-mashinno-glasuvane", "text": "Няма разумна подготовка за машинно гласуване на предстоящите местни избори. Това каза за седмичното публицистично предаване „Метроном“ на Радио „Фокус“ социологът Цветозар Томов, бивш член на Централната избирателна комисия.  Той коментира, че това ще увеличи рисковете, като допълни, че изборът на машини е на най-несигурните устройства – т.нар. машини за директно електронно записване. Няма законодателство, което е предрешило избора на машини от българската държава, добави още той.  „Би трябвало да се промени законодателството така, че да се конкурират всички технологии, които в момента ги има в света, за да можем да направим избор, който е максимално сигурен. Това, обаче, няма кога да стане за местните избори наесен. Вторият проблем е, че в момента нямаме нито една машина – те бяха взети под наем. Би трябвало да се проведе нова процедура, отново в истерични срокове, след което да се проведат всички процедури, свързани със сертифицирането на машината – на базовия и потребителския софтуер. На евроизборите има един вариант на потребителски софтуер и той едва беше одитиран в последния момент, дни преди изборите, докато на местния вот трябва да има около 2000 варианта на потребителски софтуер“, обясни социологът.  Цветозар Томов обърна внимание и на факта, че местните избори се контролират не от една ЦИК, а от 265 Общински избирателни комисии, които, по думите му, са с нулева подготовка да проведат машинен вот.  Социологът уточни, че неподготвеността на държавните институции за въвеждането на машинното гласуване не трябва да отстранява възможността да се провежда такъв вот на следващи избори.", "date": "2019.07.13", "title": "Цветозар Томов: У нас няма законодателство, което е предрешило избора на машинно гласуване"}
{"url": "https://www.faktor.bg/bg/articles/novini/svyat/nishto-ne-obeshtava-zasega-podkrepa-za-ursula-fon-der-layen-za-shef-na-ek", "text": "Ще има ли нов председател Европейската комисия другата седмица? Въпросът е с нееднозначен отговор. Какво да очакваме да се случи на пленарната сесия в Страсбург във вторник, когато са насрочени дебатите и вота за председател на следващата Европейска комисия и какви предизвикателства стоят пред кандидатката Урсула фон дер Лайен, предава БНР.  Засега нищо не обещава, че другата седмица можем да се поздравим с нов председател на Европейската комисия и така на сондажите и пазарлъците да се сложи точка. На този етап две политически сили са заявили недвусмислено, че няма да подкрепят германката Урсула фон дер Лайен - Зелените/Европейски свободен алианс и Европейска обединена левица/Северна зелена левица, а зад нея, макар и не категорично, застава само Европейската народна партия.  Простата сметка показва, че засега тя може да разчита на 182-ма евродепутати, докато 115 ще гласуват „против“. Остава висящ въпросът за позицията на 324-мата техни колеги от Партията на европейските социалисти и демократи, „Обновете Европа“ и Европейските консерватори и реформисти, които не бързат да заемат позиция и нищо чудно да направят това по време на дебатите, непосредствено преди гласуването във вторник. При 751 евродепутати в парламента, Урсула фон дер Лайен се нуждае от вота на поне 376, за да оглави следващата Европейска комисия.  Ако подходим опростенчески, отказът на крайно левите да подкрепят Фон дер Лайен заради, според тях, „либералната политика, която тя ще провежда“, би трябвало да обърне вота на „Обновете Европа“ в нейна полза. Само че нюансите около условията за такъв вот на \"Обновете Европа\" не показват ясно подобна перспектива.  След срещата си с Фон дер Лайен в сряда, лидерът на либералите Дачиан Чолош постави две условия, които пък поставят кандидатката за председател на ЕК в деликатна ситуация. Първият - предложението за дебат за реформирането на Европа, като акцентът се поставя върху транснационалните листи и процедурата за водещия кандидат:  „Идеята за шпицендандидата не може да бъде ефективна, ако всички европейски граждани, които имат право на глас, нямат равен достъп до нея. Нашата идея е да се предложи дебат за законодателни промени, за да бъдат те факт за следващите избори и процедурата да влезе в действие“.  Какъв точно отговор ще даде Урсула фон дер Лайен, която не участва в тази процедура, а се появи като компромисна фигура на Европейския съвет след очевидни тежки пазарлъци? Как да очакваме, че кандидатката, която не мина през нея, ще подкрепи идеята за нейното развитие и евентуално налагане за следващите избори? И ако все пак го направи, как ще изглежда такава стъпка от гледна точка на елементарни морални принципи, макар те никога да не са били водещи в голямата политика? И второто условие:  „Все още очакваме ясен ангажимент, че в екипа на следващата Европейска комисия ще има двама първи заместник-председатели - Франс Тимерманс и Маргрете Вестагер“.  И тук въпросът, който изниква, опира до предишния - как точно фон дер Лайен би приела в екипа си Вестагер, преминала през процедурата за шпиценкандидат, през която самата тя не е минала? Прави ли се така първата стъпка към легитимацията й и как тя самата изглежда на фона на тази легитимация, която би била принудена да направи като компромис?  Не по-леко е положението и с групата на социалистите и демократите, особено след категоричното разграничаване на Зелените/Европейски свободен алианс от нейната кандидатура с мотива, че тя дори занижава климатичните цели. Ето какво каза председателката на парламентарната група на социалистите и демократите Ираче Гарсия след срещата си с Фон дер Лайен тази седмица:  „Борбата срещу климатичните промени, гарантирането на устойчивостта на нашия социален модел, миграцията и равнопоставеността между половете са топ приоритети за нас. Искаме да променим Европа и имаме нужда от феминистка Европа. Днес обяснихме тази наша позиция пред кандидатката“.  Как Урсула ще се пребори за подкрепа в частта за климата, след като тя бе отхвърлена от Зелените именно по този пункт, на който държат и социалистите и демократите? И още едно препятствие - може ли изобщо да се разчита на единна позиция в тази политическа група, при положение, че има разделение и няма знаци, че то може да бъде преодоляно?  И идва следващият интересен момент. Ето думите на евродепутата от европейските консерватори и реформисти Ангел Джамбазки пред „Хоризонт“ след тяхната среща с Фон дер Лайен:  „Миграцията винаги е разделяла Европа и така изниква въпросът как се примиряват позициите на левицата и консерваторите по този сложен въпрос, така че да получиш подкрепата и от двете страни?“  А ако се окаже истина хипотезата, че Урсула фон дер Лайен би могла да спечели поста благодарение на крайнодесните, как тогава да приемем това, което тя самата заяви в Брюксел, че е европейка по сърце и по убеждения и или по-точно как биха го приели тези, които са дали вота си за проевропейски партии на тези избори?  Всички тези въпроси правят ситуацията повече неясна, отколкото обратното. Както и вероятността Европа трайно да влезе в спиралата на поредицата от кандидати за високия пост при договорки, далеч от очите и вота на обикновения европейски гражданин.", "date": "2019.07.13", "title": "Няма засега подкрепа за Урсула фон дер Лайен за шеф на ЕК"}
{"url": "https://www.faktor.bg/bg/articles/turtsiya-zapochna-nova-voenna-operatsiya-v-irak", "text": "Турция започна нова военна операция в Ирак, носеща името „Нокът-2“. Това се е случило в 22:00 часа в петък, като съобщението на турското военно министерство бе направено в събота сутринта, предава Anadolu Agency, цитирана от \"Фокус\".  “В 22:00 часа на 12 юли, нашите отряди започнаха военната операция „Нокът-2“ с поддръжката на артилерия и военновъздушни сили“, се казва в съобщението на турската армия.  В операцията ще участва и сухопътна техника, бойни вертолети Т129 АТАК, както и безпилотни летателни апарати.  Според официалната позиция на Анкара, операцията ще се проведе срещу Кюрдската работническа партия – обявена за терористична организация формация, която е забранена в Туриця, ЕС и САЩ.  Главната цел на новата операция ще е да се унищожат укритията на милициите.  Агенцията припомня, че на 28 март 2019 г., Анкара даде старт на операцията „Нокът“, която доведе до неутрализирането на 60 бойци от КРП.", "date": "2019.07.13", "title": "Турция започна нова военна операция в Ирак"}
{"url": "https://www.faktor.bg/bg/articles/novini/svyat/italianskata-prokuratura-razsledva-partiyata-na-salvini-za-uchastie-v-koruptsionni-shemi-s-ruski-polititsi", "text": "Прокуратурата в Милано започна разследване за корупционна схема с участието на партия „Лига“, съобщи ANSA. През тази седмица излезе запис, на който са записани представители на партията да разговарят с руски официални лица. На тях те договарят финансиране за партията чрез руски петрол. Сред преговарящите е Джанлука Савиони. Той е един от основните съветници на вицепремиера и лидера на партията Матео Салвини. Съмнения за руско финансиране на партията се появиха още в началото на годината. Тогава се появиха статии за преговори на Савиони с руски представители. „Лига“ спечели изборите за европейски парламент. Самият Салвини отрича да е получавал руско финансиране. Такива обвинения вече бяха изказани и от европейски представители.", "date": "2019.07.13", "title": "Италианската прокуратура ще разследва партията на Салвини за участие в корупционни схеми с руски политици"}
{"url": "https://www.faktor.bg/bg/articles/grabezhi-i-bezreditsi-v-tsentara-na-parizh-sled-sabirane-na-alzhirski-fenove", "text": "Два магазина са били разграбени в Париж след събиране на френски мигранти в града, съобщи France 24. Мигрантите са били от Алжир, посочват fakti.bg. Те са се събрали, за да отпразнуват победата на страната в Купата на африканските нации. В района на „Шанз – Елизе“ са се събрали няколко хиляди фенове. Към полунощ няколко нарушители са започнали да разбиват намиращите се в близост магазини. Разграбен е бил магазин за мотори. Полицията е успяла да разпръсне тълпата. Използван е бил сълзотворен газ. В крайна сметка ситуацията бързо е била успокоена.", "date": "2019.07.13", "title": "Грабежи и безредици в Париж след събиране на алжирски фенове"}
{"url": "https://www.faktor.bg/bg/articles/novini/svyat/turtsiya-se-opravdava-vzehme-ruskite-s-400-po-neobhodimost-ne-po-predpochitanie", "text": "Министърът на отбраната на Турция Хулуси Акар проведе телефонен разговор с американския си колега, съобщи агенция Анадола. Тема на разговора е била доставката на първите руски противоракетни комплекси С-400. С Марк Еспър са обсъдили и развитието на събитията в Сирия и други международни събития. „Покупката на С-400 не означава промяна на стратегическата ориентация. Ние придобиваме тези системи не от предпочитание, а от необходимост“, заяви Акар. САЩ са против споразумението, като смятат, че Русия може да получи информация за отбраната на НАТО чрез комплексите. Турция уверява, че те няма да бъдат интегрирани в системата за отбрана на НАТО, което ще рече, че няма да представляват опасност. Акар е уверил, че Турция не промяна позицията си по програмата за новите изтребители F-35. Според него единствените достатъчно подготвени въоръжени сили за създаването на зона за сигурност в Сирия са турските. По време на разговора е имало уверение за продължаване на двустранния диалог. По рано днес обаче и.д. министър на отбраната на САЩ Марк Еспър е заявил: \"Наясно сме с това, че Турция получи оборудването за системите С-400, нашата позиция относно изтребителите F-35 не се е променила.", "date": "2019.07.13", "title": "Турция се оправдава: Взехме руските С-400 по необходимост, не по предпочитание"}
{"url": "https://www.faktor.bg/bg/articles/belgrad-balgarski-razuznavachi-destabilizirat-regiona", "text": "Български разузнавачи дестабилизират региона. Това заяви председателят на парламентарния комитет за Косово Милован Дрецун, цитиран от Курир. Според Дрецун преди два месеца е бил сформиран специален разузнавателен екип в Скопие. Той работи под прикритието на голям автомобилен завод. „Неговата цел е да бъде блокирано постигането на компромисно решение между Белград и Прищина. В този екип работят разузнавачи от България, Северна Македония, Германия и Албания. Някои съседни държави водят мощна кампания срещу постигането на компромис. Такъв ще е единственият вариант за стабилизиране на региона. Събира се информация и се разпространява дезинформация, като може да бъде направена някоя медийна диверсия. Това не е безобиндо за нас“, заяви Дрецун, посочват fakti.bg. Милован Дрецун е смятан за един от най-приближените хора до сръбския президент Александър Вучич и сръбския външен министър Ивица Дачич. Дачич вече се забърка в спор с българския премиер Бойко Борисов, след като го обвини в неправомерни твърдения за Косово.", "date": "2019.07.13", "title": "Белград с пропагандни внушения : Български разузнавачи дестабилизират региона"}
{"url": "https://www.faktor.bg/bg/articles/novini/svyat/laura-kyoveshi-e-vse-po-blizo-do-posta-prokuror-na-es", "text": "Румънката Лаура Кьовеши е все по-близо до поста на прокурор на ЕС,  съобщи EU Observer. Бившият прокурор за борба с корупцията е основен фаворит за поста, след като нейният основен конкурент Жан – Франсоа Бонер се оттегля от надпреварата. Той получи номинация за друго назначение във Франция.  Бенер имаше подкрепата на Европейския съвет. В същото време Кьовеши е фаворит на Европейския парламент. Решението обаче все още е сложно. А според правилата на ЕС за избор са нужни двама кандидати. Румънското правителство вече се опита да блокира номинацията на Кьовеши. Тя беше призована да се яви на разпит за разследване с връщане на Индонезия на директор на Националния инвестиционен фонд, в деня, в който тя трябваше да се яви на един от разговорите в ЕС. Тя вече спечели изслушванията в няколко от комисиите в ЕС.", "date": "2019.07.13", "title": "Лаура Кьовеши е все по-близо до поста  \"прокурор на ЕС\""}
{"url": "https://www.faktor.bg/bg/articles/povdignaha-obvinenie-na-sobstvenika-na-hotela-v-koyto-biha-izraelski-turisti", "text": "Повдигат обвинение срещу хотелиера Иван Тодоров, който нападна израелски туристи, съобщи NOVA. Скандалът от курорта „Слънчев бряг” направи страната ни водеща новина по телевизиите в Близкоизточната държава и се превърна в една от най-коментираните теми. Инцидентът стана публично известен след заснето видео, което бързо обиколи социалните мрежи. Причина за скандала е това, че са запазили и платили стая с две легла за възрастни и за две деца, но след като пристигат в хотела им е била предложена стая само с три легла, сочи версията на туристите. От хотела казват, че гостите са пристигнали около 11 часа и поискали да бъдат настанени тогава, без да изчакат определения за настаняване час – 14. Стигнало се до словесни пререкания и проявена агресия от страна на туристите. Те освен вербално са атакували екипа на рецепцията и физически. „Гостите пристигат в 11 ч., и искат да се настанят. Политиката на този хотел е настаняването да е в 14 ч. Те са били многократно и учтиво помолени да изчакат, за да може стаята да бъде почистена и подготвена. След това започват вербална и невербална агресия спрямо рецепционистите. Вдигат жесток скандал във фоайето. \"Представете си, че сте много ядосани заради тази ситуация. Ако искате да ритнете някого, няма да го направите от три метра. Това е интерпретация, която създава напрежение. Погледнете от другата страна и вижте нещата такива, каквито са, защото българският туризъм страда именно от това. Интерпретации на дребни проблеми, които се превръщат в скандали”, коментира адвокатът на хотела Димитър Москоянев.  „Обяснихме, че това е частен въпрос, в който са замесени три страни – туристите, хотелът и туроператорът. Нашият съвет е да се обърнат за помощ към адвокат и да говорят за възможностите за тяхната компенсация. Информацията, с която аз разполагам е, че са им дадени компенсации под формата на безплатни екскурзии”, каза почетният консул на Израел Орлин Мандов. Оказва се обаче, че агресивните туристи не са рядкост по българското Черноморие. Това коментира председателят на Клуба на хотелиера в „Слънчев бряг” Диана Колчева. „Не оправдавам реакцията на колегата хотелиер, но много често ни се налага да имаме контакт с агресивни туристи. Опитваме се да потушим всички такива негативни техни реакции, но от друга страна сме длъжни да защитим и хората, които работят за нас”, посочи тя.", "date": "2019.07.13", "title": "Повдигнаха обвинение на собственика на хотела, в който биха израелски туристи"}
{"url": "https://www.faktor.bg/bg/articles/politika/hlyab-i-pasti/doklad-na-ministerski-savet-hibridnite-operatsii-na-rusiya-sa-zaplaha-za-natsionalnata-sigurnost", "text": "За втори път българското правителство посочва ясно Руската федерация като заплаха за националната и съюзната сигурност в своя специален . Преди година подобни констатации в предходния Доклад предизвикаха остри реакции от проруски формации и политици и атаки срещу кабинета на Бойко Борисов. Докладът бе приет на заседание на Министерски съвет на 11 юли, четвъртък, вече е качен на сайта на правителството, но сякаш мина незабелязан покрай по-важното и стратегическо решение – приемането и подписването на договорите за закупуването на бойните самолети F-16 Block 70. Специалният Доклад за състоянието на националната сигурност обхваща 223 страници като в две от тях ясно се посочва Руската федерация като  България потвърждава категорично и позицията си, че Кримският полуостров е незаконно анексиран от Кремъл, а Русия не изпълнява или избирателно прилага фундаментални международни договори в областта на контрола на въоръженията. В доклада са отделени специални глави на икономическата, финансовата, енергийната, социалната, демографската, военната и разузнавателната сигуност. Специално е акцентирано на ролята на България за превръщането на темата за Западните Балкани във водеща за Европейския съюз. Премиерът Борисов вече е подписал и мотивите към проекта на Решение на Народното събрание, което предстои да приеме Годишния доклад за състоянието на националната сигурност. Ето по-важните пасажи от Доклада, сочещи Руската федерация като „Киберпространството се превърна в изключително привлекателен невоенен инструмент при провеждането на хибриден тип операции и неговата роля прогресивно ще нараства при създаването и прилагането на комплексни враждебни сценарии за дестабилизиране на обстановката по сигурността. Използването на кибер атаки срещу обекти от критичната инфраструктура в съчетание с други хибридни прийоми като стимулиране на мигрантски натиск и организиране на терористични акции ще поставят на сериозно изпитание националните и колективните механизми за вземане на решения и противодействие на кризи. Основните предизвикателства пред сигурността в Черноморския регион бяха свързани с изострянето на конфронтацията в Източна Украйна и липсата на напредък в уреждането на „замразения“ конфликт в Приднестровието. Средата на сигурност се формираше от опитите на Руската федерация да се утвърди като военен и политически фактор в регионален и глобален мащаб. Водената от Кремъл политика на противопоставяне с НАТО и ЕС  продължи независимо от икономическите санкции и влошаващите се вътрешни социално-икономически условия.  Продължаващото неизпълнение и избирателно прилагане от Руската федерация на фундаментални международни договори в областта на контрола на въоръженията, в т.ч. развитието и разполагането на ракетна система в нарушение на Договора за премахване на ракетите с малък и среден обсег на действие, засили рисковете за евроатлантическата сигурност. Нападението срещу семейство Скрипал във Великобритания създаде прецедент за употребата след Втората световна война на  отровни вещества, разработвани като химическо оръжие, на територията на Европа. Кибератаките и дезинформационните кампании, част от т.нар. „хибридна война“, продължиха да бъдат основно средство за  формиране и  разпространение на  превратни представи и стереотипи с антиевропейска насоченост в редица  държави членки и кандидати за членство в ЕС и за подкопаване на единството в ЕС и НАТО.  През 2018 г. продължи интензивното засилване и модернизация на военните способности на Руската федерация на територията на незаконно анексирания Кримски полуостров,  включително и на прилежащите акватории, което задълбочи геостратегическия и военния дисбаланс в Черноморския регион. Инцидентът в района на Азовско море през ноември 2018 г. и пленяването на украински плавателни съдове и екипаж в Керченския проток от бойни кораби на Руската федерация бе сериозно нарушение на международното право и на свободата на корабоплаване. Демонстрациите на военна мощ от  повишиха потенциала за военна ескалация. Всичко това засили  предизвикателствата за сигурността на Република България в социално-икономическо отношение, предвид затрудняването на търговско-икономическите и транспортните връзки в региона, както и във военно-политическо отношение поради милитаризирането на Кримския полуостров и продължаващата Предвид географската близост на Република България до Украйна, наличието на над 200-хилядна българска общност на нейна територията  и отговорностите, произтичащи от членството в ЕС и НАТО, тази ситуация продължи да бъде силно чувствителна за страната. Традиционно липсваше напредък и в урегулирането на продължителните (т. нар. “замразени“) конфликти в Черноморския регион (Приднестровието, Абхазия и Южна Осетия, Нагорни Карабах). Значителни рискове и заплахи за националната и съюзната сигурност генерира и активното използване от руската страна на хибридни операции и заплахи за употреба на военна сила при защитата на интересите й. Кризата в Азовско море от края на ноември 2018 г. показа критично висок потенциал за ескалиране, който пряко застраши регионалната архитектура за сигурност и формира нови опасности за колективната сигурност и отбрана. Прогнозата за ниска вероятност от възникване на конвенционален военен конфликт в Югоизточна Европа остана валидна, но елементи на нестабилност и напрежение се запазиха. Някои държави в региона положиха усилия за решаване на открити въпроси и изпълнение на критериите за започване на преговори за присъединяване към ЕС, докато при други продължи стагнацията в усилията за реформи и интеграция в структурите на ЕС и НАТО за сметка на проявяващите се националистическа реторика и реваншистки идеи, съчетани с тенденции за нарастване на военния потенциал.”", "date": "2019.07.13", "title": "Доклад на Министерски съвет: Хибридните операции на Русия са заплаха за националната сигурност"}
{"url": "https://www.faktor.bg/bg/articles/novini/balgariya/stoycho-stoychev-badeshteto-na-ataka-zavisi-ot-dps", "text": "Не вярвам Борисов да се ангажира да разтървава патриотите в тази битка. Това каза в студиото на Нова ТВ политологът Стойчо Стойчев, който коментира горещите теми, които от дни вървят в парламента. След излизането на Симеонов от властта, се развали този баланс, за който се бяха разбрали - Симеонов - вицепремиер, Каракачанов - министър, а Сидеров - шеф на ПГ на ОП. И така започна битката между Сидеров и Симеонов. Те станаха непримирими врагове, дори се скараха на геополитически позиции - Симеонов, който е  пронатовски настроен, а Сидеров - не крие своята проруска ориентация. Така че сделката за Ф-16 се очакваше да стане поле на сблъсък между двамата. Докато Каракачанов се опитва да бъде балансьор, още повече, че ВМРО е исторически формирана политическа организация, за разлика на популистката основа, на която възникнаха \"Атака\" и НФСБ, коментира Стойчев. Според него меркантилни интереси мотивират малките партии да участва във властта. В момента, в който те влязат в политиката, започват да губят влияние и тежест и все по-важно за тях става разпределянето на постовете и правене на политика. Не бих казал, че ще избухне бомба. Бъдещето на \"Атака\" зависи от ДПС, защото такива формации са способни да съществуват, единствено когато се разпознават като враг на ДПС. В момента в който ДПС влезе в някаква полемика - те започват да губят подкрепа, смята политологът. Що се отнася до машинното гласуване, Стойчев смята, че проблемът е от технически и логистичен порядък, а не толкова от политически.", "date": "2019.07.13", "title": "Стойчо Стойчев: Бъдещето на \"Атака\" зависи от ДПС"}
{"url": "https://www.faktor.bg/bg/articles/novini/balgariya/slanchevo-i-toplo-na-mesta-shte-prevali-i-pregarmi", "text": "Днес ще преобладава слънчево време. Ще има и временни увеличения на облачността, по-значителни в следобедните часове над Западна България и на отделни места, главно в Рило-Родопската област, ще превали и прегърми. Това съобщи за „Фокус” от Националния институт по метеорология и хидрология (НИМХ).  Ще духа до умерен вятър от южната четвърт и дневните температури слабо ще се повишат. Максималните ще са предимно между 26° и 31°, в София около 26°.  Атмосферното налягане е по-ниско от средното за месеца и през деня ще се понижава. През нощта валежите ще обхванат по-голямата част от страната, а в Западна България ще са значителни и придружени с гръмотевични бури.  Над Черноморието ще бъде предимно слънчево. Увеличение на облачността ще има чак по-късно през деня, но ще остане почти без валежи. Ще духа слаб до умерен вятър от юг-югоизток. Максималните температури ще са 25 - 26°, близки до температурата на морската вода. Вълнението на морето ще бъде 2 - 3 бала.  Над планините ще има променлива, по-често значителна облачност. След обяд на места, главно в Рило-Родопската област, ще превали и прегърми. Ще духа слаб западен вятър, който след обяд ще се усили и ще се ориентира от юг. През нощта срещу неделя в масивите от Западна България валежите ще са значителни и с гръмотевици. Максималната температура на височина 1200 метра ще е около 18°, на 2000 метра - около 11°.", "date": "2019.07.13", "title": "Слънчево и топло, на места ще превали и прегърми"}
{"url": "https://www.faktor.bg/bg/articles/novini/svyat/iran-s-ultimatum-kam-zapadni-darzhavi-da-napusnat-persiyskiya-zaliv", "text": "Иран поиска Великобритания да освободи задържания в Гибралтар танкер и предупреди чуждите сили да „напуснат региона, защото Иран и другите страни в района са способни да поддържат местната сигурност“, предава вестник Guardian, цитиран от \"Фокус\". Британските морски пехотинци задържаха ирански танкер миналата седмица по подозрение че превозва петрол към Сирия, в разрез с разпоредбите на ЕС.  В петък говорителят на иранското външно министерство Абас Мусави заяви, че „чуждите държави трябва да напуснат региона, защото Иран и другите страни в района са способни да поддържат местната сигурност… Иран неколкократно е отправял предложения към своите съседи за справяне с проблемите“.  Изданието припомня, че шиитското правителство в Иран и сунитските държави в региона водят няколко регионални конфликти за хегемонията в Близкия изток.", "date": "2019.07.13", "title": "Иран с ултиматум към западни държави да напуснат Персийския залив"}
{"url": "https://www.faktor.bg/bg/articles/radikali-obsadiha-doma-na-bivshiya-ukrainski-prezident", "text": "Украински радикали от „Десния сектор” организираха протестна акция пред дома на бившия президент Петро Порошенко, предаде БГНЕС. Те хвърляха димки срещу двореца, палиха автомобилни гуми и скандираха срещу богаташа, съобщава Нова ТВ. Наложи се да дойдат пожарни коли, предаде Новинарската агенция „Харков”. Участниците в акцията настояваха властите да разследват бившия държавен глава и предупредиха, че акцията им ще бъде безсрочна, докато Порошенко не бъде привлечен под отговорност „Всички забравиха за участието на Порошенко в кражбите на държавно имущество в особено големи размери. Докато бе президент, той увеличи състоянието си 18 пъти, забравиха ли всички това? Срещу него вече има няколко сигнали и жалби, но държавните служители нищо не правят в това отношение. Ще бъдем тук ден и нощ, обяви организаторът на протеста Владислав Литвинчук.", "date": "2019.07.13", "title": "Радикали обсадиха дома на бившия украински президент"}
{"url": "https://www.faktor.bg/bg/articles/facebook-shte-bade-globena-s-rekordnite-5-miliarda-dolara", "text": "Facebook ще бъде глобена с рекордните 5 милиарда долара от регулаторните органи в САЩ след разследване за неуспехите на най-голямата социална медия в света да защити личните данни на своите потребители, съобщи в. \"Уолстрийт джърнъл\", цитиран от БТА. Американският ежедневник се позова на добре осведомени източници, че миналата седмица Федералната търговска комисия (ФТС) е взела съответното решение с 3 на 2 гласа. Не е ясно след колко време ще бъде обявена глобата. Разследването срещу  компанията започна миналата година, след като бе разкрито, че базираната в Лондон консултантска компания Кембридж Аналитика (Cambridge Analytica) е получила достъп до данните на до 87 милиона потребители. Кембридж Аналитика е работила за предизборната кампания на президента на САЩ Доналд Тръмп през 2016 г. Федералната търговска комисия и Фейсбук отказаха да потвърдят информацията на \"Уолстрийт джърнъл\".  Министерството на правосъдието на САЩ сега прави преглед на споразумението, но обикновено не променя решения на ФТС, пише още изданието. Facebook е най-голямата социална медия в света с 2,7 милиарда активни потребители месечно, отбелязва Франс прес. Глобата не е особено голяма за компанията, която миналата година обяви печалба от 22 милиарда долара при оборот от 55 милиарда долара. В последно време обаче се надигнаха гласове за разделяне на гиганта, който е критикуван, че не се справя достатъчно добре при защитата на личните данни и в борбата срещу фалшивите новини.", "date": "2019.07.13", "title": "Колосална глоба от 5 милиарда долара заплашва Facebook"}
{"url": "https://www.faktor.bg/bg/articles/petar-cholakov-izlizaneto-na-ataka-ot-op-shte-zadeystva-opornite-kolela-dps-i-volya", "text": "Смъртта на Обединени патриоти беше предизвестена. Но резултатът на евроизборите принуди Сидеров да играе по-агресивно, за да се върне в играта. Тези партии - популистки и националистически, колкото повече време прекарват в коридорите на властта, избирателите започват да ги възприемат като част от статуквото. И сега Сидеров се опитва да бъде различен от ВМРО и НФСБ. Това коментира в студиото на Нова ТВ политологът Петър Чолаков. Но практиката показва, че има и изключения и това са ВМРО - те получиха двама евродепутата, добави той. Според Чолаков Сидеров е опитен политически играч и за него няма интрига какво ще се случи. Важният въпрос е как излизането на \"Атака\" ще се отрази на кабинета \"Борисов 3\", когато може би ще се задействат други опорни колела - ДПС и \"Воля\". Сидеров има твърд контингент избиратели, които може да му гарантират едно прилично представяне на местните избори.  Чолаков коментира и възможността от предсрочни парламентарни избори.  Според мен и много колеги предсрочни парламентарни избори не се задават в момента. А в интерес на малката коалиция е да стои във властта. Популисткият вот в България е около 15%, така че и ако \"Атака\" изчезне от политическата сцена, мястото и веднага ще бъде заето от друга формация. Що се отнася до  машинни гласуване, което политологът твърдо подкрепя, той смята, че това е нещо ново, с което не сме свикнали. Не бих казала, че има конспирация по отношение на демокрацията от страна на ГЕРБ, които настояват да няма машинно гласуване на местните избори. Но това е бъдещето - машинно и електронно гласуване, които лично аз подкрепям.", "date": "2019.07.13", "title": "Петър Чолаков: Излизането на Сидеров от ОП ще задейства опорните колела ДПС и \"Воля\""}
{"url": "https://www.faktor.bg/bg/articles/arestuvaha-oshte-dvama-ot-ekipazha-na-tankera-greys-1-iran-nastrahna-tova-e-opasna-igra", "text": "Полицията в Гибралтар е арестувала още двама членове на екипажа на иранския танкер „Грейс 1“, който бе задържан миналата седмица по подозрение за нарушаване на санкциите на ЕС срещу Сирия, пише гибралтарския вестник Gibraltar Chronicle. Двамата втори помощник-капитани, също индийски граждани са разпитани. Развитието в петък следва ареста на капитана на кораба и старши помощник-капитана в четвъртък. И четиримата съдействат на полицията в разследването и никой от тях не е обвинен на този етап. На всички им е предоставена правна и консулска помощ. Последните арести идват, когато в петък Иран призова Великобритания незабавно да освободи петролния танкер, който властите на Гибралтар и британските кралски морски пехотинци задържаха миналата седмица по подозрение, че нарушава европейските санкции, като превозва петрол за Сирия. \"Това е опасна игра и ще има последици ... правните претексти за задържането не са валидни ... освобождаването на танкера е в интерес на всички страни\", заяви говорителят на иранското външно министерство Абас Мусави.  Иран предупреди за реципрочни мерки, ако танкерът не бъде освободен. Великобритания обяви в четвъртък, че три ирански кораба са се опитали да блокират британския танкер, който е минавал през Ормузкия проток, през който минава петролът от Близкия изток към света, но иранските кораби са били прогонени от британски военен кораб. Иран отрече, че корабите му са извършили такова нещо. Улавянето на иранския танкер идва в момент на рязко засилване на американско-иранската конфронтация през последните седмици. Вашингтон изпрати допълнителни войски в региона, за да се противопостави на иранските заплахи. \"Чуждестранните сили трябва да напуснат региона, защото Иран и други регионални държави са в състояние да осигурят регионалната сигурност,\" каза Мусави. \"... Иран многократно е изразявал готовността си да проведе разговори със своите съседи за разрешаване на споровете.\"", "date": "2019.07.13", "title": "Арестуваха още двама от екипажа на танкера \"Грейс 1\", Иран настръхна - това е опасна игра!"}
