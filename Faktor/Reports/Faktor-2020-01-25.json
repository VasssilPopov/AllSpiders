{"url": "https://faktor.bg/bg/articles/nad-5000-balgari-sa-zaboleli-ot-grip-za-sedmitsa", "text": "асте броят на заболелите от грип и остри респираторни заболявания. За периода от 13 до 19 януари 2020 г. са „регистрирани общо 6 317 случая на остри заразни заболявания срещу 5 748 случая за предходната седмица. От тях 5 085 са случаите на грип и остри респираторни заболявания (ОРЗ) срещу 3 969 случая за предходната седмица, сочи справката за епидемиологичната обстановка в страната на здравното министерство. Общата заболеваемост от грип и ОРЗ за страната за седмицата от 13 до 19 януари е 133,69 на 10 000 души. За посочения период в НРЛ \"Грип и ОРЗ\" са изследвани чрез Real Time RT-PCR 119 клинични проби (носогърлени секрети). Доказани са 28 грипни вируса A(H1N1)pdm09, 29 вируса A(H3N2) и 6 вируса B/Victoria.", "date": "2020.01.25", "title": "Над 5000 българи са заболели от грип за седмица"}
{"url": "https://faktor.bg/bg/articles/novini-balgariya-ot-dnes-v-oshte-4-obshtini-e-obyavena-gripna-epidemiya", "text": "Грипна епидемия от днес в област Бургас, в общините Севлиево, Трявна и Дряново. От понеделник в София, областите Кърджали и Хасково и община Луковит. Такава бе обявена и в пет общини в Благоевградска област - Благоевград, Гоце Делчев, Сатовча, Гърмен и Хаджидимово. От вчера – и в района на Велико Търново. В Кърджали училищата ще останат затворени до 3-ти февруари. Мерките срещу разпространението на грипните вируси включват още спиране на плановите операции, на  имунизациите, на женските и детските консултации и забрана на свижданията в болниците.", "date": "2020.01.25", "title": "От днес в още 4 общини е обявена грипна епидемия"}
{"url": "https://faktor.bg/bg/articles/obshtestvo-zhitelite-na-pernik-izlizat-na-protest-v-stolitsata", "text": "Днес перничани отново излизат на протест заради водната криза. Шествието ще се състои в София, като се очаква участниците да се съберат пред сградата на Министерския съвет в 11:30 ч., а след това да се отправят към пл. „Независимост”. Протестът е под надслов \"Сурва от Перник\", а организатор е Инициативен комитет \"Спаси Перник\". Шествието е подкрепено и от Сдружение \"Дишай Перник\". Градът е на воден режим заради нивото на язовир \"Студена\", който скоро се очаква да достигне до т.нар. \"мъртъв обем\", а водата ще стигне за не повече от 15 дни. На 25 януари трябваше да започнат състезателните дефилета на отмененото заради водната криза и бедственото положение тазгодишно издание на Международния фестивал на маскарадните игри \"Сурва\", който е най-мащабното събитие в Перник и региона.", "date": "2020.01.25", "title": "Жителите на Перник излизат на протест в столицата"}
{"url": "https://faktor.bg/bg/articles/stotitsi-pernichani-izlyazoha-na-protest-v-sofiya-zaradi-vodnata-kriza", "text": "Жителите на Перник с протестно шествие в София заради водната криза. Исканията им са  свързани с предприемането на неотложни мерки и трайно решаване на проблема с водата и търсенето на отговорност и правосъдие за всички виновни лица.   Шествието тръгна от площад \"Александър Първи\" към площад \"Независимост\". Облечени в жълти жилетки, протестиращите продължиха към сградата на Министерския съвет. В мирното шествие участваха и кукери. Заради водната криза в града беше отменен традиционният фестивал, който трябваше да се започне на 24 януари и да завърши утре - на 26 януари.  Водният режим в Перник започна на 18 ноември миналата година. В комисията по инженерна инфраструктура на Столичния общински съвет в понеделник кметът на Перник Станислав Владимиров съобщи, че до две седмици язовир \"Студена\" ще достигне мъртвия си обем. Той информира, че загубите на вода в града са 75%.   След като правителството обяви план за решаване на кризата миналата събота, в четвъртък официално поиска от Столичния общински съвет да се използва водопреносната мрежа на София за да бъде насочена вода от язовир \"Белмекен\" през язовир \"Бели Искър\" към Мало Бучино за Перник.", "date": "2020.01.25", "title": "Стотици перничани излязоха на протест в София заради водната криза"}
{"url": "https://faktor.bg/bg/articles/evrostat-vseki-treti-balgarin-ne-mozhe-da-plashta-smetkite-si-navreme", "text": "Най-често проблемите са свързани с плащането на битовите сметки като отопление, електричество, вода, телефон и газ Всеки трети българин не може да  плаща сметките си навреме. Данните са на Евростат, а ето и точният процент- 30.1 на сто от българите имат затруднения. Най-често проблемите са свързани с плащането на битовите сметки като отопление, електричество, вода, телефон и газ. Къде обаче се нареждаме на картата на Европа. По този показател България заема второто място, като по-трудно се оправят само гърците. В съседна Румъния, например, процентът е около 14 на сто. На обратния полюс са Чехия и Нидерландия, където закъсненията са минимални. „Хората трябва да познаваме разходите си. За целта е добре да ги записваме, дали в мобилно приложение на телефона, дали в excel-ска таблица, дори и в най-обикновен тефтер”, коментира финансовият консултант Светослав Ковачев.", "date": "2020.01.25", "title": "Евростат: Всеки трети българин не плаща сметките си навреме"}
{"url": "https://faktor.bg/bg/articles/obshtestvo-ulitsata-kogo-e-tryabvalo-da-likvidirat-kilarite-ot-rols-roysa", "text": "Стана ясна каква е била задачата на двамата тежко въоръжени грузинци с автомати, бомби и боеприпаси, които бяха арестувани при спецакция в София. Те са имали за цел да ликвидират бизнесмените Цветомир и Боян Найденови, научи от свои източници Novini.bg. Припомняме, двамата наемни убийци бяха задържани след зрелищно преследване с Ролс-Ройс в столицата. При операцията трети грузинец от килърите е успял да избяга от органите на реда и все още се издирва. Проверява се и дали чужденците са участвали и в други престъпления. След задържането на двамата грузинци адв. Явор Хайтов е бил в следствието, за да ги представлява и освободи.  Премиерът Бойко Борисов преди началото на заседанието на Министерски съвет тази седмица съобщи новината за акцията и похвали МВР за проведената акция. Тогава от думите му стана ясно, че органите на реда са преследвали въоръжени бандити, които се придвижвали с Ролс-Ройс.  \"Не бях виждал в Ролс-Ройс да се движат. Никой не очаква от Ролс-Ройс да го нападнат\", каза вчера Борисов.", "date": "2020.01.25", "title": "Кого е трябвало да ликвидират килърите от Ролс-Ройса?"}
{"url": "https://faktor.bg/bg/articles/v-balgariya-zadarzhaha-ukrainets-izdirvan-ot-interpol-za-pokushenieto-nad-aktivistkata-katya-gandzyuk", "text": "Офисът на Генералния прокурор на Украйна обяви, че в България е задържан Олексий Москаленко (Левин), който е издирван от Украйна за участие в нападението над активистката Катерина Гандзюк, в резултат на което тя почина.  Съобщението на официалния сайт на украинската прокуратура от 24 януари 2020 гласи: „Току-що служители на реда в България, заедно с представители на Генералната прокуратура и Службата за сигурност на Украйна, задържаха на територията на България  Олексий Москаленко (Левин), който е издирван по подозрение за участие в атентата срещу Катерина Гандзюк“, съобщава informnapalm.org.  На 31 юли 2018 г. в Херсон неизвестен обля с киселина Катерина Гандзюк – председател на изпълнителния комитет на Херсонски градски съвет и известен общественик. Служителите на реда образуваха досъдебно разследване за нападението срещу Гандзюк по чл. 296 от Наказателния кодекс „хулиганство”, което по-късно е преквалифицирано като опит за убийство с особена жестокост. След дълго и мъчително лечение, на 4 ноември 33 годишната активистка почина.  Катерина Гандзюк активно участва в политическия живот, два пъти е избирана като общински съветник в Херсонския областен съвет, национален доброволец от ООН, активист в сферата на достъпа до публична информация, координатор на Центъра за политически изследвания и анализи за Херсонска област. След анексията на Крим и началото на войната в Донбас се занимава с принудените да се преселят вътрешни мигранти. Правен съветник към Службата на Върховния комисар на ООН за бежанците в Херсонска област. Активно участва в проукраински съобщения до жителите на окупирания Крим. Заради активната си позиция, Катерина Гандзюк влиза в системен конфликт с проруските сили в региона, сред които и организацията „Украински избор“ на Виктор Медвечук и КПУ. Остро критикува регионалната администрация на Националната полиция на Херсонска област, представители на други власти, както и проруските кръгове, свързани с бившия съветник на вътрешния министър Иля Кива, тогава председател на Социалистическата партия на Украйна, в момента депутат в украинския парламент от „Опозиционна платформа“ на Вадим Рабинович и кума на Путин Медвечук. Смъртта на широко познатата и уважавана в Украйна активистка потресе обществеността. Към водените разследвания по покушението срещу нея има непрекъснат обществен интерес и натиск. Активистите от обществената инициатива „Кой поръча Катя Гандзюк“ посещават съдебните заседания и наблюдават действията на следствието, за да бъдат наказани всички, които имат отношение към убийството на Катя. Специалните служби разследват пет наказателни производства, образувани по убийството на Гандзюк. На 6 юни съдът произнесе присъди на 5 лица, обвинени като изпълнители на покушението. Поръчителите на убийството официално не са установени. Като поръчители в делото фигурират председателят на Херсонския областен съвет Владислав Мангер и рецидивистът Алексей Левин, осъждан за организиране на убийства и за грабежи на шофьори на автомагистралите . След първите арести по делото, Левин бяга зад граница. В СБУ твърдят, че освен Мангер има заподозряни и други поръчители на престъплението. Задържаният Олексий Левин (Москаленко) е привлечен като заподозрян към делото на 4 декември 2018 г. По информация на бившия главен прокурор на Украйна Игор Луценко, Левин е известен в престъпния свят под прякора Москал-младши. Бил е осъден заедно с баща си за организирането на убийства и грабежи, като е доказано, че двамата имат отношение към убийствата на 15 човека. Бащата на Левин получава доживотна присъда, а той самият – 15 години, но се възползва от закона Савченко и е освободен предсрочно. В профила си във Фейсбук депутатът Мустафа Найем – член на временната комисия към украинския парламент, разследваща убийството на Гандзюк уточни, че истинското име на Левин е Олексий Москаленко, същото име носи и баща му, и двамата са членове на добре известната в Херсонска област престъпна групировка на Москалите. На 27 март 2019 година украинското издание Следствие.инфо публикува видео, в което Левин разказва, че заместник председателят на Областната администрация на Херсонска област Евгений Рищук го е помелил да помогне Катерина Гандзюк „да бъде наказана“.", "date": "2020.01.25", "title": "В България задържаха украинец, издирван от Интерпол за покушението на активистката Катя Гандзюк"}
{"url": "https://faktor.bg/bg/articles/mariya-gabriel-otkri-natsionalniya-nauchno-obrazovatelen-festival-namerenoto-pokolenie", "text": "Мария Габриел, еврокомисар за иновациите, научните изследвания, образованието, културата и младежта откри днес в София Националния научно-образователен фестивал \"Намереното поколение\", съобщиха от офиса на еврокомисаря. Науката ни позволява да осъзнаем света около нас, но и самите ние да бъдем създатели. Затова образованието в сферата на науката, технологиите, инженерството и математиката, или както го наричаме още STEM образование, ще играе все по-голяма роля, каза при откриването на форума Мария Габриел. От общите ни усилия заедно с учители, ментори, научни изследователи и индустрия зависи да свържем Европейското научноизследователско пространство с Европейското пространство на образование, за да изградим нова Стратегия на знанието, заявила Мария Габриел. Във форума участват преподаватели и ученици от цяла България, ръководителите на олимпийските ни отбори, учени от Българската академия на науките, университетски преподаватели, професионалисти и организации, които съвместно работят за превръщането на образованието от базирано на теория в практическо. За насърчаване на STEM образованието, Европейската комисия и държавите членки предприемат редица мерки. Ключови сред тях са Коалицията на националните STEM платформи, в която членува и България, както и програма \"Еразъм+\", ориентирана към инициативи за насърчаване на иновативни и интердисциплинарни подходи на преподаване. На европейско равнище се изпълнява инициативата \"Нощ на европейските изследователи\", която показва човешкото лице на науката и може да насърчи младите хора да изберат научна кариера, посочила комисар Габриел.", "date": "2020.01.25", "title": "Мария Габриел откри Националния научно-образователен фестивал \"Намереното поколение\""}
{"url": "https://faktor.bg/bg/articles/slavi-vika-na-pozhar-aktyor-ot-gospodari-na-efira-sreshtu-debyuta-na-shouto-na-btv", "text": "От телевизията на Слави Трифонов са решили да поканят актьора Димитър Рачков във вечерното му предаване в понеделник. Тогава е и дебютът на новото шоу на БТВ \"Шоуто на Николаос Цитиридис\". Припомняме, че Рачков е актьор от екипа на Магърдич Халваджия, който е в нескрита война с Трифонов и дори стигнаха до съд.  Очевидно обаче в името на бизнеса си са заровили томахавките. Арменецът остана без \"Господари на ефира\", а Слави не крие дори в предаванията си, че изпитва затруднения и не може да намери рекламодатели. Според слухове дори има вариант шоуто за гафове да бъде върнато именно в телевизия 7/8. Все още обаче от БТВ не издават кои ще са първите гости на Николаос Цитиридис, с които трябва да стартира предаването.", "date": "2020.01.25", "title": "Слави вика на пожар актьор от предаване на заклет враг срещу дебюта на новото шоу по БТВ"}
