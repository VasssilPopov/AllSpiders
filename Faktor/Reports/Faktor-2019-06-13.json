{"url": "https://www.faktor.bg/bg/articles/novini/svyat/film-za-ubiystvoto-na-litvinenko-dobavya-kam-seriala-chernobil-oshte-fakti-za-savetsko-ruskite-yadreni-lazhi", "text": "Заповедта за убийството на Литвиненко е могла да бъде дадена само от един човек в Русия - президентът Путин, с когото лично се е срещал в качеството му на директор на ФСБ и го е информирал за престъпната дейност на собствената му служба, преди да се реши да обяви позицията си публично. Убийците на Литвиненко са на свобода и днес, пише журналистът Иво Инджев в блога си Ivo.bg. Сериалът “Чернобил” привлече интереса на милиони хора към лъжовния свят на съветските убийствени ядрени тайни. Сред тях има една много конкретна, свързана с най–мащабното и технически сложното криминално разследване в британската история, завършило след 10 години с присъдата на съдията Робърт Оуен – за убийството на бившия руски агент и политически беглец във Великобритания  Александър Литвиненко (вероятно) е виновен президентът Владимир Путин. Историята на Литвиненко, убийството му и разследването припомня нов британски документален филм от май 2019 г. Едно от местата на повествованието във филма е “Поликлиника № 6”, свръхсекретна болница край Москва, построена специално за лекуване на жертвите от катастрофата в съветската ядрена централа в Чернобил. В типичен съветски стил главният прокурор на Русия първоначално лъже, че нямало такава болница, но пристигналият в руската столица за среща с него екип британски разследващи настоява, че там се намират двамата заподозрени за убийството на Литвиненко, офицерите от ФСБ Луговой и Ковтун. След което се “оказва”, че такава поликлиника съществува… Филмът е като продължение на сериала “Чернобил” по темата за съветските лъжи. Британските разследващи, с които уж руските власти сътрудничат, са разигравани по всякакви театрални и реално застрашаващи живота им начини. Возят ги с извънредна скорост два часа до поликлиниката, където им разрешават само 13 минути разговор с напълно бинтован човек. Представят им го за Дмитрий Ковтун, но те няма как да се уверят с кого говорят. Виждат само очите му. Властите отменят интервюто с Луговой в последния момент. Карат ги да чакат 6 дни, преди да уредят среща в болницата, макар че той изобщо не е в болнично облекло и не изглежда болен. Лъже, че не знае английски, но накрая подигравателно пожелава на английски Good luck with your investigation (“Успех с вашето разследване”). Най–коварната измама британците установят, когато се завръщат в Лондон (с чувство на облекчение, защото в Москва “мистериозно” получават стомашни болки и са убедени, че са отровени от домакините с цел да ги тормозят). Британските власти установяват, че е подменен най-важният запис, направен с Луговой на касета в Москва. Веднага след това на Луговой е осигурен имунитет, като го “избират” за депутат в руската Дума. А уж страшно болният Ковтун, който не можел да говори, защото бил на ръба на смъртта, също се оказва жив и здрав… Британският филм припомня основните моменти във връзка с отравянето на бившия подполковник от най-секретния отдел на ФСБ (отговарящ за убийства на политици и бизнесмени) Александър Литвиненко, който през 1998 г. отказва да участва в убийството на Борис Березовски, ръководил преизбирането на Елцин за президент. След пресконференция, на която обвинява ФСБ в извършване на престъпления, Литвиненко е арестуван за 2 години и след освобождаването му бяга във Великобритания, където получава политическо убежище и нова идентичност.  Наследниците на КГБ обаче го намират (той и не се крие особено, както твърди беглецът от ГРУ Виктор Суворов) и правят три опита да го убият, по данни на британското разследване. Успяват третия път, като го заразяват с отровен чай, в който са добавили полоний-210, най-токсичното вещество на света, 5000 пъти по-радиоактивно от урана, което може да бъде произведено само по изкуствен начин от държава, притежаваща ядрен реактор. 44-годишният Литвиненко агонизира 21 дни, но успява да разговаря с полицията цели 9 часа в продължение на три денонощия. Тялото му е погребано в запечатан метален ковчег в британско гробище. Близките му нямат право да го пренасят за срок от 30 години поради изключителната радиоактивност на тленните останки.  Не само съдията Оуен, но и самият Литвиненко, който познава системата отвътре, споделя с полицията, че заповедта за неговото убийство може да бъде дадена само от един човек в Русия – президентът Путин, с когото лично се е срещал в качеството му на директор на ФСБ, като го е информирал за престъпната дейност на собствената му служба, преди да се реши да обяви позицията си публично. Убийците на Литвиненко са на свобода и днес.", "date": "2019.06.13", "title": "Филм за убийството на Литвиненко добавя към сериала “Чернобил” още факти за съветско-руските ядрени лъжи"}
{"url": "https://www.faktor.bg/bg/articles/kosovski-avtobus-e-atakuvan-s-kamani-kray-belgrad", "text": "Косовски автобус е атакуван край Белград, докато е преминавал през територията на Сърбия в сряда вечерта и няколко прозорци са били изпочупени. Не се съобщава за пострадали. Инцидентът бе осъден от Министерството на външните работи на Косово, което заяви, че нападението е било политически мотивирано от политически представители на Белград, пише електронното издание на прищинския ежедневник Gazeta Express.  “Министерството на външните работи е дълбоко загрижено от скорошната атака на автобус, превозващ граждани на Косово, докато преминава транзитно през територията на Сърбия. Ние сме загрижени за непрекъснатите атаки срещу всичко, което се движи от Косово през съседната страна, и тези атаки имат потенциал да се увеличат и представляват заплаха за живота на нашите граждани ”, заяви външното министерство в изявление. От там казват, че не са получили официален доклад от сръбските власти за инцидента в сряда и са посъветвали гражданите да избягват да пътуват през Сърбия.", "date": "2019.06.13", "title": "Косовски автобус е атакуван с камъни край Белград"}
{"url": "https://www.faktor.bg/bg/articles/novini/balgariya/h-ademov-bez-garantsii-che-kraynata-tsena-nyama-da-padne-nyama-da-nastoyavame-za-diferentsirani-danatsi", "text": "\"Според ДПС има нужда от промяна на данъчния модел, така че крайният потребител да усети намаляването на цените на някои продукти. Ако няма такава гаранция, ние няма да предприемем каквито и да било действия\", обясни депутатът от ДПС Хасан Адемов предложението на партията за намаляване на лекарства, хляб и книги. По думите му, разговорите с браншовите организации дават такива сигнали. Според него, се търси баланс между фискален и социален ефект. \"При ДДС от 20% една част от икономиката отива в сивия сектор, а това вреди на конкурентноспособността на фирмите, които са на \"светло\", обясни той.", "date": "2019.06.13", "title": "Х. Адемов: Без гаранции, че крайната цена няма да \"падне\" няма да настояваме за диференцирани данъци"}
{"url": "https://www.faktor.bg/bg/articles/martvorodena-li-e-amerikanskata-sdelka-na-sledvashtiya-vek", "text": "\"Сделката на века\", за която президентът на САЩ Доналд Тръмп не престава да се хвали, че ще разреши израелско-палестинския конфликт, се отлага вече толкова пъти, че генералният секретар на Организацията за освобождение на Палестина (ООП) Саеб Еракат я осмя като \"сделката на следващия век\". Други предричат, че тя ще се окаже мъртвородена. Тя винаги е изглеждала като димна завеса, която да маскира погребението на (т.нар.) решение с две държави - чрез независима палестинска държава на окупирания Западен бряг и Газа с арабски Източен Ерусалим като нейна столица, съществуваща в мир редом с Израел - и да даде зелена светлина за израелското анексиране на по-голямата част от Западния бряг. Планът, измислен от лаика Джаред Къшнър - зет на Тръмп, е все още предвиден за внимателно лансиране по-късно този месец на форум, наречен \"Мир срещу просперитет\", в Бахрейн. Палестинците и техните арабски съседи трябва да бъдат съблазнени с милиарди долари от Саудитска Арабия и Обединените арабски емирства, без никакво политическо решение, което да сложи край на израелската окупация. Палестинците обаче \"не кълват\" на тази примамка. Президентът на Палестинската автономия Махмуд Абас бойкотира всякакви преговори, след като Тръмп реши да премести американското посолство от Тел Авив в Ерусалим, признавайки целия Свещен град, включително окупираната му източна арабска част, за столица на Израел. Оттогава администрацията на Тръмп прекъсна помощта за Палестинската автономия, закри представителството на ООП във Вашингтон и прекрати цялото си финансиране за Агенцията на ООН за подпомагане на палестинските бежанци (UNRWA). Той призна и суверенитета на Израел над Голанските възвишения. Ако има някакъв план, той се състои в това да бъде отметнат (като изпълнен) списъкът с желанията на иредентистката израелска десница, след което да се връчат на палестинците условията за капитулация, подсладени според представите на Къшнър с петродолари от Залива. Какво се очаква от палестинците да приемат в замяна на тези подсладители? Газа, където 2 млн. палестинци са натъпкани в тясна ивица земя, блокирана на север от Израел и на юг от Египет, ще се разшири в северната част на египетския Синайски полуостров. На Западния бряг след анексиране Израел ще свърже своите селища, давайки по-голямата част от окупираната територия на 450 хил. еврейски заселници на Западния бряг и на (още) 200 хил. в арабски Източен Ерусалим, оставяйки около 46 процента (от земята) на 3-те милиона палестинци в мрежа от разпръснати кантони. Що се отнася до Ерусалим, палестинците може да получат (селището) Абу Дис в покрайнините на града и да го нарекат както си искат. Това може и да изглежда ново за Къшнър, но то е \"притопляне\" на стари и компрометирани схеми. Подялбата на Западния бряг е почти същата, каквато бе изложена в една карта от 1982 г., известна като Военна заповед 50, съставена от покойния Ариел Шарон - любимец на заселниците и бивш премиер. Сделката за Абу Дис \"изплува\" в преговорите малко преди Израел да възстанови контрола си над Западния бряг през 2002 г. Такива са нещата, преди да се вземат предвид регионалните им последици. Египетският президент Абдел Фатах ас Сиси може и да управлява с железен юмрук, но когато той отстъпи два ненаселени миниатюрни острова в Червено море на Саудитска Арабия - трохички в сравнение с мащабите на тази сделка, той се изправи пред опозиция - в послушния парламент, в контролираните от военните съдилища и по улиците, в които иначе властват силите на реда, както се полага в една полицейска държава. \"Сиси никога не се беше оказвал пред една почти смъртоносна ситуация\", каза един западен посланик. Йордания, в която мнозинството от населението е вече палестинско, се страхува, че истинският план е да бъдат прогонени още палестинци от Западния бряг към кралството. Израелската десница отдавна смята, че палестинците вече си имат държава - Йордания. Дори и най-твърдите поддръжници на Израел в САЩ не са убедени в такава сделка. Държавният секретар Майк Помпео каза: \"Разбирам защо хората смятат, че това ще бъде споразумение, което ще се хареса само на израелците.\" Според Робърт Сатлоф, директор на вашингтонския Институт за близкоизточна политика и отявлен поддръжник на Израел, планът е наивен. \"За разлика от една сделка за недвижим имот, при която единият контрагент получава собствеността, а другият - парите, едно споразумение за мир в Близкия изток започва и завършва с това, че двете страни са съседи, принудени завинаги да споделят един общ имот\", отбеляза язвително той. Непоколебимата подкрепа на Тръмп за израелския премиер Бенямин Нетаняху, на когото се наложи да свика нови избори, които могат да съвпаднат с кампанията на американския президент за преизбиране, гарантира, че предстоят още отлагания на \"сделката на века\". Междувременно един от архитектите на стратегията на Къшнър - американския посланик в Израел Дейвид Фридман, каза пред \"Ню Йорк таймс\", че няма лошо в това Израел да си присвои някаква територия. \"Ние не можем да изразим позиция, докато не разберем колко (земя), при какви условия, защо е необходимо, защо това е добро за Израел, защо това е добро за региона, защо то не създава повече проблеми, отколкото решава\", каза той. Синтаксисът на това изречение би могъл да се възприеме като комично неволно изпускане на езика, ако последствията не бяха толкова сериозни. Мъртвородена? \"Сделката на века\" е измама от началото до края.", "date": "2019.06.13", "title": "Зад димната завеса на американската \"сделка на XXII век\""}
{"url": "https://www.faktor.bg/bg/articles/v-albanskiya-parlament-zapochva-protsedurata-po-impiychmant-na-ilir-meta", "text": "Депутатите в парламента в Тирана започнаха обсъждане на предложението на Социалистическата партия за отстраняване на държавния глава на Албания Илир Мета от длъжност, предава македонската информационна агенция „Макфакс“.  Съответното предложение бе отправено след решението на президента да отмени насрочените за 30 юни местни избори. Очаква се гласуването по него да се състои след дебатите, които по всяка вероятност ще продължат часове. Мета отмени местните избори заради опасение, че напрежението ще прерасне в гражданска война, тъй като опозицията бойкотира гласуването. Социалистическа партия се нуждае от 94 гласа „за\", за да замени Мета. Парламентът в Тирана е 140-местен. Дори и да бъде събран необходимия брой гласове, окончателното решение е на Конституционния съд, макар той да не функционира близо една година. Албанският премиер Еди Рама настоява местните избори да се проведат на 30 юни, като подчерта, че президентът Мета вече не заслужава да остане на власт.", "date": "2019.06.13", "title": "В албанския парламент започва процедурата по импийчмънт на Илир Мета"}
{"url": "https://www.faktor.bg/bg/articles/sasht-izvarshiha-uspeshno-izpitanie-na-parvite-si-hiperzvukovi-boyni-glavi", "text": "Американските военновъздушни сили проведоха успешно полетни тестове на хиперзвукови бойни глави със система за въздушно изстрелване на ARRW (Air-Launched Rapid Response Weapon, също има и обозначение AGM-183A), чиито носители са стратегическите бомбардировачи B-52 Stratofortress. Това се посочва в изявление, публикувано в четвъртък от пресслужбата на военновъздушните сили, цитирани от ТАСС. На 12 юни военновъздушните сили на Съединените щати успешно проведоха първите полетни тестове на AGM-183A - хиперзвукови бойни глави със системата за въздушно пускане на ARRW на бомбардировачи B-52 Stratofortress в военновъздушната база Едуардс, Калифорния. Военновъздушните сили съобщиха, че прототипна версия на ARRW, която е участвала в тестовете съдържа само сензори, и не е въоръжена. От пресслужбата отбелязват, че по време на тестовете са \"събрани данни за заобикалящата среда\" и за самия полет. Освен това, според документа, \"са събрани данни за ефектите от удари и вибрации върху самите оръжия и разполагането на оръжия на открито в самолета\". Допълва се, че \"този вид събиране на данни е необходим за всички оръжейни системи на ВВС, които се разработват\". Уил Ропър, помощник-секретар на американските военновъздушни сили за обществени поръчки, технологии и логистика, докладва за използване на \"предоставени от Конгреса пълномощия за скоростно създаване на прототип\" на хиперзвукови оръжия за въоръжените сили на страната. Той коментира, че развитието на ARRW \"се извършва за кратко време\" заедно с американската корпорация Lockheed Martin, която е получила съответния договор от Пентагона. Американските военновъздушни сили очакват ARRW да бъдат готови до фискалната 2022 година.", "date": "2019.06.13", "title": "САЩ извършиха успешно изпитание на първите си хиперзвукови бойни глави"}
{"url": "https://www.faktor.bg/bg/articles/novini/svyat/esetki-politsai-postradaha-v-sblasatsi-v-memfis-sled-ubiystvoto-na-chernokozh-mladezh", "text": "Най-малко 24 полицаи са пострадали в сблъсък с демонстранти в Мемфис, щата Тенеси, след фатална стрелба по млад чернокож мъж, предаде Би Би Си. Това е станало в сряда вечерта, когато агенти на Маршалската служба на САЩ са се опитали да арестуват неидентифициран издирван мъж. Той се опитал да ги прегази, след което излязъл от колата с оръжие и бил убит, съобщи полицията. Според Бюрото за разследване в Тенеси, което е започнало разследване на полицейското убийство, инцидентът е станал 19 часа местно време в града. Мъжът е идентифициран от семейството му и от местни политици като 21-годишния Брендън Уебър. Братовчед му Деметрик Скинър заяви пред местни медии, че е по него са изстреляни поне 20 изстрела куршума. Тълпа се е събрала след стрелбата, напрежението ескалирало и полицията използвала сълзотворен газ, за да разпръсне демонстрантите. Двама журналисти са пострадали в хаоса, задържани са трима души.", "date": "2019.06.13", "title": "Десетки полицаи пострадаха в сблъсъци в Мемфис след убийството на чернокож младеж"}
{"url": "https://www.faktor.bg/bg/articles/novini/svyat/sasht-iran-nay-veroyatno-stoi-zad-dneshniya-intsident-v-omanskiya-zaliv", "text": "Представител на отбраната на САЩ заяви пред телевизия CBS, че най-вероятно Иран е отговорен за нападенията над два петролни танкера в Оманския залив по-рано през деня. Според неназования служител, Техеран \"много вероятно\" е причинил атаките, както в същото време той добави, че САЩ могат да предприемат ответни мерки, ако бъдат намерени доказателства за тези подозрения. Официалният американски представител също така отхвърли твърденията на Иран, че Техеран е спасил екипажите на двата танкера, определяйки ги като \"очевидно фалшиви\", добавяйки, че американският боен кораб USS Bainbridge е спасил 21 от членовете на  екипажа на атакуваните петролни танкери. По-рано през деня иранският външен министър Мохамад Джавад Зариф определи инцидента в Оманския залив като \"подозрителен\", а заместник-министърът на външните работи на Русия Сергей Рябков предупреди международната общност да не прави \"прибързани заключения\" и да обвинява Иран за нападенията. По-късно днес Съветът за сигурност на ООН ще проведе закрито заседание по въпроса по искане на САЩ. Светът не може да си позволи голяма конфронтация в Персийския залив, предупреди междувременно генералният секретар на ООН Антониу Гутериш. По информация на посолствата на България в Иран и Катар няма данни за български граждани, които да са част от екипажите на двата танкера, атакувани в Оманския залив.", "date": "2019.06.13", "title": "САЩ: Иран \"най-вероятно\" стои зад днешния инцидент в Оманския залив"}
{"url": "https://www.faktor.bg/bg/articles/novini/balgariya/aleksandar-ivanov-ot-gerb-na-sotsialistite-vse-ne-im-stigat-parite", "text": "\"Демокрацията е доста скъпо удоволствие\", оплака се пред Канал 3 депутатът от БСП Тодор Бойчев, несъгласен с предложената от ГЕРБ субсидия от 1 лв. на глас.  \"На социалистите все не им стигат парите\", отвърна колегата му от ПГ на ГЕРБ Александър Иванов и добави: \"Колегата казва, че демокрацията е скъпа, а на социалистите все не им стигат парите. ГЕРБ е дошла на власт без партийна субсидия, премиерът Борисов стана кмет на София без да има партийна субсидия. Явно колегите от БСП не са разбрали същността на предложението\". \"Има и други пера, по които партиите в България могат да се финансират, в чл. 23 са изброени трите начина на собствено финансиране: членски внос, управление на имущество, ако има такова, и дарения и наследство от физически лица. Важен е дебатът пред обществото, ние го поставихме на дневен ред\", отбеляза още той. Колегата му Бойчев разкри, че експертна група на социалистите обсъжда в момента какъв да бъде тавана на партийните субсидии.  \"Ще направим собствено предложение, не мога да го коментирам, още се обсъжда на експертна група и не е редно да изнасям информация\", обяви Тодор Бойчев.  Александър Иванов бе категоричен, че ГЕРБ стои зад предложението на премиера от 1 лв. на действителен глас.  \"Ние постъпихме най-отговорно, поставихме дебата на масата, нека другите колеги да обяснят на хората как да става финансирането на партиите. Решението на МС и ГЕРБ да подкрепи 1 лв. на действителен глас не е обвързано с някакви политически намерения. Нека да обсъдим и да видим как други колеги ще го гласуват\".  И увери, че неговата партия незабавно ще върне в държавния бюджет надвзетите партийни субсидии. \"ГЕРБ Ще върне средствата веднага, няма да ги държи до края на годината\".", "date": "2019.06.13", "title": "Александър Иванов от ГЕРБ: На социалистите все не им стигат парите"}
{"url": "https://www.faktor.bg/bg/articles/novini/svyat/buri-v-germaniya-shvetsiya-i-daniya-raniha-hora", "text": "Близо 20 души са ранени в Източна Германия в резултат на бурни ветрове и гръмотевични бури, предадоха Асошиейтед прес и ДПА. В Бланкензее, провинция Мекленбург-Предна Померания, осем души са били ранени снощи от клон на паднало дърво по време на сватбено тържество на открито. В Берлин 11 души са пострадали, когато дърво паднало върху група празнуващи на открито. Пътници в кабриолет също са били ранени от паднали дървета. Общественият транспорт в Берлин бе спрян за два часа във вечерния пиков час заради бурята, а няколко влака от градската железница закъсняха тази сутрин. В Магдебург на 156 км  югозападно от Берлин, мълния е повредила сграда, но няма ранени при инцидента. Шведският в.\"Афтонбладет\" съобщи, че вероятно мълнии са причинили смъртта на пет коня във Ваксала, близо до Упсала, на около 70 км от Стокхолм, и са предизвикали няколко пожара в района. На летището в Копенхаген в Дания служител бе ударен от мълния и бе закаран в болница, без обаче да е получил застрашаващи живота наранявания.", "date": "2019.06.13", "title": "Бури в Германия, Швеция и Дания раниха хора"}
{"url": "https://www.faktor.bg/bg/articles/tsatsarov-verbovchikat-na-16-godishniya-uchenik-ne-e-zadarzhan", "text": "Вербовчикът на 16-годишното момче от Пловдив, обвинено в тероризъм, не е задържан. Това каза пред журналисти главният прокурор Сотир Цацаров.  \"Това вероятно е лице от арабски произход в Северна Африка\", добави той.  По думите му е установено как е текла връзката до България.  \"Младежът не е терорист\", категоричен беше Цацаров и заяви, че случаят е пример за това, което сме чели и се случва в други страни и смятаме, че у нас не може да се случи.  „Кореспонденцията показва как става въвеждането в ценностите на исляма. След това се стига до това, че агитираният сам възприема религията. Започва изпращане на клипове. Първоначалната реакция била уплаха и отвращение. Последвали указания, че един мюсюлманин трябва да унищожи поне един неверник. И как да стане това. Мониторинг на цялата комуникация, за да се стигне до вербовчика било трудно да се направи. Детето е жертва на влияние, целенасочено правено от Ислямаска държава“, каза Цацаров и предупреди, че това може да се случи във всяко семейство.", "date": "2019.06.13", "title": "Цацаров: Вербовчикът на 16-годишния ученик не е задържан"}
{"url": "https://www.faktor.bg/bg/articles/nad-10-kilograma-narkotitsi-sa-izzeti-pri-spetsializirana-operatsiya-v-kv-filipovtsi", "text": "Над 10 килограма наркотици са иззети при специализирана операция в кв. „Филиповци“. Това съобщиха от пресцентъра на МВР. В хода на проведена на 10 юни полицейска операция по противодействие на престъпления, свързани с наркотични вещества, служители от сектор „Наркотици“ са задържали 50-годишен мъж. Действията са осъществени малко преди обяд в кв. „Филиповци“. При последвалите оглед и претърсване в обитаваното от него жилище, полицаите намерили и иззели множество различни на вид опаковки, съдържащи таблетки, тревиста маса и прахообразно вещество, колби, пресовъчна машина, електронна везна, оръжие и боеприпаси. От изготвената експертна справка на част от намереното е установено, че иззетите вещества са 10 317.89 грама амфетамин, 9.84 грама коноп и 34.80 грама хашиш. Предстои изследване и на останалите вещества. След доклад на събраните материали в Софийска градска прокуратура, задържаният е привлечен като обвиняем. Наложена му е мярка за неотклонение „Задържане под стража“ за срок до 72 часа.", "date": "2019.06.13", "title": "Откриха над 10 килограма наркотици при спецоперация в кв. „Филиповци“"}
{"url": "https://www.faktor.bg/bg/articles/valeri-simeonov-nfsb-do-vsichki-plazhove-tryabva-da-ima-pat-za-obshtestveno-polzvane", "text": "\"До всички плажове трябва да има път за обществено ползване\". Това каза лидерът на НФСБ Валери Симеонов по време на дебатите за промени в Закона за устройството на Черноморското крайбрежие. „Смисълът на предложението ни е на всеки плаж да има достъп до превозни средства до него. До всеки плаж да има пътен достъп - може да е черен път, може да е чакъл. Но в случаите, в които няма пътна връзка, когато има удавяне или инфаркт, линейката не може да стигне до плажа. А това е крайно необходимо. Или ако в заведение на плаж възникне пожар, пожарната не може да отиде. Ако имаме сбиване, полицията също не може да отиде до там. А понякога минутите решават въпроса за смъртта и живота на хората. Така че път до всеки плаж трябва да има“, заяви Симеонов. Той посочи, че друга причина за предложението е, че тези плажове се взимат от концесионери, за да се слагат някакви обекти, от които да се печели. „Но тези заведения например генерират боклуци. Как те могат да се извозят? По никакъв начин. Т.е. когато няма път до плажа, той е обречен на необслужване, зариване с боклуци и на риск от смърт. Това са аргументите да направим това предложение“, обясни Симеонов. Той уточни, че тези плажове, граничещи със защитени територии и няма път до тях, са десетина и всичките са на юг от Царево.", "date": "2019.06.13", "title": "Валери Симеонов: До всички плажове трябва да има път за обществено ползване"}
{"url": "https://www.faktor.bg/bg/articles/novini/svyat/svetovnite-zvezdi-v-shok-500-000-beztsenni-zapisi-sa-unishtozheni-pri-pozhar-v-yunivarsal-studios", "text": "Редица музикални звезди отвъд океана са силно разтревожени, че записите им може да са изгорели в големия пожар, избухнал в звукозаписната компания \"Юнивърсъл студиос\" в Калифорния през 2008 г. За заryбата съобщи вчера \"Ню Йорк Таймс\", като уточни, че в пламъците са заryбени около 500 000 заглавия.  Изданието нарича пожара \"най-голямото бедствие в историята на музикалния бизнес\" и посочва, че огънят е изпепелил значими записи от 40-те години на Луис Армстронг и Джуди Гарланд до днешни изпълнители като 50 Сент. От компанията коментираха само, че в изнесените публични данни има много неточности, а щетите тепърва се изясняват.", "date": "2019.06.13", "title": "Световни звезди в шок: 500 000 безценни записи са унищожени при пожар в \"Юнивърсъл студиос\""}
{"url": "https://www.faktor.bg/bg/articles/layf-stayl/klyuki/kerkenezi-prechat-na-kristo-da-opakova-triumfalnata-arka", "text": "Керкенези отлагат проекта на художника от български произход Кристо за опаковане на Триумфалната арка в Париж. В съобщение на официалната му страница във Фейсбук са обявени нови дати за инсталацията – от 19 септември 2020 г. до 4 октомври 2020 г. По-рано бе предвидено проектът да бъде реализиран от 6 до 19 април 2020 г. Отлагането се дължи на факта, че през пролетта керкенезите гнездят на Арката. През април центърът за изкуство и култура „Жорж Помпиду“ съобщи, че артистът, известен с опаковането на Райхстага в Берлин заедно с покойната си съпруга Жан-Клод, ще покрие френския монумент с 25 000 м сребърно-син рециклируем материал, който ще бъде прикрепен с червена връв за следващите две седмици.", "date": "2019.06.13", "title": "Керкенези пречат на Кристо да опакова Триумфалната арка"}
{"url": "https://www.faktor.bg/bg/articles/grigor-dimitrov-1", "text": "\"В тениса най-много обичам състезанието и всекидневното предизвикателство, което той предлага, и пречките, които трябва да се преодоляват. Също така, гледайки себе си, откривате в кои битки искате да се победите и кои битки трябва да пропуснете. За мен тенисът е един от най-комплексните спортове\". Това заяви пред списание Gio първата ни ракета Григор Димитров. Тенисистът е категоричен, че ако може да се върне назад във времето и да играе срещу съперник, който вече се е оттеглил, то би избралу Бьорн Борг и Джон Макенроу. \"Двамата са пълни противоположности, но има толкова много да се уча от тях. Всеки има съвсем различна игра. Всеки път, когато са играли един срещу друг, винаги можете да видите различията, но можете и да научите много\", допълни Гришо. Най-голямо предизвикателство на корта от жените пък Димитров вижда в Щефи Граф, заради начина, по който тя прави всичко на корта и форхенда ѝ. Попитан, какво иска да помнят след 50 години хората за него, Григор отговори: \"Определено искам да съм оставил някаква следа в спорта. Не от гледна точка на рекордите… това не е било моя цел. Едно от главните неща за мен е хората да видят, че спортистите са като всички останали. Просто сме добри в това, което правим, но всички ние също трябва да се справяме с проблемите си извън корта. Имам своите демони, очаквания и т.н. Със сигурност бих искал да бъда запомнен и с добри резултати и като шампион от турнира от Големия шлем.", "date": "2019.06.13", "title": "Григор Димитров: Не гоня рекорди, искам да оставя следа в тениса и да спечеля турнир от Големия шлем"}
{"url": "https://www.faktor.bg/bg/articles/uvolniha-shefa-na-natsionalniya-stadion-vasil-levski", "text": "Директорът на Националния стадион „Васил Левски“ Георги Кузев е бил освободен от своя пост. Засега няма конкретна причина за неговото уволнение, предаде БГНЕС. Според информациите, Кузев е бил освободен от своята длъжност след скандала, възникнал след края на евроквалификацията между България и Косово. След края на двубоя президентът на БФС Борислав Михайлов избегна среща с медиите, качвайки се в джип, който премина през лекоатлетическата писта. Той бе съпроводен до колата лично от директора на стадиона. Проблемът в случая е, че тежката тонове кола се е движила по лекоатлетическата писта и е рискувала да я повреди. Достъпът до нея е ограничен, като се влиза само с пропуск, издават от федерацията по лека атлетика. Майката на сребърната медалистка в скока на височина от Рио 2018 Мирела Демирева Валя е възмутена от поведението на Михайлов. “Нямам думи. Федерацията дава луди пари, за да кърпи пистата и да можем да тренираме. Ако стъпим на тревата ни правят на луди. А той минава с джипа и пистата става на нищо. Толкова ли не може да извърви 100 метра”, коментира треньорката на младите ни спринтьори. Министър Красен Кралев също взе отношение по случая. Според него постъпката на Михайлов не е редна, макар да няма изрична забрана. По принцип по пистата могат да се движат линейки и пожарни автомобили в изпълнение на служебните си задължения. Стадион “Васил Левски” се ползва от футболния съюз срещу наем, а собственик е държавата.  Георги Кузев пое поста през 2013-та, а преди това работеше в БФС като директор на търговския отдел и отговаряше за маркетинга и рекламата. Преди него длъжността изпълняваше Антон Попов.", "date": "2019.06.13", "title": "Уволниха шефа на Националния стадион „Васил Левски“"}
{"url": "https://www.faktor.bg/bg/articles/layf-stayl/klyuki/tramp-prekrasti-prints-charlz-na-prints-na-kitovete", "text": "Буквените, правописни и синтактични грешки на Доналд Тръмп в постовете му в Туитър вече не могат да се преброят, но тази, която направи днес, може би ще остане една от най-прочутите му, предаде БТА, цитирайки Франс прес. Разказвайки с кои чужди лидери е имал в последно време срещи, Тръмп написа в Туитър: „Говоря всеки ден с чужди правителства. Съвсем наскоро срещнах английската кралица, принца на китовете, британския премиер, френския президент и полския президент“. Странният „принц на китовете“, който се появи в туита на Тръмп, всъщност е британският престолонаследник Чарлз, който е принц на Уелс. Титлата му беше „сменена“ от Тръмп заради буквена грешка. На английски Уелс се пише Wales, а китове -  whales. Малко след появата на туита с грешното изписване, той беше изтрит от Тръмп и заменен с вярно изписаната дума, но потребителите на социалните мрежи вече бяха започнали да се шегуват с допуснатата грешка. Тръмп се срещна с принц Чарлз по време на визитата си във Великобритания от 3 до 5 юни. За тази среща миналата седмица Тръмп каза, че двамата са разговаряли час и половина вместо предвидените 15 минути. Принцът говорил през повечето време и разговорът бил посветен на климатичните промени, разказа Тръмп.", "date": "2019.06.13", "title": "Тръмп \"прекръсти\" принц Чарлз на \"принц на китовете\""}
{"url": "https://www.faktor.bg/bg/articles/vasil-ivanov-se-vrashta-v-nova-tv", "text": "Журналистът Васил Иванов връща в Нова ТВ, съобщават от медията. Новината дойде ден, след като стана ясно, че от телевизията си тръгват едни от най-популярните ѝ лица - Миролюба Бенатова и Генка Шикерова. \"Нов проект за журналистически разследвания ще предложи NOVA през есенния телевизионен сезон. От септември зрителите отново ще имат възможност да проследят как журналистът Васил Иванов разобличава престъпни схеми за корупция, кражби и измами. Той се завръща в медията с подписан авторски договор, след личната покана на собственика на „Адванс Медия Груп“ Кирил Домусчиев\", гласи официалното съобщение за тв трансфера. Според написаното \"Васил Иванов е един от най-силните разследващи журналисти в последните 14 години в българския ефир\". \"За този период той е автор на емблематични разкрития. В неговите репортажи са уличени редица висши държавни и общински чиновници в корупция и други злоупотреби с власт. Както те, така и десетки кметове и директори на агенции, разследвани от Васил Иванов, губят постовете си. В последствие много от тях са осъдени. Като разследващ журналист на NOVА, Иванов разкри и показа още десетки порочни и престъпни схеми. Зрителите помнят как бе прехвърлен на негово име бронираният служебен автомобил на Главния прокурор, с което журналистът доказа системни нарушения на някои от нотариусите. До напускането му на медията през 2017 г., той ръководи сформирания от него разследващ екип\", заявяват още от медията със сменена собственост. Васил Иванов напусна Нова ТВ през април 2017 г. заради \"системна цензура, налагана от Дарина Сарелска, директор на \"Новини и актуални предавания\", както самият той посочи тогава. Журналистът разказа, че шефката му спирала материали, които не били неудобни за нейни роднини.", "date": "2019.06.13", "title": "Васил Иванов напуска Канал 3, връща се в Нова ТВ"}
{"url": "https://www.faktor.bg/bg/articles/razreshiha-sas-zakon-kampinguvaneto-izvan-plazhovete", "text": "Парламентът прие окончателни промени в Закона за устройството на Черноморското крайбрежие. С измененията се въвежда законова възможност извън територията на морските плажове и местата за официално къмпингуване да се създават зони, в които е разрешено временното разполагане на палатки, кемпери и каравани. Досега нямаше въведени законови правила относно това. Вносителят на промените – народният представител от ВМРО Искрен Веселинов, посочи, че предстои да бъде изготвена наредба с правила за определяне на местата и регламентиране на глоби. Той обясни, че санкциите ще влязат в сила една година след определянето на местата за къмпингуване. Законът предвижда още и в местата, които не се категоризират като къмпинги, да се разрешава поставянето на обекти за обслужване на отдиха и туризма без търговско предназначение като кътове за отдих, беседки, заслони, пейки, маси, информационни табла, чешми, дървени огради, скари и други, които не представляват строителство.", "date": "2019.06.13", "title": "Разрешиха със закон къмпингуването извън плажовете"}
{"url": "https://www.faktor.bg/bg/articles/angelkova-neobhodimo-e-da-ima-pravila-za-kampinguvaneto", "text": ". В диалог с неправителствения сектор ще изготвим наредбата за определяне на местата за къмпингуване. Това каза пред журналисти в парламента министърът на туризма Николина Ангелкова, предаде Агенция „Фокус“. „Искам да благодаря на народните представители, че подкрепиха предложените промени в Закона за устройството на черноморското крайбрежие най-вече в частта с административно-наказателните разпоредби и всичко, свързано с това да опазим дюните, природата и да се създаде ред по отношение на стопанисването и управлението на неохраняемите плажове“, заяви Ангелкова.  Тя посочи, че по отношение на промените, свързани с къмпингуването, е необходимо да има правила, които да позволят това да се случва по начин, по който се опазва природата. „Много е важно да имаме диалог с неправителствения сектор и ние като Министерство на туризма винаги сме изразявали тази позиция. Факт е, че народните представители дадоха изключително дълго време за дебатиране на наредбата, която ще организира всички места, където това би могло да се случи и ще даде възможност на всички участници в този процес да изразят становище. Заедно с колегите от четирите министерства – Министерството на туризма, МРРБ, МОСВ и МЗХГ, ще стартираме работа с изпращане на покани за участие до всички заинтересовани страни“, обясни Ангелкова. Тя изрази надежда това да успее да се случи в рамките на поставения от Народното събрание 6-месечен срок.", "date": "2019.06.13", "title": "Ангелкова: Необходимо  е да има правила за  къмпингуването"}
{"url": "https://www.faktor.bg/bg/articles/etsb-narastva-delat-na-evroto-kato-vtorata-nay-znachima-valuta-v-sveta", "text": "Глобалното използване на еврото се повиши от рекордно ниските нива, достигнати през миналата година, най-вече за сметка на намаляване на дела на долара поради нестабилността на американската политика и опасенията за повишаване на лихвените проценти в САЩ, съобщи в четвъртък Европейската централна банка, цитирана от Ройтерс и БНР. Използването в глобален план на еврото, което е втората най-широко използвана валута в света след долара, спадна през последното десетилетие до исторически минимум. Отскокът от този рекордно нисък дял в последно време обаче сякаш показва както притесненията по отношение на американската политика, така и нарастващото доверие за бъдещето на еврозоната, която оцеля при най-големия си тест по време на дълговата криза в региона. Според ЕЦБ делът на еврото нараства в световните валутни резерви, в депозитите, при емитирането на дългове и при непогасените кредити, докато ролята му на една от водещите валути остава като цяло стабилна. В световните валутни резерви делът на еврото нараства с 1,2% до 20,7%, докато делът на долара се понижава с 0,2% до 61,7%. Въпреки че делът на щатската валута продължава да бъде много по-голям, тези 61,7% представляват исторически минимум за долара, откакто съществува еврото. Пазарният дял на долара е намалял през последното десетилетие, тъй като страните диверсифицират техните резерви с по-малки по значимост валути, включително японската йена и китайския юан (ренминби). \"Някои нововъзникващи пазарни икономики продадоха валутни резерви, за да стабилизират местните си валутите в условията на по-строги финансови условия и обръщане на капиталовите потоци. Голяма част от тези интервенции се състояха в щатски долари, което механично подкрепи дела на еврото\", показват анализът на ЕЦБ.. \"Предварителните доказателства сочат, че опасенията за едностранни американски санкции може би са друг фактор, подкрепящ диверсификацията на потрфейлните резерви на някои централни банки, като например Руската централна банка\", посочи ЕЦБ, добавяйки че руските търговски банки също така се страхуват, че санкциите могат да ограничат способността им да извършват сделки в долари. \"Китай също намали притежаваните американски ценни книжа през 2018-а година с около 60 млрд. долара в условията на ескалиращо напрежение в световната търговия\", се посочва в доклада на ЕЦБ. При емитирането на дълг в чуждестранна валута пазарният дял на еврото се увеличава с 2,5% до 22,7%, тъй като по-силният долар, заедно с по-високите лихвени проценти в САЩ, предизвикват загриженост относно по-високите разходи за обслужване на дълга, особено в развиващите се пазарни икономики. При глобалните кредити пък пазарният дял на еврото се повишава с 0,8% до 19,3%, докато при ежедневната търговия с чуждестранна валута (на forex пазара), този дял се увеличава с 0,7% до 37,7%, добави ЕЦБ.", "date": "2019.06.13", "title": "ЕЦБ: Нараства делът на еврото като втората най-значима валута в света"}
{"url": "https://www.faktor.bg/bg/articles/putinyungend-detsata-za-ruskata-voyna", "text": "След като Русия атакува Грузия през 2008 и Украйна през 2014 година, милитаристичната политика се превърна в норма за руското общество. Нещо повече, войнствената пропаганда е насочена не само към възрастните – тя обхваща и децата. Кремъл активно влияе върху неоформената детска психика и се опитва да внуши на децата, че участието в руските войни – това е „свещен дълг“ на всеки гражданин на Русия. Пропагандата се подсилва с реална военна подготовка на децата, за да бъдат привлечени те в бъдещи военни операции. Трябва да отбележим, че военно-пропагандната работа обхваща не само руските деца, но и децата, живеещи в окупираните територии, както и децата от страни-съюзници на Русия (Беларус, Сърбия). Подобна милитаризация е заплаха не само за самите непълнолетни, но и за страните, които вече са обект, или са потенциални цели на руската агресия. През 2009 година президентът на РФ Путин възобнови паравоенната организация ДОСААФ (Доброволна общност за съдействие на армията, авиацията и флота) от времената на Съветския съюз, пише сайтът  който прави разследване на тази тема. На свой ред обновеният ДОСААФ става база за създаването на военизираната детска организация „Юнармия“. Путин и Шойгу (министър на отбраната на РФ) създават  „Юнармия“ е най-известната извън границите на Русия част от руската система  за военна подготовка на деца, която някои критици на руския режим неофициално наричат „Путинюгенд“ (по аналогия с „Хитлерюгенд“). Впрочем „Юнармия“ е само незначителна част от комплексната система за военно възпитание на непълнолетни. Мащабите на привличане на руските деца към военната подготовка са много по-широки. Но през последните 10 години Русия стига значително по-далече. Руското Министерство на образованието (в сътрудничество с Министерство на отбраната, ФСБ, МИС, МВР, Следствения комитет и други държавни органи) е открило хиляди кадетски класове в обикновените общообразователни училища. Кадетският клас е специализиран военен клас в нормално училище (за деца от 7 до 18 години). Децата в тези класове ежедневно носят военна униформа и след нормалните часове по общообразователната програма в училището, остават във втората половина на деня за занятия по военна подготовка. Взависимост от училището, военните класове приемат ученици от 5 клас (от 11 години) или дори от първи клас (от 7 години). През 2014 година в Русия вече са съществували 177 кадетски корпуса на Министерство на отбраната (почти 62 хиляди деца) и 7 хиляди кадетски класа в общообразователни училища на Министерство на образованието и науката (при средно 20-25 ученика в клас, това са още 140-175 хиляди деца). След 2014 година обаче са открити много нови кадетски класове. Например в Москва първият кадетски клас се появява едва през 2014 година (в регионите към този момент те са вече доста), но през 2017 година вече в 168 московски училища има кадетски класове. През 2018 година в кадетските класове в столицата Москва се обучават 12,5 хиляди деца. В регионите количеството кадети също стремително нараства. Например в Приволжски федерален окръг, където живее близо 20% от населението на Русия, през 2012 година е имало 22 хиляди кадети, а през 2017-а вече са 41 хиляди. Тоест като цяло в кадетските класове в Русия по състояние към 2018 година може да се обучават наколко стотин хиляди деца. И тука става дума за деца от 7 годишна възраст в обикновени общообразователни училища. Тези деца всекидневно носят военна униформа, и в допълнение към обичайната училищна програма посещават занятия с военно направление (от военна история до огнева подготовка), и ходят на военни полигони. На подчинение към Министерство на отбраната на Русия са и така наречените кадетски корпуси и кадетски училища. Кадетските корпуси са училища-интернати за военна подготовка на деца, учещи в средните класове (след 11 години). [Всичко, което трябва да знаете за кадетските корпуси и класове (рус.)]. В ограничено количество такава форма на военна подготовка е нормална практика в различни страни, включително и в Украйна. В същото време нараства не само количеството деца, привлечени в системата за военна подготовка. Увеличава се и качеството на тази подготовка. В училищата се създават нови специализирани кабинети, стрелбища, закупуват се симулатори за стрелба, тренировъчно оръжие, включително и мини и гранати, както и друго оборудване за тренировки. Кремъл отделя особено внимание на  Непълнолетни, които изцяло зависят от държавата и нямат възможност да се откажат от участие в такива инициативи на властта или от учебно-възпитателни заведения. 9 май е превърнат в кулминация на военната пропаганда и милитаризацията на децата и младежите, когато се провеждат така наречените „паради на предучилищни войски“ и „паради на детски колички“. Един от начините за военна подготовка на децата са военно-патриотичните клубове към храмовете на Руската православна църква (РПЦ). В сайтовете на много от руските храмове има отделен раздел или страница с информация за наличието и дейността на такъв клуб към храма. Занятията по военна подготовка преминават в помещения, принадлежащи на църквата, под ръководството на „свещеници“.  Освен в тези клубове за военна подготовка, в храмовете допълнително занимават децата и в неделните училища. Към храмовете има и „центрове за военно-патриотична подготовка“. Допълнително РПЦ организира детски военни лагери. В църквите кадетите дават клетва, „свещеници“ благославят кадетите за „успешно провеждане на стрелби от бойно оръжие“, вземат непосредствено участие в организирането на други мероприятия, насочени към подготовката на детската армия на Путин. Освен всичко изброено, важен елемент в системата за военна подготовка на децата, съществуват различни паравоенни организации, като казашките общества, „Съюзът на доброволците от Донбас“, „Съюза на ветераните от Афганистан“, Руска военно-историческа общност, „Бойно братство“ и много други. Възрастните членове на тези организации обикновено имат опит от войните (Чечня, Грузия, Украйна, Сирия) и организилат военни клубове и летни тренировъчни лагери за деца. Към април 2017 различните военни клубове за деца са минимум 5,5 хиляди.", "date": "2019.06.13", "title": "\"Путинюнгенд\": Деца за руската война (Видео)"}
{"url": "https://www.faktor.bg/bg/articles/pravnata-komisiya-podkrepi-vrashtaneto-na-nadvzetite-partiyni-subsidii", "text": "До края на 2020 г. партиите и коалициите трябва да върнат доброволно надвзетите суми от държавната си субсидия, в противен случай започва да тече лихва. Това решиха депутатите от Правната комисия в парламента, гласувайки на второ четене промените в Закона за политическите партии, съобщава БГНЕС. Законопроектът е внесен от Министерски съвет, а с него се цели въвеждането на стриктна уредба за формирането, изчислението и изплащането на държавната субсидия за политическите партии и коалиции. „За тези, които получават субсидия, а не върнат доброволно, от втория им транш за 2019 г. ще получат 70%. Вторият транш ще бъде преизчислен по разпоредбите на този законопроект. От всички следващи траншове по 50%“, обясни заместник-министърът на финансите Росица Велкова. Тя подчерта, че общата сума, която партиите трябва да върнат в държавния бюджет е 14,6 млн. лв. Предстои депутатите до одобрят окончателните текстове в пленарна зала. Припомняме, че след проверката на Върховна административна прокуратура стана ясно, че на петте политически партии и коалиции /ГЕРБ, БСП за България, Обединени патриоти, ДПС и ВОЛЯ/ неправилно са изплатени суми, значително надвишаващи полагащата се субсидия от 11 лв. за един действителен глас, в нарушение на разпоредбите на чл. 25, чл. 26 и чл. 27 от Закона за политическите партии /ЗПП/. По същия незаконосъобразен начин е формирана и разпределена субсидията за политическите партии по чл. 26 от ЗПП, които не са представени в Народното събрание, но са получили не по-малко от едно на сто от всички действителни гласове на последните парламентарни избори.", "date": "2019.06.13", "title": "Правната комисия подкрепи връщането на надвзетите партийни субсидии"}
{"url": "https://www.faktor.bg/bg/articles/desislava-atanasova-rumen-radev-oshte-ne-e-otgovoril-kak-e-finansirana-kampaniyata-mu-ot-sotsialnoslabi", "text": "Имаше пълен консенсуса за връщане на надвзетите суми при партийните субсидии, съобщи в предаването \"Плюс-минус\"  по Нова телевизия депутатът от ГЕРБ Десислава Атанасова. Във връзка с намаляването на партийните субсидии до 1 лв. тя коментира, че  още през 2016 г. ГЕРБ са предложили намаляването на субсидиите на 1 лв., съобразявайки се с референдума, на който гласуваха 2,5 млн. граждани. \"Отново сме обсъждали и по-късно намаляването на субсидиите, в момента вече има правителствено решение, което мина на първо четене и получихме подкрепа от \"Обединени патриоти\" и \"Воля\". Очакваме следващата седмица да разгледаме окончателно въпроса\", каза Атанасова. Отговаряйки на репликата на Пенчо Милков от БСП, че това е кризисен ПР, Атанасова каза, че ГЕРБ не е в криза, тъй като е най-одобряваната политическа криза. Според социалиста \"политическата система трябва да бъде светла, забранено е финансирането от юридически лица, с 1 лв. не може да се финансира политическа дейност. \"С подобна сума досега успяваме да достигаме до хората, ние нямаме на влог пари  от субсидиите\", посочи още Милков. 1 лв. ще доведе до фалит, опасява се той. \"От 2015 г. има няколко внесени предложения от Георги Кадиев и от Велизар Енчев, когато не са от парламентарните групи, както и от Реформаторския блок. Общите предложения са между 5 и 6 лв.\", поясни Атанасова. По отношение на становището на президента Румен Радев, че управляващите партии нямат нужда от субсидии, защото се финансират от властта,  Атанасова коментира, че не е изненадващо приликите между изказванията на Александър Симов от БСП и президента. \"Радев все още не е отговорил на един въпрос: как е финансирана кампанията му от социалнослаби, които не знаеха, че са участвали в тази кампания\", посочи Атанасова. Тя попита Пенчо Милков дали БСП са върнали парите на брата на техния депутат, който е обвинен за участие в организирана престъпна група. Милков каза, че само съдът може да каже кой участва в организирана престъпна група. \"Има партии, които са натрупали десетки милиони на влог, това е партия ГЕРБ\", отговори Милков.", "date": "2019.06.13", "title": "Десислава Атанасова: Румен Радев още мълчи как е финансирана кампанията му от социалнослаби"}
{"url": "https://www.faktor.bg/bg/articles/pochina-general-komandval-voyskite-na-agresora-v-donbas", "text": "Генерал-лейтенант Сергей Юдин (Тамбов), който командваше окупационните сили на територията на Донбас, почина в Русия. Това съобщава служителят на украинските въоръжени сили Анатолий Стефан (Stirlitz), посочва сайтът 62.ua. По думите му генерал-лейтенант Ихтаминт Сергей Сергеевич е издъхнал внезапно на 10 юни. Същият, известен още като Тамбов, през  2015 г. ръководи войските на агресора в Донбас. Според биографията на Юдин, изготвена от Агенцията по разузнаване той е трябвало да участват във военната интервенция на Русия срещу Украйна, като през април 2012 е назначен за един ръководителите на руските въоръжени сили. Година и място на раждане: 1959 г., Баку, Азербайджан. Образование:  Бакинско висше командно училище по комбинирани оръжия - през 1984 г .;  Комбинирана оръжейна академия на въоръжените сили на Руската федерация - през 1993 г ​​.;  Академия на Генералния щаб на въоръжените сили на Руската федерация - през 2004 г.  От 2004 до 2016 година заема различни висши длъжности в руските въоръжени сили, като и до днес е началник на организационно-мобилизационния отдел на Западния военен окръг (Санкт Петербург) на Въоръжените сили на Русия. Боен опит: участник в \"чеченските\" кампании през 1995 и 2000 година. За пряко участие в военни действия на територията на Украйна и изпълнението на наказателните акции на Кремъл с указ на президента на Руската федерация от 11 юни 2016 г. № 276, генерал-майор Юдин Сергей Сергеевич получи военно звание \"генерал-лейтенант\".", "date": "2019.06.13", "title": "Почина генерал, командвал войските на окупатора в Донбас"}
{"url": "https://www.faktor.bg/bg/articles/boris-dzhonsan-parvi-vav-vota-za-lider-na-torite", "text": "Бившият британски външен министър Борис Джонсън получи най-много гласове на първия кръг на изборите за нов лидер на британската Консервативна партия, предадоха БТА. Джонсън получи 114 гласа. Следва го външният министър Джереми Хънт с 43 гласа и министърът на околната среда Майкъл Гоув с 37 гласа. Кандидатите Мат Ханкок, Саджид Джавид, Доминик Рааб и Рори Стюарт получиха съответно 20, 27, 23 и 19 гласа. От надпреварата отпадат Естер Маквей, Андреа Ледсъм и Марк Харпър, получили съответно 9, 11 и 10 гласа. Изискването беше на първия тур да се съберат най-малко 17 гласа. Вторият кръг на гласуване ще бъде на 18 юни. Следващи кръгове ще има на 19 и 20 юни. Гласуването ще продължава, докато останат двама претенденти за поста на Тереза Мей. Измежду тях ще избират всички членове на Консервативната партия (около 160 000 души) с гласуване по пощата. Победителят ще бъде обявен в седмицата, започваща от 22 юли. Той ще бъде следващият британски премиер.", "date": "2019.06.13", "title": "Борис Джонсън първи във вота за лидер на торите"}
{"url": "https://www.faktor.bg/bg/articles/novini/balgariya/vmro-ochevidno-1-lev-ne-garantira-nezavisimostta-na-partiite-iskame-debat", "text": "\"Законът, който ние внесохме не забранява къмпирането, а въвежда санкция за безразборното къмпиране, което има епидемичен характер, оставя след себе си тонове отпадъци и нанася вреди на природата\", заяви пред бТВ заместник-председателят на ВМРО и депутат от ОП Искрен Веселинов. \"Нормална практика е върху дюните да не се къмпингува, да се поставят каравани и палатки. Не приемам обвинението, че сме радикални само към къмпингите, а допускаме строителство върху тях. Строителството е забранено и трябва да бъде санкциониране. Но не съм съгласен да противопоставяме малкото на голямото безобразие\", коментира той. По думите му, защитниците на природата едновременно с това настояват за диво къмпингуване. Той обясни, че дивото къмпингуване ще бъде забранено, но ще има места, където при спазването на определени условия за хигиена и сигунлост ще има свободни, екологични плажове и биваци. \"Не е логично и естествено да се обявяват срещу закон, който опазва природата, дюните\", каза още той. Веселинов призна, че Ангелкова е била резервирана, но обясни, че не става дума за намеса в ресора \"туризъм\", а устройствен проблем. \"Ние искаме дебат за това, колко голяма да бъде партийната субсидия. Тя трябва да решава сериозни партийни нужди, а не да се ползва за различни екзотични нужди. Очевидно 1 лев не гарантира независимостта на партиите. В такъв случай трябва да решим дали да не променим системата за финансиране на партията\", коментира Веселинов, въпреки, че ВМРО подкрепи предложението на ГЕРБ. Според него, членският внос е недостатъчен, особено за по-малките партии. \"", "date": "2019.06.13", "title": "ВМРО: Очевидно 1 лев не гарантира независимостта на партиите, искаме дебат"}
{"url": "https://www.faktor.bg/bg/articles/direktiva-na-es-vseki-bashta-ima-pravo-na-10-dni-otpusk-okolo-razhdaneto", "text": "Съветът на Европейския съюз (обединяващ представители на държавите членки) прие Директива за равновесието между професионалния и личния живот на родителите и хората, полагащи грижи, предаде пресслужбата на институцията. Целта е да се увеличи участието на жените на пазара на труда и използването на отпуск по семейни причини и гъвкави схеми на работа, пише 24 часа. Новият законодателен акт предвижда също така възможности работниците да получават отпуск за грижи за роднини, които се нуждаят от подкрепа. Това означава, че родителите и хората, полагащи грижи, ще могат по-добре да съвместяват професионалния и личния си живот, а предприятията ще се възползват от по-мотивирани работници, се казва в съобщението. Бащата или вторият родител ще може да ползва най-малко 10 работни дни отпуск около момента на раждане на дете, които се заплащат в размер, равностоен на определения в момента на равнището на ЕС размер на отпуска по майчинство. Правото на отпуск по бащинство не подлежи на изискване за натрупан стаж. Заплащането му обаче може да бъде обвързано с изискване за шест месеца натрупан стаж. Държавите членки с по-щедри системи за родителски отпуск ще могат да запазят настоящите си национални разпоредби Индивидуално право на 4 месеца родителски отпуск, от които 2 месеца са непрехвърляеми между родителите и са платени. Равнището на заплащане и възрастовата граница на детето ще бъдат определени от държавите членки Нова концепция на равнище ЕС за работещи, които полагат грижи за роднини, нуждаещи се от грижи или помощ поради сериозни здравословни причини. Хората, полагащи грижи, ще могат да ползват 5 работни дни годишно. Държавите членки могат да използват различен референтен период, могат да дават отпуск за всеки случай поотделно и могат да въвеждат допълнителни условия за упражняването на това право Правото на родителите да ползват тези схеми беше разширено, за да обхване и работещите хора, полагащи грижи. В България бащите имат право на 14 календарни дни платен отпуск от датата на раждане. След навършване на 6 месеца на детето бащата може да поеме грижата и съответно паричното обезщетение от майката за остатъка до 410 дни.", "date": "2019.06.13", "title": "Директива на ЕС: Всеки баща има право на 10 дни отпуск около раждането"}
{"url": "https://www.faktor.bg/bg/articles/novini/svyat/putin-uvolni-dvama-generali-ot-mvr-zaradi-sluchaya-golunov", "text": "Руският президент Владимир Путин е уволнил днес двама генерали от полицията, въвлечени в дискредитиращ криминален случай с журналист, който вчера предизвика масов протест и арести в Москва, предаде Ройтерс. Разследващият журналист Иван Голунов от сайта „Медуза“ бе задържан в руската столица миналата седмица и обвинен в опит за продажба на наркотици. Обвиненията обаче бяха свалени във вторник в рядък обратен завой за властите пред лицето на сериозни критики от страна на медии и политици. Кремъл обяви днес, че Путин е уволнил двама високопоставени полицейски служители с ранг генерал-майор.   Говорителят на Кремъл Дмитрий Песков заяви, че ще има проверка на сигналите за необоснована проява на жестокост от страна на органите на реда по време на вчерашните арести.", "date": "2019.06.13", "title": "Путин уволни двама генерали от МВР заради случая \"Голунов\""}
{"url": "https://www.faktor.bg/bg/articles/novini/svyat/severna-makedoniya-nyama-da-poluchi-data-za-pregovori-s-es-prez-tova-lyato", "text": "Македония няма да получи дата за преговори с ЕС през това лято, информира премиерът на страната Зоран Заев след срещата с германския канцлер Ангела Меркел в Берлин, като отбеляза още, че Бундестага ще одобри започването на разговорите за членство със Скопие през септември, предава македонският „Фокус“. Освен това министър-председателят изрази убеждение, че Северна Македония ще започне преговори със Съюза през тази година. „Канцлерът Меркел ме информира, че Бундестагът ще вземе решение за одобряване на започването на преговори между ЕС и Северна Македония през септември. На срещата канцлерът подчерта, че Северна Македония е изпълнила очакваното и че Берлин гледа на това много позитивно. В Германия, както и в други държави-членки, резултатите от реформите, подчертани в доклада на Европейската комисия, са безспорно признати и препоръката на ЕК за започване на преговори за членство в ЕС е положителна“, написа Заев в своя профил във „Фейсбук“.", "date": "2019.06.13", "title": "Северна Македония няма да получи дата за преговори с ЕС през това лято"}
{"url": "https://www.faktor.bg/bg/articles/kristian-vigenin-ninova-otvori-mnogo-frontove-sreshtu-sebe-si", "text": "\"Съжалявам, че стигнахме до оставка, защото тези резултати на избори не предполагаше оставка на лидера на БСП\". Това заяви в \"Лице в лице\" по БТВ Кристиан Вигенин, член на НС на БСП. \"Не бяха предвидени следващите стъпки, емоционалната стъпка на Корнелия Нинова ме убеждава, че изходът е един - колкото и неприятно да е за Нинова, в момента нямаме оставка. Всичко, което се случи след това, показва, че това е грешка, надявам се тя да оттегли оставката си в неделя или да каже, че формално оставка не е внесена\", каза Вигенин. Той отрече да е консултирал този призив с лидера на БСП. Вигенин призова за примирие в партията. \"Краят на мандата на Нинова е следващата година, вътрешната опозиция отиде твърде далеч в критиките си и не представи и себе си в добра светлина\", категоричен бившият външен министър. Той дори каза, че подобни действия са демотивиращи за партията. \"В самия Национален съвет се формира \"Коалиция на реванша\", в която влизат несъвместими помежду си хора, но са против Нинова. Тя отвори много фронтове срещу себе си, тъй като стратегията й беше за бърза промяна в БСП и предсрочни избори. Самата опозиция също не е готова на смислена алтернатива\", отсече Вигенин. \"Нинова каза, че подава оставка с мотив всички членове да направят избор за нов председател, но правила не бяха приети. Формално, нейните намерения не могат да бъдат реализирани. Сега е най-важното да си върнем позициите в местната власт. Трябва да попреглътнем всеки егото си и да тръгнем обединени към местните избори. Това означава щети върху имиджа на Корнелия Нинова и други хора, които стигнаха до крайности, предупреди Вигенин.", "date": "2019.06.13", "title": "Кристиян Вигенин: Нинова да оттегли оставката си в неделя или да каже, че оставка не е подавана!"}
{"url": "https://www.faktor.bg/bg/articles/terem-shte-pravi-osnoven-remont-na-vertoletite-mi-17-i-mi-24", "text": "ържавната компания \"Терем\" ще прави основен ремонт на вертолетите Ми-17 и Ми-24 срещу 38.7 млн. лева. Министерството на отбраната е сключило на 12 юни рамково споразумение за четири години с \"Терем Холдинг\", която ще работи с подизпълнител - дружеството \"Терем-Летец\". 67% от тази сума –25,93 млн. лв., ще отидат в три руски компании, посочва \"Дневник\". Това са дружеството \"Вертолеты России\", което ще достави оборудването, необходимо за ремонта и ще получи 31% от общата стойност на поръчката. \"Уралският завод за гражданска авиация\" ще направи основен ремонт на двигателите срещу 34% от сумата, а \"150 авиоремонтен завод\" и \"Московският вертолетен завод\" ще извършат ремонт на спомагателни съоръжения срещу 2% от стойността на поръчката. Поръчката предвижда да бъдат ремонтирани два вертолета Ми-17 и четири Ми-24. При пускането на поръчката през лятото в документацията имаше гаф и не ставаше известно точно колко машини ще се ремонтират. Прогнозната стойност на ремонтите беше над 31 млн. лв. До обявяване на поръчката се стигна, след като падна последният летящ Ми-17, който се използваше за гасене и на пожари. От общо 28 хеликоптера в армията тогава летяха едва 8. От 5 хеликоптера Ми-17 не лети нито един, от 5 Ми-24 пък лети само един. Ремонтът на българските щурмови самолети Су-25, който ще е за поне 100 млн. лв., не може да започне заради оръжейни санкции срещу Беларус. Съветът на ЕС удължи ембаргото срещу Беларус с още една година през февруари. Санкциите са наложени още през 2004 г. и важат за оръжия и оборудване, които биха могли да се използват за вътрешни репресии. Санкции срещу Беларус няма, както и срещу Руската федерация, когато става въпрос за договори, сключени преди 2014 г, и за ремонт на техника на въоръжение в българската държава, твърдят от ръководството на Министерството на отбраната.", "date": "2019.06.13", "title": "\"Терем\" ще ремонтира вертолети Ми-17 и Ми-24, половината от парите отиват в Русия"}
{"url": "https://www.faktor.bg/bg/articles/traycho-traykov-nyakoi-si-predstavyat-badeshteto-samo-s-ruski-yadreni-reaktori", "text": "\"Бъдещето на енергетиката не е във въглищата. Възможно е да има умни дигитални мрежи, докато тук някои си представят само руски ядрени реактори\", заяви Трайчо Трайков в студиото на \"Плюс-минус\" по Нова телевизия. Така бившият енергиен министър отговори на изразеното мнение от Еленко Божков, член на Стратегическия съвет за развитие при президента Румен Радев, че \"АЕЦ \"Белене\" е неизбежен проект, въпреки че правителството прави всичко възможно да го избегне\". \"Росатом\" е един от малкото инвеститори, те няма как да не искат политически гаранции за проекта. Това обаче не означава, че искат фиксирана цена. Единствената гаранция от държавата е за политическа сигурност, която има финансови измерения. Представете си че утре зелени или други противници дойдат в България и решават да прекратят проекта, какво да се прави\", попита Божков. \"С тази заявка започваме в много слаба позиция, ако на руснаците им обещаеш, че нещо е неизбежно, можем да видим определен тип търговско поведение. Сега изглежда не много възможен - може да стане възможен само при две условия - или енергията да е задължение да бъде купувана на 4 пъти по-висока от сегашната, или държавата да я компенсира от парите на данъкоплатците\", отговори Трайков. \"Дали тази гаранция, която се иска в този си вид, трябва да се види дали не трябва да се изключва атомната централа от мрежата\", каза Трайков. Това е абсурд, репликира Божков. \"Първо от ядрена сигурност, това е най-лошото и опасно една централа да остане сама\", добави експертът. Трайков от своя страна попита какво щеше да се случи днес, ако имахме построена централа и на разположение 4000 мегавата. В коментар на репликата от вчера на Богомил Манчев, че цената на тока ще скочи 4 пъти, Божков каза, че има определени аргументи в подкрепа на подобна теза. \"Цената на квотите се увеличава, защото се ограничава количеството на емисиите, дори в момента това може да рефлектира през септември и да се увеличи цената на тока. Цената на тока в момента се компенсират от един фонд, където има пари от продажба на емисионни квоти, ако ги намалим с 25% за България, това ще доведе до необходимост от увеличаване на цената на тока\", категоричен е Божков.", "date": "2019.06.13", "title": "Трайчо Трайков: Само в руските ядрени реактори ли е бъдещето ни?"}
{"url": "https://www.faktor.bg/bg/articles/ministerstvoto-na-turizma-s-dve-nagradi-na-nay-prestizhniya-festival-za-reklama-v-balgariya-fara", "text": "Министерството на туризма стана единствената държавна организация с престижни творчески награди на фестивала за реклама и комуникации ФАРА 2019. Това е и първото сериозно отличие за креативност в кампания на държавна институция в България. Туристическата кампания на България във Великобритания „Голямата размяна / The Great Swap” спечели най-трудната и престижна награда в националния фестивала – отличие в категорията Кампания в категория „Услуги“. На проекта The Great Swap беше присъдена сребърна награда, като злато и бронз в категорията не бяха връчени. Кампанията се състезава в категория „Услуги“ наред с всички кампании в сферата на услугите. Кампанията беше отличена и със Сребърна награда в категорията „Креативно използване на медия – креативно използване на съществуващи формати“. В тази категория проектът получи сребро като отново злато не се присъжда. Творческата кампания „Голямата размяна / The Great Swap” е проект на рекламната агенция McCann Sofia. ФАРА е вторият фестивал за реклама и комуникации за изминалия месец, на който кампанията The Great Swap получава големи награди. В проведения на 16-ти май фестивал ПР Приз кампанията взе Злато в категория „Комуникационен проект в публичния сектор“ и сребро в най-оспорваната категория „Дигитална кампания или проект“. 32 агенции участваха с общо 324 рекламни проекта в тазгодишното юбилейно издание на ФАРА. Фестивалът навърши 20 години и отбеляза годишнината с две церемонии и една юбилейна категория „The best of the first 20”. ФАРА се проведе за четвърта поредна година в Пловдив между 6 и 9 юни като част от културната програма на „Пловдив 2019“. Кампанията The Great Swap („Голямата размяна“), която получи престижните награди, е част от комуникацията на страната ни като туристическа дестинация за сезон 2018-19 г и по-забавен и нестандартен начин привлече интереса на британските туристи през последните месеци. Кампанията е не само креативна, но и ефективна и допринесе за ръст на туристическите посещения от Обединеното Кралство у нас.", "date": "2019.06.13", "title": "Министерството на туризма с две награди на най-престижния фестивал за реклама ФАРА"}
{"url": "https://www.faktor.bg/bg/articles/zakopchaha-6-ma-sled-spetsaktsiya-v-botevgrad", "text": "Шест души са задържани при специализирана полицейска операция на територията на община Ботевград. Това съобщиха от ОДМВР - София.  Полицейската операция е проведена на 12 юни между 12.00 и 20.00 часа на територията на община Ботевград. Тя е насочена към противодействие на престъпността, опазване на обществения ред и осигуряване на безопасността на движението и е с участието на служители от криминална, охранителна, икономическа и пътна полиция към ОДМВР - София, колегите им от районното управление в града, служители на Дирекция „Жандармерия“ и представители на НАП и БАБХ.  В хода на полицейските действия са проверени общо 248 души и 195 моторни превозни средства. За констатирани различни нарушения са съставени общо 81 акта, от които 63 по Закона за движение по пътищата и 14 по Закона за българските лични документи. Съставените фишове са 35. Издирено е едно лице, обявено за общодържавно издирване. Задържани са шестима души. На осем граждани са съставени предупредителни протоколи.  Около 14.25 часа в с. Литаково е установен и задържан 33-годишен водач на лек автомобил „Фиат Пунто“, шофирал без съответното свидетелство в едногодишния срок от наказването му по административен ред за същото деяние. Срещу нарушителя е образувано бързо производство.  В с. Скравена, икономически полицаи от областната дирекция инспектирали магазин за хранителни стоки. В намиращо се в непосредствена близост до обекта помещение са открити и иззети 220 къса цигари без акцизен бандерол. Регистрирана е преписка по случая.  При съвместните проверки, извършени съвместно с представители на НАП, във връзка с констатирани редица нарушения по фискалната дисциплина /разлика в касовата наличност, липса на касова книга и др./ от данъчните инспектори са запечатани три обекта - два магазина за хранителни стоки и бистро в Ботевград.   Нередности са открити и при проверка, извършена съвместно с инспекторите от БАБХ. От заведение за бързо хранене в града е иззето месо без документи за произход. Съставен е акт.", "date": "2019.06.13", "title": "Закопчаха 6-ма след спецакция в Ботевград"}
{"url": "https://www.faktor.bg/bg/articles/obshtestvo/tarsyat-se-dobrovoltsi-za-blagotvoritelen-knizhen-pazar", "text": "Базар на книгите и изкуствата е планиран на 6 юли в южния парк. Той е благотворителен кооператив, с което се подкрепят няколко различни  каузи. В оставащите до 6 юли дни се търсят доброволци, които да помогнат за организацията на събитието. Надежда Минчева и Диляна Дичева, които са доброволци към фондация “Бъдеще за таланти“, разказаха пред БНР за инициативата и дейността на фондацията. „Подкрепяме каузи, свързани с развитието на деца и младежи в образование, в изкуство и т.н. До момента сме подкрепяли каузи на приятелски организации. Първото събитие (концерт и семинар) беше в подкрепа на училището за незрящи „Луи Брайл“. След това имахме няколко събития, посветени на менторската програма “Скритите таланти“, разказаха гостуващите. „Една от водещите идеи на фондацията, освен да подкрепя каузи, е да допринесе за развитието доброволството в България, което е много забавно. Събитията са направени с много любов. Винаги се включват млади хора. Отделно това ти дава много голям опит, ако искаш да се занимаваш с организация на събития и освен това комуникационни умения и връзки. Просто е прекрасно!“. За предстоящия базар на книгите в Южния парк дамите от фондация „Бъдеще за таланти“ обясниха: „Имаме няколко издателства, които ни предоставят безвъзмездно книгите, които ние ще продаваме там. Отделно се включват и други хора, издателства, които на място ще продават. Имаме много хендмейт артисти, защото искаме да ги подкрепим. Знаем, че им е трудно, а изкуството е нещо хубаво“. Те разказаха и за изискванията към доброволците, които могат да се включат в инициативата: „Ние сме широко скроени. Нямаме абсолютно никакви предпочитания дали да е мъж, жена или някаква възраст. Всеки, който му се занимава и е свободен в този съботен ден и иска да бъде част от добра кауза, може да се включи“. Ангажиментът е четири часа, разделен на две смени – сутрин и следобед. Доброволецът трябва да помага на участниците “примерно да си пренесат стоките“, коментираха още представителите на фондацията. Желаещите могат да се свържат с организаторите през страницата на събитието във Фейсбук.", "date": "2019.06.13", "title": "Търсят се доброволци за благотворителен книжен пазар"}
{"url": "https://www.faktor.bg/bg/articles/trimata-zaginali-v-katastrofata-kray-nedelino-otivali-na-diskoteka-ediniyat-imal-rozhden-den-dnes", "text": "„Много стабилни, хубави момчета. Работеха в строителството. Отивали са на дискотека в Неделино. Трагедията е неописуема”. Това разказаха пред 24smolian.com жители на село Долен, откъдето са трите млади момчета, които загинаха при тежка катастрофа в Неделино. Припомняме, адската катастрофа стана снощи след 22.00 часа на пътя Долен - Неделино. В лекия автомобил „БМВ” пътували 27-годишният Борислав Х., 26-годишният Мартин К. и 24-годишният Огнян С. Движение с несъобразена скорост и загуба на контрол над превозното средство е причина за сблъсъка с микробус в родопския град, посочиха от полицията. Не са били използвани обезопасителни колани. Едното от момчетата е имало рожден ден, информира 24rodopi.com.", "date": "2019.06.13", "title": "Едно от загиналите момчета край Неделино имало рожден ден днес"}
{"url": "https://www.faktor.bg/bg/articles/prokuror-ot-samokov-prebi-zhena-na-parking", "text": "На 12 юни на паркинг в Самоков прокурор от Районата прокуратура на гр. Самоков е извършил хулигански действия и нанесъл побой на свидетелката Д.Г. Пострадалата е настанена в лечебно заведение. Започнало е досъдебно производство за извършени хулигански действия, отличаващи се с изключителен цинизъм – престъпление по чл. 325 ал.2 от НК, съобщиха от пресцентъра на Софийска градска прокуратура. Разследването се провежда от следовател при СО-СГП под надзора на Софийска градска прокуратура /СГП/.  Магистратът е призован за привличане към наказателна отговорност и разпит в качеството на обвиняем. Към настоящия момент са извършени първоначалните процесуално-следствени действия и разследването по случая продължава.", "date": "2019.06.13", "title": "Прокурор преби свидетелка на паркинг в Самоков"}
{"url": "https://www.faktor.bg/bg/articles/vmro-predlaga-nov-lichen-dokument-za-balgarite-zad-granitsa", "text": "Два специализирани кораба, плаващи под български и под румънски флаг, се борят с нефтените разливи в Черно море. Те ще участват в международно учение в акваторията на Варненския залив, организирано от Европейската агенция по морска безопасност. Демонстрациите се провеждат всяка година и са важни, тъй като през последните години трафикът на нефтопродукти в Черно море е увеличен. След промяна в европейското законодателство, корабите, поддържани от Агенцията по морска безопасност, могат да подпомагат и държави извън акваторията на Европейския съюз. Специализираните плавателни съдове за почистване на нефтени разливи в Европа са 30. \"Само преди 2 месеца в района на Бискайския залив имаше такъв разлив с потъване на ферибот, с участие на кораби на Европейската агенция по морска безопасност и точно благодарение на тези кораби беше ефективно отстранено замърсяването\", заяви пред БНТ кап. Валентин Енчев, директор на Морска администрация-Варна. Оборудването на българския кораб струва 4 милиона евро, а парите са от Европейската агенция по морска безопасност. Плавателният съд има 12-членен екипаж и може да събере 3 500 кубически метра разлят в морето нефт. Разполага с лаборатория и четири типа мобилно оборудване за различни видове замърсяване. Двудневното обучение във Варна е наблюдавано и от експерти на държави от Черноморския и Каспийския басейн, които са извън Европейския съюз. Целта е тези страни също да поддържат специални кораби за събиране на нефтени разливи.", "date": "2019.06.13", "title": "Български и румънски ​кораби се борят с нефтените разливи в Черно море"}
{"url": "https://www.faktor.bg/bg/articles/zhegata-vze-zhertva-v-tsentara-na-sandanski", "text": "Мъж на видима възраст около 60 години падна и издъхна на площада в центъра на Сандански. Инцидентът е станал около 15:00 часа днес, пред очите на десетки свидетели, съобщава struma.com.  Мъжът само успял да каже, че му е лошо, паднал и повече не помръднал. Екипът на Спешна помощ е констатирал смъртта. Според медиците е възможно човекът да е страдал от сърдечни проблеми и да е получил инфаркт. Самоличността на починалия не е установена към момента, тъй като той не е носел лични документи в себе си.", "date": "2019.06.13", "title": "Жегата взе жертва в центъра на Сандански"}
{"url": "https://www.faktor.bg/bg/articles/starshi-matros-pochina-pri-izpalnenie-na-sluzhebnite-si-zadalzheniya", "text": "На зенитния полигон на Военновъздушните сили „Шабла“ е починал старши матрос втори клас Жеко Галинов Добрев (на 36 г.) от военно формирование 38 920 – Варна, съобщиха от пресцентъра на Министерство на отбраната. По време на изпълнение на служебните си задължения старши матрос Жеко Добрев е почувствал неразположение и е припаднал. Незабавно му е оказана първа помощ от медицинските екипи, осигуряващи учението. Въпреки усилията на лекарите, не се е върнал в съзнание и медиците са констатирали смъртта му, като по първоначална информация вероятната причина е инфаркт. Старши матрос втори клас Жеко Галинов Добрев е бил на длъжност минен електротехник във военното формирование 38 920 – Варна. На служба в Българската армия е от 11 август 2008 г. Министерството на отбраната изказва съболезнования на семейството и близките на старши матрос Жеко Добрев. Поклон пред паметта му.", "date": "2019.06.13", "title": "Инфаркт покоси 36-годишен старши матрос по време на учение в Шабла"}
{"url": "https://www.faktor.bg/bg/articles/bivsh-premier-na-makedoniya-gotse-delchev-e-bil-direktor-na-balgarsko-uchilishte-v-shtip", "text": "Бившият премиер и лидер на ВМРО-ДПМНЕ Люпчо Георгиевски припомни пред Плусинфо, че революционерът Гоце Делчев е бил директор и учител в българското училище в Щип. \"Гоце Делчев е бил учител и директор в българското училище в Щип. Тогава нямаше македонски училища, имаше сръбски, гръцки, български, защо Гоце Делчев е избрал да бъде директор в българското училище? И не само Гоце Делчев - Дамян Груев, Гьорче Петров, Никола Карев, Пере Тошев, всички те са били учители в българските училища в Република Северна Македония. Бягаме от някои неща, които са ясни като две и две ...” - каза Георгиевски. Преди няколко дни по повод отказа да се чества съвместно Гоце Делчев на 7 октомври, българският външен министър Екатерина Захариева заяви, че датата поражда полемики. Тя бележи годишнина, в която комунистическа България предава на Скопие тленните останки на революционера. Според Захариева това е едно от най-големите предателства срещу България.", "date": "2019.06.13", "title": "Бивш македонски премиер: Гоце Делчев е бил директор на българско училище в Щип"}
{"url": "https://www.faktor.bg/bg/articles/london-odobri-ekstradiraneto-na-asandzh-v-sasht", "text": "Британският вътрешен министър Саджид Джавид е одобрил искането на САЩ за екстрадиране на основателя на WikiLeaks Джулиан Асандж, обвинен в шпионаж. Започнал е процедурен ход, който отваря пътя за съдебна битка. Американското министерство на правосъдието потвърди във вторник, че е подало официално искане за екстрадиция. Британският вътрешен министър Саджид Джавид заяви, че го е подписал в сряда. Окончателното решение за това дали Асандж може да бъде екстрадиран ще стане в съда. Следващото изслушване в случая на бившия австралиец е в петък. 47-годишният Асандж прекара в посолството на Еквадор в Лондон седем години до ареста му на 11 април, когато Кито отказа повече да му дава убежище. Сега той излежава 50-седмична присъда в затвора. \"Много съм доволен, че полицията най-накрая успя да го арестува и сега той с право е зад решетките, защото е нарушил закона на Великобритания\", каза Джавид пред Би Би Си. „Има искане от САЩ за екстрадирането му, което ще бъде разгледано от съда утре, но вчера аз го одобрих.“", "date": "2019.06.13", "title": "Лондон одобри екстрадирането на Асандж в САЩ"}
{"url": "https://www.faktor.bg/bg/articles/saprugata-na-netanyahu-se-prizna-za-vinovna", "text": "Израелските прокурори потвърдиха сряда, че е постигнато споразумение със съпругата на министър-председателя Бенямин Нетаняху по обвинения, че е използвала държавни средства за измамни плащания за стотици ястия. Според сделката по случая, който получи силно медийно отразяване, Сара Нетаняху ще се признае за виновна за по-малко провинение за използване на грешката на друго лице, както и ще приеме заплащане на глоба и обезщетение. В изявление израелската прокуратура заяви, че Нетаняху ще бъде глобена 10 000 шекела (2 500 евро) и трябва да възстанови на държавата още 45 000 шекела. Споразумението трябва да бъде одобрено от съда с изслушване от 16 юни.  Непотвърдени информации за сделката се появиха в края на май. Като част от сделката, Нетаняху призна, че незаконно е поръчала храна на цена от около 175 000 шекела, се казва в изявлението. Нетаняху първоначално бе обвинена в измама и нарушение на доверието през юни 2018 г. за предполагаема злоупотреба с държавни средства за заплащане на храна, която струва 100 000 долара, като декларирала, че в официалната резиденция на премиера няма готвачи. Според обвинителния акт, между 2010 и 2013 г., Нетаняху, нейното семейство и гости „измамно (получили) от държавата стотици готови ястия“, поръчани от различни йерусалимски предприятия.  60-годишната Сара също е била изправена пред обвинения в малтретиране на персонала и през 2016 г. съдът присъди около 47 000 долара за вреди на бивша икономка, която обвини двойката в повтарящи се оскърбления на работното място.  Отделно от това, Бендямин Нетаняху е изправен пред евентуално обвинение за подкуп, измама и нарушаване на доверието през следващите месеци и според сведенията търси законодателно положение, което би му гарантирало имунитет. Той се готви за преизбиране на 17-и септември, което ще са втори избори тази година, след като Нетаняху не успя да сформира коалиция след вота през април.", "date": "2019.06.13", "title": "Съпругата на Нетаняху се призна за виновна"}
{"url": "https://www.faktor.bg/bg/articles/politolot-i-sega-partiite-pribyagvat-do-donorstva-ot-biznesa-no-imat-i-resurs-za-samostoyatelno-deystvie", "text": "„Тази ситуация е примамлива за мнозина, които обаче не си дават сметка колко по-зле може да стане положението с това необмислено и хаотично намаляване на партийните субсидии. Ако цитирам Наполеон, то това, което в момента правят в парламента, е по-лошо от престъпление, това е грешка, каза пред БНР политологът Борис Попиванов. Той би трябвало да знае, че това не са думи на Наполеон, а са отправени към него от началника на полицията му Жозеф Фуше. Това е грешка на българския политически елит, в голяма негова част, каза  Борис Попиванов. По думите му и сега партиите вероятно прибягват до донорства от бизнеса, но имат и ресурс за самостоятелно действие. Но изгуби ли се окончателно този ресурс, нещата с независимостта на политическите структури ще се промени. Според Попиванов управляващата партия няма нужда от тези пари и тя би могла да се откаже от персоналната си субсидия, но има политически сили, на които и субсидията не достига. „Партийната субсидия е необходима, където има реален вътрешнопартиен живот, където има реална вътрешна демокрация, където се изискват средства за мобилизация на самата партия, за извършване на дейности“, допълни политологът в предаването „12+3“ и предвиди тежки последици, ако партийната субсидия отпадне. Политологът смята, че за конкретни суми за субсидия може да се говори едва след широко и бавно публично обсъждане за присъщите разходи на една политическа сила, за механизмите за реален контрол, които могат да се упражняват върху тези средства: „Не трябва да си играем на принципа това е много, това е малко, харесва ми толкова пари, не ми харесва толкова пари… Трябва сумите да се следят за какво се харчат и да бъдат отнемани, ако се изразходват по начин, различен от указания от закона. Трябва да вървим към повече контрол, а не към по-малко демокрация“. Борис Попиванов коментира и ситуацията в БСП и предстоящия конгрес на партията: „Макар че междуличностните противоречия са много тежки, дълбоки и трудно преодолими и са на повърхността, и са във фокуса на вниманието, те отразяват и някакъв тип разбиране за това какво е левица, какво е социално, солидарно, европейско, патриотично. Ако имат тази политическа мъдрост, каквато представителите на левицата претендират да имат, да я изведат на преден план, за да могат да привлекат много повече подкрепа към себе си“.", "date": "2019.06.13", "title": "Политолот: И сега партиите прибягват до донорства от бизнеса, но имат и ресурс за самостоятелно действие"}
{"url": "https://www.faktor.bg/bg/articles/novini/svyat/severna-makedoniya-mozhe-da-se-vklyuchi-v-stroezha-na-aets-belene", "text": "Правителството на Северна Македония анализира възможността да се включи в проекта за АЕЦ Белене, предаде агенция МИА, цитирана от БНР. Правителството разглежда сериозно предложените опции в обявата на България в официалния вестник на Европейския съюз, в която тя кани съседните страни да участват в процедурата за избор на стратегически инвеститор за изграждане на АЕЦ Белене. Съществува интерес за включване в проекта и в момента се правят подборни анализи, след което обществеността ще бъде информирана за предприетите стъпки, е казал за МИА източник от правителството. Агенцията посочва, че председателят на Регулаторната комисия за енергетика Марко Бислимовски е подкрепил идеята Северна Македония да инвестира в някоя атомна електроцентрала в съседна страна.", "date": "2019.06.13", "title": "Северна Македония може да се включи в строежа на АЕЦ \"Белене\""}
{"url": "https://www.faktor.bg/bg/articles/novini/svyat/london-podpisa-iskaneto-na-sasht-za-ekstradirane-na-asanzh", "text": "Британският вътрешен министър Саджид Джавид разкри днес, че е подписал искането основателя на „Уикилийкс“ Джулиан Асанж да бъде екстрадиран в САЩ, където е обвинен в извършване на хакерска атака, съобщи в. „Гардиън“. „Той правилно е зад решетките. Има искане за екстрадицията му от САЩ, което ще бъде разгледано от съд утре, но вчера аз подписах искането“, каза Джавид. Решението му отваря пътя за изпращане на основателя на сайта за разкрития в САЩ. Там Асанж (47 г.) е изправен пред 18 обвинения, включително по Закона за шпионаж. Заподозрян е в търсене и публикуване на класифицирана информация и конспирация за хакерска атака срещу правителствен компютър.", "date": "2019.06.13", "title": "Лондон подписа искането на САЩ за екстрадиране на Асанж"}
{"url": "https://www.faktor.bg/bg/articles/novini/svyat/vtori-smarten-sluchay-ot-ebola-v-uganda-epidemiyata-izliza-ot-kongo", "text": "Конгоанка стана втората жертва на смъртоносния вирус ебола в Уганда, заяви днес служител на здравното министерство, цитиран от Ройтерс. Жената е баба на петгодишно момче, починало във вторник, след като дошло със семейството си от Демократична република Конго в Уганда. \"Бабата също почина снощи\", каза служителят. По думите му още двама пациенти остават в изолация - тригодишното братче на починалото момче и 23-годишен угандиец, проявяващ симптоми на ебола. Настоящата епидемия от ебола започна през август миналата година в ДР Конго. Досега са се заразили най-малко 2062 души, а 1390 от тях са починали. Случаите на ебола в Уганда потвърдиха, че вирусът за първи път се е разпространил извън ДР Конго.", "date": "2019.06.13", "title": "Втори смъртен случай от ебола в Уганда, епидемията излиза от Конго"}
{"url": "https://www.faktor.bg/bg/articles/voennite-v-shah-koy-atakuva-tankerite-v-omansko-more", "text": "44-души бяха евакуирани от два танкера в Оманско море днес, след като на корабите избухнаха експлозии, предаде Би Би Си.  Иран заяви, че е оказал помощ на два чуждестранни танкера, претърпели злополука тази сутрин в Оманския залия, като е спасил 44 моряци. Пети американски флот съобщи, че е получил сигнали за бедствие от два нападнати петролни танкера в залива, на които оказва помощ. Инцидентът идва един месец, след като четири танкера с нефт бяха нападнати край ОАЕ. По-рано британската организация за безопасност на морските търговски операции предупреди днес, че в Оманския залив е станал инцидент и призова за изключително внимание на фона на напрежението между САЩ и Иран. Танкер, нает от тайванската държавна петролна компания за превозване на гориво от Близкия изток, беше нападнат днес, заяви висш служител на фирмата, цитиран от Ройтерс и БТА. Според директора на нефтохимическия бизнес отдел на \"Си Пи Си Корпорейшън\" У Ифан има подозрения, че норвежкият танкер \"Фронт алтеър\" (Front Altair), превозващ 75 000 тона нафта, е бил ударен от торпедо. По думите му всички членове на екипажа са спасени и евакуирани. Тайванският танкер за последно е бил забелязан в Оманския залив край бреговете на Иран, след като е бил натоварен в Обединените арабски емирства, показват корабни данни.", "date": "2019.06.13", "title": "Военните в шах - някой атакува танкери в Оманско море"}
{"url": "https://www.faktor.bg/bg/articles/novini/svyat/bratislava-pobedi-v-nadprevarata-za-sedalishte-na-evropeyskiya-organ-po-truda", "text": "Братислава ще бъде седалище на Европейския орган по труда, реши Съветът по заетост, социална политика, здравеопазване и потребителски въпроси, който заседава в Люксембург. Словашката столица е получила 15 от 28 гласа. София, Никозия, Рига и Братислава бяха четирите европейски столици, които се конкурираха. Еврокомисарят по заетостта Мариан Тейсен съобщи, че агенцията ще заработи от октомври първоначално в Брюксел, докато се премести в новото си седалище. София предложи избор между три сгради - \"Елипс център\", \"Новотел София\" и хотел \"Премиер\", като изрази готовност да предостави една от тях от началото на следващата година или по-рано.", "date": "2019.06.13", "title": "Братислава победи в надпреварата за седалище на Европейския орган по труда"}
{"url": "https://www.faktor.bg/bg/articles/merkel-i-zaev-zapaziha-malchanie-sled-sreshtata-v-berlin", "text": "Без изявления за медиите приключи 40-минутната среща на премиера на Северна Македония Зоран Заев и германския канцлер Ангела Меркел в Берлин, предаде агенция МИА, цитирана от БТА. Една от ключовите теми трябваше да бъде датата за започване на присъединителни преговори на Северна Македония с ЕС. Засега няма официални информации ще бъде ли определена дата за начало на преговорите на предстоящата среща на Европейския съвет на 20 и 21 юни в Брюксел. Преди днешната среща с Меркел премиерът Заев каза вчера на среща с германски предприемачи в Берлин, че отлагането на началото на преговорите с ЕС ще има отрицателни последици за страната, ще постави под въпрос стабилността на управляващата коалиция и ще \"налее гориво\" в ултранационализма. Заев каза, че правителството на Северна Македония очаква започване на присъединителните преговори с ЕС през юни тази година, както е записано в декларациите на Съвета на ЕС миналата година. На срещата на германския канцлер Ангела Меркел с премиера на Северна Македония Зоран Заев в Берлин бе проведен разговор за двустранните отношения, а фокусът бе поставен и върху \"въпрос от външната и европейската политика\", съобщи кратко кабинетът на канцлера Меркел, цитиран от агенция МИА. В съобщението не се уточнява становището на Меркел за очакванията на правителството на Северна Македония за определяне на дата за започване на присъединителни преговори с ЕС. Посочва се, че Германия и Франция са си поставили за цел укрепване на стабилността на балканския регион и важна стъпка в тази посока бе разрешаването на спора с Гърция за името \"Македония\". Македонската редакция на \"Дойче веле\" обаче съобщи, цитирана от \"Фокус\", че Заев е получил обещание, че през септември Бундестагът ще даде зелена светлина на началото на преговорите за македонското членство в Европейския съюз и поздравления за резултатите на правителството. От македонското правителство заявиха, че са доволни от това, което са чули от Меркел по време на срещата. В официалното изявление на правителството се посочва, че септември остава месеца, в който Бундестагът ще обсъди и е вероятно ще одобри започването на преговорите със Северна Македония за влизане в ЕС. Няма информация за това дали позицията на министър-председателя на югозападната ни съседка се е променила с оглед новата ситуация. По-рано Заев предупреди, че ще подаде оставка, ако не страната не получи дата за преговори през юни. МИА съобщи преди два дни по свои източници, че вече не Франция, а Германия е големият противник на започването още през юни на преговори със Северна Македония за членство в ЕС. Междувременно 13 външни министри на страни членки на ЕС (сред тях България) настояха ЕС да започне преговори за членство през юни със Северна Македония и Албания. Вчера обаче холандският парламент отхвърли възможността преговорите с Албания да започнат през юни, но даде зелена светлина за Северна Македония.", "date": "2019.06.13", "title": "Меркел и Заев запазиха мълчание след срещата в Берлин"}
{"url": "https://www.faktor.bg/bg/articles/novini/balgariya/nyakoi-partii-plashtali-ekzotichni-ekskurzii-i-skapi-podaratsi-s-parite-ot-subsidiite", "text": "\"В България на субсидиите се гледа като на награда, която зависи единствено от изборния резултат\", заяви пред БНР Ясен Лазаров от Института за развитие на публичната среда. По думите му липсват последващи критерии за отпускането на средствата, което създава негативни предпоставки. Също не се посочва за какво точно партиите могат да използват тези пари, посочи той и добави:  „Това създава проблеми. Например вливането на пари в нови политически проекти и формално участие на изборите, за да се мине бариерата от 1%, понякога и с купуване на гласове, които се превръщат в инвестиция за получаването на един дългогодишен доход, без извършването на каквато и да е последваща дейност“. Сериозен проблем е и липсата на стандарти за планиране и разходване на субсидията, смята Лазаров. Като друг проблем той посочи липсата на дефиниция в законодателството за т.нар. \"други, присъщи за дейността на партиите разходи\", а те представляват едно от основните пера в партийните разходи пред Сметната палата: „Традиционно те са около или над 30% от всички разходи на големите парламентарно представени групи. Нашият опит показва, че в това перо понякога влизат екскурзии до екзотични дестинации, подаръци, допълнително заплащане“. Ясен Лазаров прогнозира, че партийната субсидия няма да стане 1 лев. Според него намаляване на субсидията с около 40% би било реалистично. „Гласовете на толкова много избиратели на референдума не трябва да се пренебрегват. Политическите партии разполагаха с период от близо 3 години, за да организират и проведат един сериозен обществен, експертен, политически дебат не само за размера на субсидията, но и за модела на партийното финансиране в България като цяло. Виждаме, че това сякаш не се случи. Въпросът за партийните субсидии се повдига сякаш предизборно. Новите законопроекти от последните седмици се случват точно в такъв период преди местните избори“, добави той. Според него самото намаляване на субсидията не може автоматично да разреши съществуващите дефицити пред функционирането на партиите: „Наред с промяната на размера, трябва внимателно да се обсъжда и реформира самият начин, по който партийните финанси се управляват“.", "date": "2019.06.13", "title": "Някои партии плащали екзотични екскурзии и скъпи подаръци с парите от субсидиите"}
{"url": "https://www.faktor.bg/bg/articles/udalzhavata-razsledvaneto-na-katastrofata-s-uchastieto-na-lyutvi-mestan", "text": "Срокът на разследването на катастрофата с участието на Лютви Местан, при която загина 6-месечно бебе, е удължен. Това съобщава БНТ, като се позовава на говорителят на окръжната прокуратура в Кърджали Димитрина Делчева. Разследването се удължава с два месеца. А причината е, че вещите лица не са изготвили назначената по делото автотехническа експертиза. Лидерът на ДОСТ бе привлечен към наказателна отговорност за причиняване на смърт по непредпазливост на 6-месечното бебе, което загина в тежката катастрофа на пътя за КПП „Маказа“. Събраните до момента доказателства са дали основание да се приеме, че обвиняемият е извършил нарушения от Закона за движение по пътищата, в резултат на което по непредпазливост е причинил смъртта на детето, сочат от прокуратурата. Тежката катстрофа стана през април.", "date": "2019.06.13", "title": "Удължават разследването на катастрофата с участието на Лютви Местан"}
{"url": "https://www.faktor.bg/bg/articles/izbirat-nov-glaven-prokuror-na-24-ti-noemvri", "text": "Изборът на нов главен прокурор ще се състои на 24 октомври. Номинации ще се правят най-късно до 29 юли. Процедурата започва на 15 юли. Това реши днес Пленумът на Висшия съдебен съвет, който прие хронограма за провеждане на избора. Първоначално Прокурорската колегия беше предложила изборът да бъде на 14 ноември. Днес обаче кадровиците решиха, че не трябва да се чака изтичането на двумесечения срок, в който концепциите да \"стоят\" на сайта на Висшия съдебен съвет и след това да се изготвят становищата за професионалните и нравствени качества на кандидатите и да се взема решение за допустимостта на номинираните. По закон номинации могат да правят не по-малко от трима членове на прокурорската колегия на ВСС и министъра на правосъдието. Данаил Кирилов вече декларира, че няма да посочва никого за кандидат. Председателят на Върховния административен съд Георги Чолаков изрази надежда да има избор още при първата процедура, защото така ще има възможност и за приемственост. Главният прокурор Сотир Цацаров подкрепи становището, като добави, че именно това е причината да бъде предложено откриването на процедурата да бъде на 15 юли.", "date": "2019.06.13", "title": "ВСС реши: Избират нов главен прокурор на 24-ти октомври"}
{"url": "https://www.faktor.bg/bg/articles/gdbop-shturmuva-ofisi-na-kabelni-operatori", "text": "Екипи на жандармерията от сутринта правят проверки в офисите на кабелната телевизия \"Кабел Сат-Запад\". Тя оперира в Кюстендил, Дупница, Благоевград и др. населени места в югозапада. Освен униформени служители на жандармерията, проверка в офисите правят и цивилни. На служителите не се разрешава да излязат навън.   Всеки момент в офисите на бургаската кабелна телевизия RN TV Канал 0 ще започне акция на ГДБОП, предаде Flagman. За това aлармираха колеги от самата медия, които се чувстват безкрайно омерзени и се намират на работните си места. Те узнали за предстоящия щурм на качулките, след като пред редакцията на телевизията вече се е настанил екип на национална медия в очакване на „екшъна”. Подобни \"операции\" днес се очаквало да бъдат проведени и в други населени места срещу малките кабелни телевизии. Според колегите от Канал 0, действията на държавата днес били свързани с техния протест преди 2 дни срещу промените в Закона за електронните оператори. Онзи ден от Сдружението им алармираха обществеността, че с влизането в сила на тези промени ще бъдат унищожени малките фирми, занимаващи се с телевизия, разпространявана по кабел, това ще остави малки градчета и села без интернет и ще доведе до повишаване на таксите.  Новите промени предвиждат да се следи в реално време дали се разпространява телевизионна продукция без да се плаща за нея по съответния лиценз и да се връчват незабавно глоби на нарушителите. Това означава, че по-дребните представители на бранша не биха могли да издържат и биха фалират. Faktor.bg припомня, че само преди два дни изпълнителният директор на Национално сдружение на кабелните оператори \"Клуб 2000\" (НСКО) Валентин Георгиев и адвокат Емил Василев алармираха, че служители на Главна дирекция \"Борба с организираната престъпност\" (ГДБОП) подготвят мащабна акция срещу кабелните оператори. Те предупредиха, че зад акциите вероятно стои сдружението на големите компании А1, Виваком и Булсатком - \"ТеРаПро\". Целта според Георгиев и Василев е да се дискредитират малките кабелни оператори, да фалират и да бъдат изхвърлени от пазара.", "date": "2019.06.13", "title": "ГДБОП и жандармерия окупираха офиси на кабелни оператори"}
{"url": "https://www.faktor.bg/bg/articles/bsp-pak-se-aktivira-iska-novi-konkursi-za-znakovi-obekti-v-sofiya", "text": "Общинските съветници от групата на БСП \"Лява България\" в СОС поискаха да бъде проведен нов конкурс за проект за обновяване на Зона 4 \"Златна София\" от централната градска част, обхващаща пространството между ул. \"Георги С. Раковски\", ул. \"Московска\", пл. \"Васил Левски\", бул. \"Васил Левски\", бул. \"Цар Освободител\", пл. \"Народно събрание\", ул. \"6-ти септември\" и мисленото продължение на ул. \"Аксаков\" от ул. \"6-ти септември\" до ул. \"Георги С. Раковски\". В нея попадат едни от най-значимите символи на града - храм-паметник \"Св. Александър Невски\", площад \"Народно събрание\", паметникът \"Цар Освободител Александър II\", църквата \"Света София\", сградата на Синодалната палата, паметникът на Васил Левски, градината \"Св. Климент Охридски\", пространството между ул. \"Оборище\" и Централния военен клуб, както и площад \"Гина Кунчева\". В специална декларация от БСП мотивираха искането си със системното масово недоволство и бурни протести от страна на гражданите заради скандално ниското качество на изпълнение и много спорната естетика на проектите. \"Настояваме конкурсът да бъде проведен без дискриминационни условия, за да може участниците в него да бъдат, колкото е възможно повече. По този начин ще бъде дадена възможност за получаване на максимален брой идеи и предложения. А след конкурса да бъде гарантирано провеждане на широко обществено обсъждане на спечелилата концепция с участието на възможно най-много граждани. Така ще бъде осигурен широк обществен консенсус и подкрепа за одобрения проект. Освен това ще бъде дадена възможност на софиянци да участват в контрола при изпълнението му. В случай, че не бъде постигнат широк обществен консенсус и подкрепа, настояваме на спечелилия конкурса участник да не бъде възлагано изработването на проекта\", пише в декларацията.", "date": "2019.06.13", "title": "БСП иска нови конкурси за ремонти на знакови места в София"}
{"url": "https://www.faktor.bg/bg/articles/vmro-predlaga-karta-balgarin-za-sanarodnitsite-ni-zad-granitsa", "text": "Депутатите от ВМРО обявиха нова законодателна инициатива, която предвижда въвеждането на нов вид личен документ за живеещите зад граница хора с български произход. Вносителите предвиждат новият документ да се казва \"Карта българин“. Всички лица от български произход, които живеят зад граница и нямат българско гражданство, ще имат право да кандидатстват за нея. С нея те ще могат да пребивават трайно у нас, както и да учат и работят. Документът ще важи само за територията на България и няма да дава права, каквито имат само българските граждани, като правото на глас например.  Законопроектът има за цел да подпомогне сънародниците ни зад граница, намиращите на териториите на Украйна, Молдова, Северна Македония, Албания, Сърбия и други държави, а от ВМРО увериха, че при разработването на текстовете са участвали различни експерти и юристи. \"Знаете какви са проблемите с получаването на българско гражданство – минават години, докато българите в чужбина го получат. Затова сме разработили този закон, каквито подобни има в Полша и Гърция“, аргументира предложението Юлиан Ангелов.  Според ВМРО предложението има няколко положително насоки – справяне с демографската криза, привличане на млади хора да учат в България, които впоследствие да участват и на трудовия пазар. Новият документ може да стане факт чрез промяна в Закона за българските лични документи, а от ВМРО изразиха надежда предложението им да бъде подкрепени и от останалите партии.", "date": "2019.06.13", "title": "ВМРО предлага \"Карта българин\" за сънародниците ни зад граница"}
{"url": "https://www.faktor.bg/bg/articles/protestno-avtoshestvie-sreshtu-visokite-tseni-na-gorivata-shte-blokira-tsentara-na-sofiya", "text": "Протестно автошествие ще се проведе на днес в София заради бездействието на държавата да предприеме спешни мерки против вихрещата се спекула с цените на горивата и непрекъснатото ограбване и обедняване на българина, предаде БГНЕС. Протестиращите ще блокират центъра на София точно в 17 часа с начална точка – паркинга на БНБ. От там автомобилите ще се отправят към Министерски съвет. Ще минат по Цариградско шосе, където на колелото на 4-ти км. ще завъртят и ще се върнат към центъра. „Преди месец и половина при почти същата цена на суровия петрол и курс на долара цената на горивото бе под 2,00 лв. за литър, а днес е с близо 0,30 лв./л повече! Като прибавим и предстоящото необосновано увеличение на цената на ток, парно и топла вода и очевидно, че ще бъде генерирана сериозна инфлация и ще бъде „гарантирано“ още по-жестоко обедняване на българския народ”, заявяват организаторите на протестното шествие в социалната мрежа Фейсбук.", "date": "2019.06.13", "title": "Автошествие срещу високите цени на горивата ще блокира центъра на София"}
{"url": "https://www.faktor.bg/bg/articles/prokuraturata-za-preotvrateniya-atentat-v-plovdiv-takav-obem-ot-vzrivni-veshtestva-ne-e-namiran-i-v-evropa", "text": "Специализираната прокуратура разполага със сериозна комуникация между ученика от Пловдив, обвинен за тероризъм и вербовчика от \"Ислямска държава\", от която ставало ясно, че 16-годишният е подготвял терористичен акт, обяви в извънредно изявление говорителят на Специализираната прокуратура Сийка Милева.  Прокурорката обясни, че мнението на обвинението, че детето е жертва на радикализация остава валидно.  Според държавното обвинение продължава да има реална опасност за сигурността на голям брой български граждани. \"От друга страна обаче стоят интересите на българските граждани. Намерени са взривни вещества и устройства в дома на обвиняемия несъпоставими с нито един казус от новата история на България\", каза Милева и уточни, че родителите на момчето не са знаели какво има на тавана в дома им. Прокурорката подчерта, че родителите са помогнали на разследващите за случая, като отбеляза обаче, че първоначалната информация, че детето им има общо с \"Ислямска държава\" не е дошла от тях, а от друг човек. Милева обяви, че прокуратурата разполага с доказателства - видеоклипове, които момчето е изпращало на вербовчика как приготвя взривни вещества за бомби.  \"Такъв обем от взривни вещества не е намиран и в Европа\", каза говорителката. Тя поясни, че прокуратурата ще запази интересите и правата на ученика, но няма да се откаже да поиска от апелативния спецсъд неговото задържане, тъй като има реална опасност за сигурността на голям брой български граждани.", "date": "2019.06.13", "title": "Прокуратурата за предотвратения атентат в Пловдив: Такъв обем от взривни вещества не е намиран и в Европа"}
{"url": "https://www.faktor.bg/bg/articles/zastrahovateli-pognaha-slivenskiya-yosko", "text": "Скандалният кримитип Йосиф Йосифов - Йоско Сливенския, е застрашено от принудителна продажба на имуществото си, показа проверка на в. \"България днес\". Повод са неплатени задължения към застрахователна компания на сочения от МВР за мощен подземен бос. След отказ да уредят взаимоотношенията си мирно от дружеството се обръщат към съдия-изпълнител. Следва завеждане на дело и запор на част от имуществото на Йоско. Под възбрана са поставени огромният апартамент и гараж на Йоско на столичния бул. \"Симеоновско шосе\". По закон, в случай че не последва плащане на задълженията, се насрочва търг за имотите. Ако при продажбата им не се събере дължимата сума, кредиторите могат да поискат и още запори. Така под заплаха от продажба е и резиденцията на Йосифов в кв. Бояна. Неин предишен собственик е легендарният контрабандист Филип Найденов-Фатик, който е и кум на сватбата на Йоско, припомнят хора от подземния свят. Баровският палат е купен от наследниците на Фатик малко след разстрела му през 2003 г. Според документите Йоско и съпругата му плащат за огромната къща едва 80 хиляди лева, макар според брокери да струва милиони евро. Според запознати официалната цена по сделката е само за пред властите. Причината е, че по това време Йоско трудно може да докаже солидни доходи, които да му позволят да си купи подобен луксозен имот.", "date": "2019.06.13", "title": "Застрахователи погнаха Йоско Сливенския"}
{"url": "https://www.faktor.bg/bg/articles/uchenikat-obvinen-za-podgotovka-na-teroristichen-akt-v-plovdiv-ostava-na-svoboda", "text": "Ученикът, обвинен за подготовка на терористичен акт в Пловдив, остава на свобода под надзора на Детска педагогическа стая. Това реши Апелативният специализиран съд, предаде БНТ. Прокуратурата настояваше момчето да бъде в изолирана среда. „Трябва да ви кажа, че са намерени взривни вещества и взривни устройства по обем и брой несъпоставими с нито един казус от новата история на българската държава. Това не е било известно на никого, дори на родителите в деня, когато са извършени действията по претърсване и изземване. Отделно от това са намерени сериозни комуникации, съдържащи информация, че обвиняемото лице, непълнолетно, е подготвял терористичен акт. Отделно от това са намерени видеоклипове, изпращани от него към вербовчика в тази насока. Считаме, че към настоящия момент продължава да е налице реална опасност за сигурността на огромен брой български граждани“, заяви говорителят на Специализираната прокуратура Сийка Милева. Прокурор Милева подчерта, че за прокуратурата 16-годишното момче е жертва на вербовчиците от терористичната организация Ислямска държава. Пред съда имаше две алтернативи - едната беше да прецени, че психолози и психиатри ще работят с детето в изолирана среда, както искаше прокуратурата. Апелативният специализиран съд прецени, че е най-добре момчето да продължи да живее със семейството си, да ходи на училище и с него да се работи в семейната му среда.", "date": "2019.06.13", "title": "Съдът остави на свобода ученика, обвинен за подготовка на терористичен акт в Пловдив"}
{"url": "https://www.faktor.bg/bg/articles/balgarin-li-e-gotse-delchev", "text": "На рождения ми ден, който случайно съвпада с този на Гоце Делчев (4 февруари), често стават чудеса. През 1997 г. БСП се отказа от опита да съставя ново правителство в рамките на тогавашния парламент и това отвори вратата на България към ЕС и НАТО. Днес тя се отваря и за (Северна ) Македония. Тази година на рождения ми ден премиерът на Македония Зоран Заев дойде в София и двамата с българския министър-председател посетиха концерт, посветен на Гоце Делчев в  Културно-информационния център на РМакедония в София. Намериха се и недоброжелатели. Македонският сайт iNFOMAX излезе с  тенденциозен материал: „Делчев го направиха българин, Заев празнува рождения му ден в България.“ За авторите на нападката очевидно самото предположение, че Гоце Делчев може да е бил българин, е предателство. Това според клишето е на която не трябва да се обръща никакво внимание. Този въпрос за тях не е исторически, а политически. Въпрос на идентичност. За да си македонец, трябва непримиримо да заклеймяваш теориите, че Гоце бил българин, да не влизаш в дискусия, камо ли да участваш в обща прослава. Критиците на Заев имат своите политически основания. Ако македонците поединично подложат на съмнение тезата, че предците им никога не са били част от българския народ, а напротив, са отстоявали опитите на българи и на други да ги асимилират, какво ще поддържа македонците като общност? Бившият македонски президент и лидер на партията на Заев Бранко Цървенковски повтаряше, че „държава веднъж се основава и винаги се надгражда, веднъж се обявява и винаги се брани„. И тъй като повечето македонци разглеждат като основа на своята държава провъзгласяването на Народна република Македония в рамките на Народна федеративна република Югославия през 1944 г., до която според битуващата сред тях митология се е стигнало след победата на партизаните над българския фашистки окупатор, то всяко подлагане под съмнение, че тогава се осъществила вековната мечта на самобитния македонски народ, се възприема като „велепредавство“. Но тъй като историческата наука безапелационно доказва, че Гоце и мнозинството от македонците от онова време са били българи (в смисъла на това понятие от края на 19 и началото на 20 век), научните аргументи могат да бъдат контрирани само със силни емоции. За да преодолее острото несъответствие между популярните сред повечето македонци вярвания и реалните исторически факти, Македония трябва да прибягва до внушаването на силна омраза към всичко българско. Но и България няма какво да спечели, ако се опита да „натрие носа“ на македонците с исторически факти и истини. Тя няма какво да спечели от раздвояването на македонците на „твърди патриоти“ и „предатели“, от неизбежното засилване на антибългарските настроения и омраза, особено към македонците, запазили  българското си самосъзнание. Ясно е, че „Македония“, такава, каквато е била формулирана през 1944 г., за да се легитимира връщането на нейната територия на Югославия, няма шанс да оцелее. Тя не може нито да бъде отбранявана, нито надградена. Но щом една Австрия успя в рамките на век да промени четири пъти своята идентичност, то Македония също може да изгради един нов модерен македонски идентитет, който не отрича българските корени от времето на Гоце, а и след него. България също трябва да разбере, че ще постигне разбирателство с Македония не като отрича, а като подпомага утвърждаването на днешната македонска идентичност, стига тя да не се базира на лъжи и измами. Средностатистическият македонец ще напусне емоционалния рубеж, зад който се е вкопал, и ще си позволи да предположи, че Гоце е бил българин в контекста на онова време, само ако знае, че България подкрепя правото му да бъде достоен македонец през 21 век. Мисля си, че това все пак се случва пред очите ни. Днес Македония подписа протокола за присъединяването си към НАТО. След близо век и половина отново сме заедно. Да се надяваме, че този път ще е завинаги!", "date": "2019.06.13", "title": "Българин ли е Гоце Делчев?"}
{"url": "https://www.faktor.bg/bg/articles/es-shte-sadi-velikobritaniya-ako-ne-izpalni-zadalzheniyata-si-kam-obshtnostniya-byudzhet", "text": "Европейският съюз може да предаде Великобритания на Европейския съд, ако Лондон не изплати дълговете си към бюджета на ЕС. Това заяви днес еврокомисарят по бюджета Гюнтер Йотингер. Той отбеляза, че правителството на премиера Тереза Мей се е съгласило за погасяването на задълженията. По неговите думи, който и да наследи подалата оставка Мей, би следвало да изпълни даденото обещание. Йотингер настоя, че във взаимоотношенията между ЕС и британската страна следва да има последователност. ЕК вчера съобщи, че ако Великобритания напусне ЕС без договор, изплащането на задълженията към бюджета ще бъде сред трите основни открити въпроса преди да се пристъпи към преговори за бъдещите отношения. В последните дни кандидатът за следващ председател на британската Консервативна партия Борис Джонсън заплаши, че страната му няма да плати дължимите 40-45 милиарда евро към бюджета на ЕС.", "date": "2019.06.13", "title": "ЕС плаши със съд Великобритания, ако не изпълни задълженията си към общностния бюджет"}
{"url": "https://www.faktor.bg/bg/articles/andzhey-duda-ne-sme-priyateli-s-rusiya-zashtoto-tya-vinagi-e-iskala-da-ni-okupira", "text": "Полският президент Анджей Дуда каза, че би искал да имат приятелски отношения с Русия, но тази страна винаги е искала да окупира територията на неговата страна.  \"Много бих искал Русия да бъде приятел на Полша, защото тя е нашият по-голям съсед. Това е страна много по-голяма от Полша, с по-голям потенциал от Полша, във всички отношения - с изключение на едно - поляците имат повече смелост, ние сме в състояние да се борим до края, без значение какво ще ни струва. Той каза по време на пресконференция с президента на САЩ Доналд Тръмп полският държавен глава Анджей Дуда, цитиран в съобщение на уебсайта на Белия дом. Той припомни събитията в Катин, че след Втората световна война територията на Полша е била окупирана от СССР, но в страната имало опозиция, която се борело със силата на Съветите. \"Винаги сме се борили. Винаги сме знаели как да се защитаваме. Въпреки това историята е жестока към нас. Никога не сме имали голямо приятелство с Русия. Русия винаги е искала да завладее нашата територия\", подчерта полският президент. Той отбеляза, че през последните години Русия отново показа своето \"неприятно, имперско лице\". \"Днес ние сме в следната ситуация: Русия нападна Грузия. През 2014 г. тя атакува Украйна.  Това са факти, които се отнасят до съвременната история.  Ние искаме Русия да бъде наш приятел, но за съжаление, тя отново показва неговото много неприятно, имперско лице и ние не искаме да бъдем част от руската сфера на влияние”, добави Дуда.", "date": "2019.06.13", "title": "Анджей Дуда: Не може да сме приятели с Русия, тя винаги е искала да ни окупира"}
{"url": "https://www.faktor.bg/bg/articles/sasht-shte-izpratyat-voynitsi-v-polsha", "text": "САЩ ще изпратят 1000 войници в Полша. Това стана ясно след срещата на полския президент Анджей Дуда с Доналд Тръмп във Вашингтон. Искането за това беше отправено от Варшава. Американските войници ще бъдат прехвърлени от Германия, където САЩ разполагат с контингент от 52 хиляди души. „Откриваме много вълнуваща нова ера в американско-полския съюз!”, заяви Тръмп. Японският премиер отива в Техеран и като посредник между Иран и САЩ Решението да бъдат изпратени нови хиляда американски войници в Полша беше обявено след като Анджей Дуда и американският президент подписаха съвместна декларация за военно сътрудничество. По време на пресконференция пред Белия дом стана ясно, че Полша е поела ангажимент да изгради необходимата инфраструктура за допълнителния военен контингент. „Изграждането им ще се поеме от полското правителство и няма да струва нищо на САЩ. Полското правителство ще плати за това”, добави американският държавен глава. Леко объркване настъпи около броя на американските военни, които ще бъдат прехвърлени от Германия в Полша. В едно от изказванията си Тръмп посочи числото 2000, а в друго – 1000. В момента в Полша се намират 4 хиляди американски войници на ротационен принцип, но Варшава иска да засили военното присъствие, за да възпре евентуална руска агресия.", "date": "2019.06.13", "title": "САЩ ще изпратят войници в Полша"}
{"url": "https://www.faktor.bg/bg/articles/putin-shte-podkrepim-dodon-v-bitkata-s-oligarhiyata-v-moldova", "text": "Русия ще подкрепи молдовския президент Игор Додон в контекста на политическата криза в Кишинев. Това заяви руският президент Владимир Путин в интервю за радио-телевизионна компания MIR, качено на уебсайта на Кремъл днес. \"Смятам, че в Молдова нямаме уникална ситуация, не не е нещо извънредно. Но тя е достатъчно показателна за това, че властта в Молдова, както частично и в Украйна, беше узурпирана в прекия и преносен смисъл на думата от олигархични структури, олигарси, които подчиниха всички държавни структури, абсолютно всички: правоприлагащата сфера, парламентът и всичко, което им беше изгодно. Така печелените пари от молдовския народ  ги употребиха, за да засилят своето лично благополучие и лостове за влияние върху държавата ”, каза Путин. Според него Додон е направил стъпка \"към изграждането на пълноправен, цивилизован, модерен, държавен\". \"Ние със сигурност ще подкрепим и президента Додон, и неговите настоящи коалиционни партньори, така че те в крайна сметка да се отърват, така да се каже, интелигентно и безболезнено от тези хора, които досега са узурпирали властта на Молдова. И въпреки някои вътрешни противоречия, все още ще намери сили в себе си да работи в интерес на молдовската държава и молдовския народ, а ние със сигурност ще ги подкрепим ”, добави Путин.", "date": "2019.06.13", "title": "Путин: Ще подкрепим Додон в битката с олигархията в Молдова"}
{"url": "https://www.faktor.bg/bg/articles/poptodorova", "text": "''България не получава зависимост, еднозначна и едностранна, от тези осем самолета. България получава възможности за интегриране в отбранителната индустрия на НАТО и същевременно индустриални възможности тук на място. В този случай имаме отваряне и възможности. В енергетиката... - там зависимостта е такава, че няма как да бъде разбита, да бъде разводнена''. Това каза в ефира на ТВ+ бившият посланик на България в САЩ Елена Поптодорова. Коментарът и бе по повод сделката между България и САЩ за самолетите F-16. ''Спомням си ''картината'' от изявленията пред медиите на двамата премиери Медведев и Борисов, когато Борисов публично успокои премиера Медведев, че едни осем самолета, няма страшно, не се плашете от тези осем самолета. Това в крайна сметка е вярно, защото само си представете степента на зависимост'', посочи още Поптодорова. ''Докато няма реална диверсификация на пазара на енергийни източници, България остава навеки монополно зависима само от една държава. Не може в никакъв случай да се сравни, дори и цяла ескадрила след време, което се надяваме да стане. Това е само засилване на собствения капацитет постепенно'', изтъкна бившият ни посланик в САЩ. По темата с оттеглянето на американския посланик в България Ерик Рубин и бъдещия му заместник, Поптодорова заяви: ''Понеже аз съм необратимо деформирана от професията си, само ще направя една крачка напред и ще кажа, че ще е жена. Оттам нататък простете, но.. има си ред, начин на съобщаване и това е Министерство на външните работи на България'' и допълни: ''Била е в екипи на национална сигурност, в предишни гарнитури на ''Белия дом''... опитен човек. Тя ще наследи посланик, който беше много отворен. Посланик, който пътуваше много, общуваше много, напредна много в българския език, така че тук ще трябва да се търси ниво.", "date": "2019.06.13", "title": "Поптодорова: САЩ ни предлага възможност за интеграция, а Русия - само зависимост"}
{"url": "https://www.faktor.bg/bg/articles/binali-yaldaram-turtsiya-i-gartsiya-da-ne-pozvolyavat-otnosheniyata-im-da-badat-zasyagani-ot-vanshni-sili", "text": "Бинали Йълдъръм, кандидат за кмет на Истанбул от управляващата „Партия на справедливостта и развитието“ (ПСР), заяви, че Турция и Гърция не трябва да позволяват отношенията да бъдат засягани от външни сили, защото всички проблеми може да бъдат решени двустранно, съобщава електронното издание на атинския ежедневник Kathimerini. „Възможно е да има хора в чужбина, които да искат да ни провокират, но ние не трябва да попадаме в капана им\", подчерта Йълдъръм пред частния гръцки оператор SKAI, добавяйки, че когато външни сили се месят в двустранните отношения, „всичко върви погрешно\". Запитан за напрежението в Егейско море и Източното Средиземноморие, Йълдъръм каза, че подобен климат е често срещан в период преди избори. Йълдъръм, който бе министър-председател на Турция от 2016 г. до 2018 г., заяви, че всички спорове в Егейско море и около Кипър може да бъдат разрешени с „двустранно уважение“ и „в съответствие с международното право“.", "date": "2019.06.13", "title": "Бинали Йълдъръм: Турция и Гърция да не позволяват отношенията им да бъдат засягани от външни сили"}
{"url": "https://www.faktor.bg/bg/articles/borisov-prezidentat-mozheshe-da-govori-2-godini-sreshtu-slavi-trifonov-no-si-malcha", "text": "\"Местният вот е чак октомври. Президентът можеше две години да говори срещу Слави Трифонов, но не съм го чул да се обади\". Това каза премиерът Бойко Борисов на полигона в Шабла по повод днешното изказване на президента Румен Радев, че намаляването на партийните субсидии ще задуши опозиционните партии. Министър-председателят коментира и самото военно учение. \"Тези учения са много важни за дипломацията и външната ни политика. До вчера са се сваляли самолети на Балканите, а сега тренираме заедно. Трябва да живеем в мир. Колкото повече се опознаваме и тренираме заедно, толкова повече доказваме, че възпиращата сила е най-важна. Резултатите са отлични. Ние предоставихме нашата техника в продължение на 20 дена. По този начин се създават бойни другарства. Това са изводите ми от тези стрелби\", обяви Борисов. На въпрос какво си пожела за рожденият ден премиерът отговори - „Това са лични неща. Най-важното е да сме живи здрави, както и всички останали“. „Даже президентът се обади сутринта да ме поздрави, и каза, че има ангажименти в Унгария, иначе и той щеше да е тук, и щяхме да го минем за фойерверки за рождения ден и се посмяхме двамата\", разказа Борисов за разговора си с президента. \"Най-важното е, че на Балканите мирът може да съществува само, когато сме единни. Всичко освен мир ще е тотална щета за Балканите. Мисля, че всички държавни глави сме осъзнали, колкото повече мир има, да вдигаме доходите, това искат хората. Военните на тези учения да се надпреварват и демонстрират колко добре работят ракетите и самолетите, но само това\", завърши Борисов и помоли стрелбите да спрат за малко докато излети, за да не бъде уцелен. Министърът на отбраната Красимир Каракачанов и сръбският му колега също изказаха своето задоволство и радост от съвместното военно учение. „Само изчакайте да литнем, да не ме уцелите“, пошегува се преди отпътуването си от Шабла Борисов.", "date": "2019.06.13", "title": "Борисов: Президентът можеше да говори 2 години срещу Слави Трифонов и за субсидиите, но си мълча"}
{"url": "https://www.faktor.bg/bg/articles/georgi-harizanov-1-5", "text": "„Досегашната формула – партиите да получават субсидия от държавния бюджет, беше добра. Тя устройваше идеално и бюджета, защото не го натоварваше с чак такива разходи – 30 млн. лева на фона на 40 млрд. лева са едно голямо нищо. Формулата осигуряваше спокойното съществуване на партиите, които имат значение за избирателите“. Това каза пред БНР анализаторът Георги Харизанов. Той даде пример със САЩ, където „политиката се извращава заради зависимостта от донорството“. „Тази икономия ми стои доста лицемерна и в САЩ се надигат все повече гласове за реформа на политическата система. Рискуваме да превърнем близостта в зависимост. От години се спряга близостта между премиера и Валентин Златев. Единственото правителство, по време на което на „Лукойл“ е отнеман лицензът за работа, затваряни са му петролните станции, пломбирани са му петролните терминали и петролопроводите, е това на ГЕРБ. Близки ли са или не са? Тези близости не са нещо порочно, когато не са зависимости“, каза още Харизанов в предаването „12+3“. Според анализатора „нашите партийна и избирателна системи не са лоши“: „И този комплекс, че все нещо трябва да поправяме, че видите ли, нещо не вървяло като хората, не го провиждам… В държава, в която лобизмът не е легализиран и в която имаме огромен проблем със сивата икономика, стартирането на такъв процес, би нанесъл тежка вреда. Излишно ще се разбишка добре функциониращата ни система, без да е ясно какво ще последва“. По думите на Харизанов предложението на премиера Бойко Борисов за 1 лев партийна субсидия е „тролене на темата“.", "date": "2019.06.13", "title": "Георги Харизанов: Предложението на Борисов за 1 лев партийна субсидия е „тролене на темата“"}
{"url": "https://www.faktor.bg/bg/articles/the-sun-smartonosna-opasnost-debne-ot-chernobil", "text": "Макар да са минали десетилетия от Чернобилската авария през 1986 година, опасността никак не е отминала. Смъртоносният „слонски крак“ в Чернобил може да предизвика нова експлозия, алармира The Sun. Повече от тридесет години след аварията, под взривилия се четвърти реактор има високо радиоактивен материал, образувал се след ядрената катастрофа през 1986 година. Той носи смъртоносна опасност и може да убие човек за минути. Висока над три метра, радиоактивната токсична маса е образувана от подобния на лава материал corium. Зловещата „черна лава“, образувана след експлозията в Чернобил, може да убие човек за 300 секунди. Експерти смятат, че кръстеният „слонски крак“ материал може би е най-опасният радиоактивен отпадък на нашата планета. Ако материалът попадне в подземните води, то това може да доведе до нова експлозия. Кръстен е така заради приликата си със слонски крак. Руските служби експериментално са стреляли по масата с Калашници, но това е предизвикало едва леки драскотини по повърхността. Успокояващото е, че няма пряка опасност материалът да попадне в почвата заради „саркофага“, изграден около взривилия се реактор до град Припят. Бетонна преграда беше изградена под реактора, за да се избегне най-кошмарният сценарий.", "date": "2019.06.13", "title": "The Sun: Смъртоносна опасност дебне от Чернобил"}
{"url": "https://www.faktor.bg/bg/articles/yunker-enp-nyama-rezerven-plan-osven-veber", "text": "Европейската народна партия няма План Б за поста председател на Европейската комисия и стои зад номинацията си Манфред Вебер. Това обяви председателят на Европейската комисия Жан-Клод Юнкер, цитиран от \"Политико\". Юнкер говори пред журналисти в кулоарите на среща на ЕНП в испанския курортен град Сан Себастиан. \"ЕНП единодушно подкрепя Манфред Вебер\", каза Юнкер, \"така че няма План Б\". Председателят на Европейската комисия сподели още, че той силно подкрепя Вебер за негов наследник. \"Това звучи нормално, но нищо не е нормално в политическите семейства\", поясни той. \"Напълно съм убеден, че той ще бъде добър председател на Комисията и той ще продължи това, което се опитах да започна\", вярва председателят на ЕК.", "date": "2019.06.13", "title": "Юнкер: ЕНП няма резервен план за ЕК освен Мафред Вебер"}
{"url": "https://www.faktor.bg/bg/articles/obshtestvo/alo-izmamnitsi-se-opitaha-da-verbuvat-zhurnalist", "text": "Днес стартира голяма кампания на шуменската полиция срещу ало-измамниците. Причината е драстичния скок на телефонните измами в региона. В нея униформените разясняват на възрастни хора какви са възможните сценарии и как да се предпазят.  През миналата година на територията на областния град са извършени 44 ало- престъпления, жертвите са заryбили приблизително 316 хил. лв. Ало-измамниците в Шумен са се опитали да вербуват местен журналист, който да им помага в престъпленията. Красимир Крумов разказа пред БТВ, че телефонните измамници първоначално са се опитали да го оберат, но това дошла и офертата.  „Бях вулгарен и циничен, очаквах да затворят, но отсреща ми казаха: „Виждам, че си пекан, не можах да те излъжа, дай да лъжем заедно.\" Започна разговор, който аз записах. Неговата цел беше да ме склони да работя за него. Обясни ми как изглежда схемата - аз да ходя на различни адреси и да събирам пари\", добави журналистът.  Крумов заяви, че измамниците са му предложили да работи срещу 20% от получените пари. Мъжът добави, че решил да предаде престъпника на полицията и така осуетил няколко измами.", "date": "2019.06.13", "title": "Ало-измамници се опитаха да вербуват журналист и да го вкарат в схемите си"}
{"url": "https://www.faktor.bg/bg/articles/obshtestvo/zakon-i-red/sadat-gleda-myarkata-na-zadarzhaniya-za-terorizam-tiyneydzhar-v-plovdiv", "text": "Гледат мярката на задържания за тероризъм тийнейджър. В дома му бяха открити голямо количество взривни вещества, схеми за бомби и знаме на ИДИЛ.  От специализираната прокуратура протестират срещу решението на първоинстанционния съд да оставят момчето при семейството му, като искането им пред по-горната инстанция е той да бъде настанен в изолирана среда, в която психолози и психиатри да работят с него.  Към момента  младежът е в дома си, като контрол върху него осъществяват инспектори от детска педагогическа стая.", "date": "2019.06.13", "title": "Съдът гледа мярката на задържания за тероризъм тийнейджър в Пловдив"}
{"url": "https://www.faktor.bg/bg/articles/tragediya-trima-mladi-mazhe-zaginaha-pri-zverska-katastrofa-v-nedelino", "text": "Трима млади мъже, на 23, 24 и 27 години, загинаха при тежка катастрофа, станала късно снощи по пътя Долен – Неделино. Те са от златоградското село Долен. Загиналите са се движили с лек автомобил БМВ, което се ударило странично в микробус \"Мерцедес\".  На място загиват две от момчетата, а третото в болницата в Златоград, вследствие на тежките получени травми. По предварителна информация, БМВ-то се движило с несъобразена скорост, което е и причината за катастрофата.", "date": "2019.06.13", "title": "Трагедия: Трима млади мъже загинаха при зверска катастрофа край Неделино"}
{"url": "https://www.faktor.bg/bg/articles/iva-pushkarova-ne-ni-e-neobhodim-svetets-za-glaven-prokuror", "text": "„На нас не ни  е необходим светец за главен прокурор, а човек, който решава проблеми, без да  създава такива. Не е толкова трудно да бъде намерен такъв човек“. Това коментира пред БНР Ива Пушкарова от Фондация за развитие на правосъдието. „Първият  въпрос, който трябва да се постави при процедурата за избор на този конкретен главен прокурор за мен е, че политиците като цяло не управляват мъдро и компетентно  обществените нагласи и очаквания в тази посока. Цялостните дебати създават  свръхочаквания, че се търси и ще се намери свръхчовек. Създава се излишна  драматичност при избора на този човек, включително вътре в самата прокуратура. Не  смятам това за полезно“, изказа мнение Пушкарова.  Според нея  никога няма да имаме напълно прозрачна процедура, а и не е необходимо: „Твърде  много са величините в уравнението, твърде много хора участват в избора на  кандидати. Да търсим пълна прозрачност или публичност, не е разумно и не е  необходимо“. Ива  Пушкарова подчерта, че във всяка държава винаги е имало опит прокуратурата и съдебната система да бъдат поставени под политическо влияние. „Това е фактор, с  който ние трябва да се съобразяваме като обективен. Въпросът е да намалим  неговото влияние“, добави тя. По думите ѝ  без политика не е възможен изборът на главен прокурор. Според нея опитът да се  избяга от тази истина е част от проблема.  „В същото  време българският закон включва множество обективни критерии, които са насочени  към това да ограничат не толкова политическия, колкото партийния избор и да  ограничат смесването на политическия избор и поставянето на бъдещия главен  прокурор под политическа зависимост. Търсим политически и всякак независим  човек. Това не пречи неговият избор да бъде повлиян от политически тези. Разграничаването  – докъде е правната политика в избора на главен прокурор и откъде нататък вече  са нелегитимни опити той да бъде поставен под политическа зависимост, е това,  което би гарантирало достатъчна прозрачност и легитимност на избора“, обясни  експертът. Тя добави мнението си за предстоящия избор:  „За  съжаление, ще трябва да разчитаме на моралната и професионална компетентност на  тези хора да изберат някой, който може би е по-добър от тях. Не знам дали те ще  могат да го разпознаят, или не, твърде съм скептична. За съжаление, работим с  тези реалности“.", "date": "2019.06.13", "title": "Ива Пушкарова: Създава се излишна драматичност, не ни е необходим светец за главен прокурор"}
{"url": "https://www.faktor.bg/bg/articles/viktor-erofeev-v-rusiya-zapochva-revolyutsiya-na-zdraviya-smisal-video", "text": "В Русия започва революция на здравия смисъл. Това зави пред Радио \"Ехото на Москва\" Виктор Ерофеев, световноизвестен руски писател, литературовед, радио и телевизионен водещ. Освобожденитето на журналиста Иван Голунов не е епизод, а началото на много важно движение. Имам такова усещане, че страната, наречена Русия постепенно се откъсва от руската държава.  От едната страна имаме страната Русия, а от другата е мафиозната държава, която дълго време държеше страната Русия в мрак. Последните събития говорят за началото на това откъсване. Това не е сепаратизъм, това е революция на здравия смисъл, опит да се се избяга от бандитизма и мракобесието, смята той и допълва, че страната ще успее да се измъкне от \"тази гадост\". За първи път от десетки години освобождават някой с такива тежки обвинения, коментира той прекратяването на делото срещу неудобния на Кремъл журналист Иван Голунов. Това стана под натиска на гражданското общество.  Поздравявам Голунов с победатата, да се поздравим всички. Трябваше все някога да се отделим от нашата държава, нека тя да отплава някъде по-далеч. Ние ще създадем нещо ново, заяви Ерофеев.   \"Вгледах се в лицата на полицаите, които арестуваха хора на протеста, на полковниците, това са неандерталци. Никого не искам да обиждам, най-малко неандерталците, но това е тъжно\", заяви Ерофеев. У нас си караме по Чингизхановските традиции, човекът да служи на държавата, но това време свършва, смята той.", "date": "2019.06.13", "title": "Виктор Ерофеев: В Русия започва революция на здравия смисъл (ВИДЕО)"}
{"url": "https://www.faktor.bg/bg/articles/rumen-hristov-1-4", "text": "ГЕРБ и СДС се явиха заедно на европейските избори през май, а сътрудничеството им по всяка вероятност ще продължи и на местния вот през есента. Това обяви в студиото на \"България он Еър\" председателят на СДС Румен Христов. По думите му вече се гледа на изборите за кметове, защото те са съвсем скоро и винаги са важни за партията им. \"Имаме решение на Националния съвет, което дава автономия за решение на нашите общински структури как да се явяват на местните избори, с изключение на забраната към БСП и ДПС. Най-предпочитани за нас са партиите от ЕНП, но най-вероятно на много места ще се явим с ГЕРБ, защото видяхме, че се сработваме добре. Че стиковката е добра, че има уважение към нас и най-вероятно на много места ще имаме подобни коалиции\", каза Христов. Лидерът на СДС коментира още, че коалициите са нормално нещо, защото така се управлява и Европа в последните години, а у нас трудно може една партия да бъде самостоятелна в управлението. \"Трябва да продължи и в България дясното управление и от тази гледна точка е нормално да се търси взаимодействие между десните формации\", допълни още Румен Христов. Председателят на СДС беше категоричен, че те също са критикували ГЕРБ за определени политики и имат различни виждания с тях за някои неща, но в евентуално бъдещо управление на страната, в което да участват партии от ЕНП, ще се управлява по-лесно и еднопосочно. \"Ще бъде по-добре за България. България има нужда от дясно управление\", настоя Христов", "date": "2019.06.13", "title": "Румен Христов: На местните избори ще търсим взаимодействие с десните формации"}
{"url": "https://www.faktor.bg/bg/articles/holandiya-blokira-chlenstvoto-na-albaniya-v-es", "text": "Холандският парламент снощи гласува против започването на преговори за членство на Албания в Европейския съюз, но отхвърли подобна резолюция, отнасяща се за Северна Македония, предаде агенция МИА. Парламентът на Холандия вчера гласува по четири резолюции, отнасящи се за разширяването на ЕС, но само тази против Албания получи мнозинство от гласовете, включително и от управляващите партии. Тя бе приета със 105 гласа в 150-местния парламент, предава БТА. В резолюцията се настоява да не се започват преговори с Албания тази година преди всичко заради недостатъчния напредък в борбата с организираната престъпност и корупцията. Холандското правителство споделя това мнение. Според външния министър Стеф Блок започването на преговори с Албания е прибързано решение. Резолюцията за Северна Македония, в която няколко холандски депутати настояха да се блокират и нейните преговори с ЕС, беше отхвърлена от мнозинството в парламента. Това е първата възможна крачка към отделянето на Албания и Северна Македония в Съвета на ЕС, ако Холандия като страна членка поиска това на 18 юни в Люксембург или на следващата среща в края на юли в Брюксел, отбелязва МИА.", "date": "2019.06.13", "title": "Холандия блокира членството на Албания в ЕС"}
{"url": "https://www.faktor.bg/bg/articles/premierat-nablyudava-boynite-strelbi-kray-shtabla-na-vrah-rozhdeniya-si-den", "text": "Премиерът Бойко Борисов, който днес празнува 60-годишен юбилей, министърът на отбраната Красимир Каракачанов и началникът на отбраната генерал Андрей Боцев наблюдаваха заключителния етап на тактическото учение с бойни стрелби на формированията за противовъздушна отбрана от Българската армия на полигона край Шабла. Учението включваше още съвместни експериментални и бойни стрелби на авиационни формирования от ВВС с международно участие, стрелба с ракетен комплекс 9К79 „Точка“ и изпълнение на огневи задачи с артилерийска материална част по надводни цели от Сухопътните войски „Шабла – 2019 г.“ Стрелбите бяха наблюдавани и от делегация от Република Сърбия, водена от министъра на отбраната Александър Вулин, заместник-посланика на САЩ Джъстин Фридман, командира на Сухопътния компонент на Националната гвардия на Тенеси бригаден генерал Джими Кол, представители на държавни институции, висши генерали и офицери от Българската армия и от армиите на страните-участнички в учението САЩ и Сърбия. Преди началото на учението премиерът Борисов и официалните гости бяха приветсвани от почетен караул. Беше изсвирен химнът на България, след което под звуците на военни маршове войниците преминаха под строй и се отправиха към местата за стрелби. Министър-председателят също се отправи към определеното място за наблюдение на учението, като се спираше пред бойните машини и разпитваше войниците и командирите им за техниката. \"Гледай каква огнева мощ. Както викат сърбите - пуцай\", остана доволен Бойко Борисов. По случай рождения ден на премиера от Военновъздушните сили на Българската армия му подариха пистолет \"Макаров\".  \"Това летец да не си сега в момента. Гледай ракетата как го търси. Няма отърване\", коментира Бойко Борисов пусковете на ракетите. \"На румънците казали ли сте, че водим учения, че преди няколко години Траян Басеску се чудеше какво става. Радарите им сигурно се въртят сега. А от Севастопол наблюдават ли ни сега? Предупредени са, нали?. Трябва да се спазват всички мерки за сигурност\", категоричен беше министър-председателят.", "date": "2019.06.13", "title": "Премиерът наблюдава бойните стрелби край Щабла на връх рождения си ден"}
{"url": "https://www.faktor.bg/bg/articles/korilov-shte-podade-ostavka-ako-ne-otpadne-monitoringa-do-kraya-na-evrokomisiyata", "text": "Правосъдният министър Данаил Кирилов е казал пред еврокомисаря по правосъдие, потребители и равнопоставеност на половете Вера Йоурова, че ще представи своята оставка, ако не отпадне мониторингът върху правосъдната ни система до края на мандата на тази комисия. Това обяви току-що във ВСС Кирилов в отговор на журналистически въпрос. Кирилов коментира с думите \"аз вярвам\" въпроса - дали е възможно Механизмът за сътрудничество и проверка да отпадне до края на мандата на комисията \"Юнкер\". Обещания в тази насока имаше от самия Юнкер, но Вера Йоурова се изказа по-скоро в противоположна посока неотдавна. Кирилов имал \"много дълъг и много конструктивен\" разговор с еврокомисарката по правосъдието, като каза, че тя - от една страна отчела и големия ни напредък, от друга, казала, че някои от изявленията й били в лично качество. Кирилов заяви още, че имаме подкрепа за измененията в режима на \"тримата големи\", които й представил. Утре в Министерството на правосъдието предстои обсъждане на режима на промяна на статута на Тримата големи, като едното предложение на Крилов е апелитвен спецпрокурор да може да разследва главния.", "date": "2019.06.13", "title": "Кирилов: Подавам оставка, ако не отпадне мониторингът до края на тази Еврокомисията"}
{"url": "https://www.faktor.bg/bg/articles/prekrasti-se-i-kraynata-desnitsa-v-evroparlamenta", "text": "„Европа на нациите и свободите“ (ЕНС) - групата на крайнодесните в Европарламента, вече ще се нарича „Идентичност и демокрация“. Новината съобщи в туитър френският евродепутат Тиери Мариани. Това е петата по големина политическа група в ЕП. Тя има 73-ма депутати. В нея влизат „Лигата“ на италианския вицепремиер Матео Салвини, френският Национален сбор на Марин льо Пен, „Алтернатива за Германия“ (АзГ), австрийската Партия на свободата и други формации от крайната десница. Най-много представители – 23-ма, има партиятана Салвини. ЕНС обаче не успя да привлече „Партия Брекзит“ на британския евроскептик Найджъл Фараж. Новата политическа група ще ползва съкращението ИД. За неин председател бе избран италианецът Марко Дзани. Негов заместник е Тиери Мариани. Вчера името си смени третата по големина група в ЕП – центристкият Алианс на либералите и демократите за Европа (АЛДЕ). Той вече се нарича „ОбноветеЕвропа“. Твърди се, че френският президент Еманюл Макрон, чиято партия има най-голямата делегация в групата, настоявал „либерали“ да отпадне от името поради лошите асоциации, които се правят с нея в родината му.", "date": "2019.06.13", "title": "Прекръсти се и крайната десница в Европарламента"}
{"url": "https://www.faktor.bg/bg/articles/mvnr-na-venetsuela-skoro-maduro-otiva-v-rusiya-za-dobroto-na-naroda", "text": "Венецуелските власти обявиха, че в скоро време се очаква визита на президента Николас Мадуро в Русия, предава ТАСС. „Скоро ще видим президента Николас Мадуро в Русия, където ще подпише нови споразумения за доброто на народа“, се казва в съобщение на венецуелското външно министерство в „Туитър“. Първият дипломат на Каракас Хорхе Ареаса взе участие в мероприятията по случай Деня на Русия във венецуелската столица, по време на които „благодари на Москва за нейния принос за запазването на мира (в Боливарианската република)“.", "date": "2019.06.13", "title": "МВнР на Венецуела: Скоро Мадуро отива в Русия за \"доброто на народа\""}
{"url": "https://www.faktor.bg/bg/articles/vladimir-putin-otnosheniyata-mezhdu-rusiya-i-sasht-se-vloshavat-vse-poveche-i-poveche", "text": "Руският президент Владимир Путин заяви, че връзките между Москва и Вашингтон стават все по-лоши и по-лоши. В интервю за руски телевизионен канал президентът подчерта, че отношенията между двете световни суперсили са \"унизителни\" поради редица действия, предприети от САЩ във връзка със санкциите през последните няколко години, предава БНР. Коментирайки предстоящата среща на върха на Г-20 в Осака, Путин заяви, че се надява, че Русия и САЩ ще могат да намерят конструктивни решения за икономическо сътрудничество.  \"Много се надяваме, че здравият разум в крайна сметка ще триумфира\", добави руският лидер. Неговите коментари са факт само няколко часа, след като американският президент Доналд Тръмп заяви, че ще се срещне с руския си колега в кулоарите на срещата на върха на Г-20, която ще се състои в края на юни в Япония. Още през миналия месец Тръмп обяви, че ще се срещне с Путин по време на форума на Г-20, като и руският президент отбеляза, че срещата на върха е най-близката възможност за разговор между двамата лидери. Въпреки това Москва настоя, че всяка потенциална среща трябва да бъде инициирана от САЩ. Междувременно говорителят на руския президент Дмитрий Песков заяви пред репортери в началото на седмицата, че все още не е сигурно дали двамата лидери ще се срещнат в Осака.", "date": "2019.06.13", "title": "Владимир Путин: Отношенията между Русия и САЩ се влошават все повече и повече"}
{"url": "https://www.faktor.bg/bg/articles/radev-1-6", "text": "Аз силно се надявам, че партиите ще намерят добър баланс между техните собствени интереси и интересите на обществото. Така президентът Радев коментира проблема с партийните субсидии от 1 лев за глас, които бяха гласувани на първо четене в парламента. Според него големият проблем не е в самото финансиране, като размер на субсидията, а механизъм който да третира еднакво партиите, по отношение на финансирането. По думите му в България управляващите партии нямат нужда от субсидия. Те се финансират директно от властта. Субсидиите касаят най-вече съществуването на опозицията, каза президентът. По думите му едно такова решение на практика задушава опозицията точно преди местните избори. По отношение на спора на македонските и българските историци за личността на Гоце Делчев Радев заяви: “ По време на речта ми в Санкт Петербург много ясно казах на цял свят и цитирах бележитият български революционер Гоце Делчев. Това е моето становище.” По думите му България трябва да мисли и да подходи много по-генерално към този проблем. Въздържам се да коментирам партии, заяви Радев на въпрос как би коментирал ситуацията в БСП. Но според него България не трябва да остава без политическа опозиция, а процесите в социалистическата партия крият такъв риск. Той заяви, че ги следи с тревога.", "date": "2019.06.13", "title": "Радев: Решението за 1 лев субсидия задушава опозицията преди местния вот"}
{"url": "https://www.faktor.bg/bg/articles/eva-maydel-evropeyskiyat-byudzhet-tryabva-da-pomaga-za-namalyavane-na-ikonomicheskata-migratsiya-v-es", "text": "В европейския бюджет трябва да има средства, специално предназначени за намаляване на икономическата миграция между държавите в ЕС. Средствата по кохезионните фондове помагат, но са нужни по-таргетирани мерки и финанси, за да може всеки европеец, който желае да се развива в своя регион, да го прави. В Европейската народна партия показахме, че можем да чуваме гласа на гражданите, а те искат промяна към Европа, която обръща внимание на отделния човек - независимо в коя точка на Европейския съюз живее и работи.  Това заяви българският евродепутат от ГЕРБ/ЕНП Ева Майдел по време на заседание на групата на ЕНП в Европарламента в испанския град Сан Себастиан. По време на срещата Ева Майдел се срещна и разговаря с кандидатa на ЕНП за председател на Европейската комисия Манфред Вебер, премиерa на Хърватия Андрей Пленкович, генералния секретар на ЕНП Антонио Лопес, председателя на Испанската народна партия Пабло Касадо и други лидери и членове на ръководството на най-голямата европейска политическа сила. „За доверието в ЕС е важно председателят на Европейската комисия да е избран максимално демократично и прозрачно. Именно затова в ЕНП избрахме нашия кандидат – Манфред Вебер, най-рано от всички останали партии - шест месеца преди европейските избори. Европейците избраха Европейската народна партия за първа политическа сила в Европа и това прави избора на Вебер най-логичния. Това ще бъде и добра новина за нас, защото той е истински приятел на България и в отлични отношения с премиера Борисов“, допълни българският евродепутат Ева Майдел.", "date": "2019.06.13", "title": "Ева Майдел: Европейският бюджет трябва да помага за намаляване на икономическата миграция в ЕС"}
{"url": "https://www.faktor.bg/bg/articles/strashniyat-den-na-rusiya-video", "text": "Вчера в Москва полицейските сили и сътрудниците на Росгвардията задържаха над 400 души. Това стана по време на мирния марш в подкрепа на журналиста от \"Медуза\" Иван Голунов, когото обвиниха в разпространенииие на наркотици заради ...разследванията му , които уличават властите във връзка с московската мафия. Беше Денят на Русия. Май от него ще тръгне всичко...", "date": "2019.06.13", "title": "Страшният Ден На Русия (ВИДЕО)"}
{"url": "https://www.faktor.bg/bg/articles/sled-sayuza-s-deputatite-na-makron-liberalite-v-evroparlamenta-smeniha-imeto-si", "text": "Центристката политическа група в Европейския парламент, към която се присъединиха френските депутати, последователи на президента Еманюел Макрон, вече ще се нарича \"Обнови Европа\" - име, което по тяхно искане не съдържа повече думата \"либерал\", смятана за обременена с твърде много конотации във Франция, предаде \"Франс прес\", цитирана от БТА. Френските евродепутати, избрани в края на май от листата \"Ренесанс\" (21 на брой), представляват най-голямата делегация в тази група със стотина членове, която ще бъде третата в ЕП след Европейската народна партия и Прогресивен алианс на социалистите и демократите. Новата група е изградена върху основата на АЛДЕ (Алианса на либералите и демократите за Европа), председателствана от бившия белгийски премиер Ги Верхофстат, ревностен поддръжник на европейските амбиции на Макрон, отбелязва АФП. \"Нашата нова група в Европейския парламент избра ново име: \"Обнови Европа\" (Renew Europe, Renouveler l'Europe), написа днес в \"Туитър\" Верхофстат, като изрази задоволство от появата на формация \"по-силна от всякога\". Новото име \"трябва да удовлетвори нашите нови френски партньори\", реагира новият британски евродепутат от либералдемократите Крис Дейвис, чиято делегация е втората в групата. \"Но мнозина от нас ще продължат да я наричат \"либералната група\", добави той. \"Обнови Европа\" ще заема ключова позиция в новия Европарламент, след като Европейската народна партия и европейските социалисти и демократи загубиха на изборите възможността да сформират мнозинство помежду си. А новите френски членове на групата разчитат да играят първостепенна роля, водени от бившия министър Натали Лоазо. Тя е кандидат за председателския пост на новата група. Кой ще заеме поста ще се реши на 18 или 19 юни, отбелязва АФП. /БТА", "date": "2019.06.13", "title": "Либералите в Европарламента смениха името си след съюз с депутатите на Макрон"}
{"url": "https://www.faktor.bg/bg/articles/makedonskoto-pravitelstvo-shte-namerim-reshenie-za-gotse-delchev", "text": "След изявлението на българския външен министър Екатерина Захариева, че София може да се оттегли от работата на смесената комисия, ако не се постигне компромис за датата на честване на Гоце Делчев, говорителят на македонското правителство Мохамед Ходжа изрази надежда, че комисията ще намери решение, които ще бъдат в посока на добросъседството и приятелството, предава опозиционното скопско електронно издание „Република“. „Надяваме се, че междуправителствената комисия, формирана по силата на Договора за добросъседство и приятелство, ще намери решение на основата на приятелството и добросъседството между нашите две държави“, заяви Ходжа на редовна пресконференция.", "date": "2019.06.13", "title": "Македонското правителство: Ще намерим решение за Гоце Делчев"}
{"url": "https://www.faktor.bg/bg/articles/rumyana-kolarov-nay-zasegnati-ot-namalyavaneto-na-subsidiite-shte-sa-korneliya-ninova-i-bsp", "text": "\"Намаляването на партийната субсидия от 11 на 1 лв. не е популизъм, а дефанзивен ход. Каквато и друга цифра да беше казал Бойко Борисов, щеше да бъде нападнат от Слави Трифонов\". Това заяви пред БНТ политологът Румяна Коларова.  \"Когато има партийна субсидия, на практика новите партии нямат ход, защото парите се получават след изборите. Най-много от намаляването на средствата ще пострадат Корнелия Нинова и БСП. Лидерът на социалистите заложи върху политика с подкрепа на платени партийни активисти. Професионализацията в партията е полезно за демокрацията, но не и да градиш формацията си върху статуквото и платените активисти. Тогава всяка градивна реформа вече стъпва върху договорки. Мисля, че ще има гласувани отделно пари и за паралелни медийни пакети. Надявам се субсидиите все пак да не са 1 лев за реален глас. При настоящата ситуация не знам как ще се стигне до това обаче. Политиката е игра, зависи как ще се отиграе моментът. Когато Слави Трифонов вдигна топката с референдума и парите за партиите, депутатите още тогава трябваше да ги намалят, за да не се стига сега до тази ситуация\", обясни Коларова.", "date": "2019.06.13", "title": "Румяна Коларов: Най-засегнати от намаляването на субсидиите ще са Корнелия Нинова и БСП"}
{"url": "https://www.faktor.bg/bg/articles/prof-kiril-topalov-stalin-ne-e-haresval-balgariya-sled-negovo-reshenie-geroite-ni-stavat-makedonski", "text": "\"Последното заседание на Комисията (със Северна Македония - б.ред.) беше доста напрегнато. На предишните заседания постигнахме напредък по редица теми като цар Самуил, Св. Св Кирил и Методий. Темата за Гоце Делчев е много деликатна. Той ясно е заявил, че е българин. Ние работим с извори и ясно сме казали на колегите - Дайте ни извори, но не фалшиви и произведени след края на Втората световна война\". Това каза в сутрешния блок на БТВ проф. Кирил Топалов, член на съвместаната историческа комисия със Северна Македония. \"В Северна Македония се опитват да наложат, че щом Гоце Делчев е роден в Кукуш той е македонец. Всичко това идва след края на Втората световна война и решенията на Коминтерна, които са диктувани от Сталин. Той не е харесвал България, защото редица съветски републики са искали да се казват Българска съветска република. Идеята на Сталин е била да изчезнат националните държави и да се създаде една обща голяма комунистическа държава. Сталин е искал да раздели България на три - Добруджа, Тракия и Македония. Най-голямото предателство е извършено от страна на Георги Димитров и Васил Коларов, които подкрепят това решение и са съгласни да разделят държавата си на три и да изтрият името ѝ. Теорията на македонизма се разработва в Сърбия. След Втората световна война всичко българско е премахвано в Македония от сърбите. Хората са пращани в лагери. А тук в България, хората са били бити и карани да се пишат македонци. Георги Димитров е бил готов да подари Пиринска Македония на новосформираната държава Македония. Нашата цел е техните историци да кажат истината. Този процес ще е труден, защото след Втората световна война са насложени много фалшиви твърдения\", категоричен беше проф. Топалов.", "date": "2019.06.13", "title": "Проф. Кирил Топалов: Сталин не е харесвал България, след негово решение героите ни стават \"македонски\""}
{"url": "https://www.faktor.bg/bg/articles/aleksandar-vuchich-pozitsiyata-na-sasht-i-frantsiya-za-kosovo-mi-e-po-blizka-ot-tazi-na-rusiya-1", "text": "В дневния ред на всички отговорни разговори за бъдещето на Косово трябва да бъде включена идеята за разграничение между сърбите и албанците, заяви президентът на Сърбия Александър Вучич в Белград, като напомни, че тази идея досега не е подкрепена нито от сръбската общественост, нито от Запада, предава руската агенция EA Daily, цитирана от \"Фокус\". „Ако се мисли за някаква дългосрочна договорка (с албанците), тази тема при всички случаи ще бъде на масата за преговори. Умните хора трябва да решат този въпрос. Съжалявам, че не мога да направя това, а дори бих се радвал да поема върху себе си част от осъжданията на обществеността, защото съм уверен, че с помощта на постигнатото споразумение бих обезпечил свободата и сигурността на голяма част от Сърбия, дори и на нашите граждани в Косово и Метохия“, цитира думите на президента обществената телевизия РТС. В същото време, подчерта Вучич, в международните среди няма изработено собствено решение на косовския проблем. По неговите думи, той задава всеки ден на западните партньори въпроса „Какво да правим с Косово?“, но не получава отговор. „Те си нямат понятие какво да правят Косово или с всеки друг въпрос, отнасящ се до Западните Балкани. Искат да предложат нещо, но не знаят какво. Казвам им директно, че те не могат да се договорят между себе си“, заяви държавният глава, като добави, че американците говорят едно с немците и друго с французите“. „На мен ми е по-близко това, което казват американците и французите. Салвини (вицепремиерът на Италия Матео Салвини) има свое решение, руснаците също – и това е замразен конфликт“, продължи Вучич. Сръбският президент разказа, че основната му идея се заключва в това, между албанците и сърбите да няма граници, за да може в региона да се движат свободно хора, стоки, услуги и капитал и за да могат косовските сърби да живеят в безопасност, а Белград да контролира и финансира здравеопазването и образованието в Северно Косово. „Това винаги е било същността, но не е било интересно за никого, защото мнозина са виждали това като шанс за политическата им победа, т.е. за моето политическо поражение“, обясни сръбският лидер. Руската агенция припомня, че по-рано Вучич обяви, че идеята му за „разграничение“ в Косово между сърбите и албнаците се е провалила, а е могла да донесе дългосрочен мир в региона на Западните балкани. По време на последното си официално посещение в Сърбия през януари тази година руският президент Владимир Путин обяви, че Москва подкрепя постигането от Белград и Прищина на \"жизнеспособно и взаимно приемливо решение за косовско споразумение, основано на Резолюция 1244 на ООН\".", "date": "2019.06.13", "title": "Александър Вучич: Позицията на САЩ и Франция за Косово ми е по-близка от тази на Русия"}
{"url": "https://www.faktor.bg/bg/articles/novini/svyat/sasht-mnogo-skoro-mogat-da-otmenyat-vizoviya-rezhim-za-polskite-grazhdani", "text": "Съединените щати могат много скоро да вземат решение за премахване на визовия режим за полските граждани. Това заяви вчера президентът Доналд Тръмп на съвместна пресконференция с полския си колега Анджей Дуда след края на срещата им в Белия дом, съобщи ТАСС. \"Макар че още имаме над какво да работим, ние се надяваме много скоро да поканим Полша в нашата програма за безвизови посещения /.../ Икономическите отношения между САЩ и Полша процъфтяват\", каза Тръмп. Няколко минути по-късно той уточни, че американските власти могат да вземат решение за отмяна на визите \"в течение на следващите 90 дни\". Тръмп не изключи, че това може да стане по време на евентуалното му посещение в Полша през септември.  Президентът на САЩ каза също, че Полша със собствени средства ще построи обект за разполагане на хиляда американски военнослужещи в страната. \"Полша скоро ще предостави бази и инфраструктура за поддръжка на военното присъствие на около хиляда американски военнослужещи. Полското правителство ще построи тези обекти. Без никакви разходи от страна на САЩ. Полското правителство ще плати за това\", подчерта американският президент.", "date": "2019.06.13", "title": "САЩ много скоро могат да отменят визовия режим за полските граждани"}
{"url": "https://www.faktor.bg/bg/articles/manoil-manov-bsp-iskaha-da-smenyat-sistemata-da-pravyat-revolyutsiya-a-plachat-za-subsidii", "text": "Размерът на партийните субсидии разпали страстите в студиото на Нова тв и доведе основно до спор между БСП и ГЕРБ в лицето на депутатите Александър Симов и Маноил Манев. \"Няма решение на ГЕРБ за намаляване на партийните субсидии, а решение на Министерски съвет, внесено от премиера, да е жив и здрав, днес има рожден ден\", заяви депутатът от ГЕРБ Маноил Манев. Той посочи, че всички популисти, които искаха да сменят системата, да правят революция, вчера са започнали да плачат за партийните субсидии, защото ще останат без телевизии, които са си създали, някои ще останат без работа, визирайки БСП. Халил Летифов от ДПС настоя отново, че те ще внесат предложение за партина субсидия от нула лева. \"Ние не се състезаваме в тази популистка вълна, ние казахме и по време на дебата, че този популизъм няма да доведе до добро. Дали субсидията е един, два, три или пет лева, те не са достатъчни, за да покрият разходите на партиите. Трябва да кажем по кой модел и как ще се финансират партиите. Едната възможност е американският модел- публично и прозрачно. Другият модел е европейският - с държавна субсидия\", обясни Летифов. \"Ако има такъв проблем, а очевидно има, ГЕРБ държи парите си на сметка, ако има таван, нека бъде таван - до 5 млн. лева.\", обясни тезата на ВМРО Александър Сиди. Спорът се разрази в размяна на реплики и прекъсвания между Симов и Манев. \"Ако идеята е да ни натрият носа, това показва стила на поведение, което добре се вписва във всичко, което предлагат от ГЕРБ, това е дивашко популистка идея. Липсва каквато и да било последователност, видите ли най-голямата политическа партия щяла да променя системата\", каза Симов. Според Манев обаче изявленията на червения депутат граничат с шизофрения и обясни, че ГЕРБ говори за промяна на партийните субсидии след Референдума и посочи, че субсидиите на партиите са най-проверяваните финансови потоци в България. Симов пък го попита защо ГЕРБ  са реагирали толкова лошо на идеята на Румен Гечев да върнат парите, след като са най-проверяваните и поясни, че БСП харчи своята субсидия по начин, който може да бъде проверен. Манев веднага му отвърна, че БСП не може да си управлява парите, и че се водят от максимата \"Ние да кажем на хората, което им харесва, а после да видим какво ще правим.\" Според Летифов е важно преди второ четене на закона да има дебат, а Сиди поясни, че се надява партиите да стигнат до консенсус преди окончателното гласуване на промените.", "date": "2019.06.13", "title": "Маноил Манов: БСП искаха да сменят системата, да правят революция, а  плачат за субсидии"}
{"url": "https://www.faktor.bg/bg/articles/uesli-klark", "text": "Пенсионираният американски генерал Уесли Кларк е уверен, че има риск от избухването на нова война на Балканите, която може да бъде предизвикана от държавния глава на Руската федерация Владимир Путин, съобщава електронното издание на македонския вестник „Независен“. „Балканите са един от регионите, в които руският президент Владимир Путин може да предизвика нова криза“, заяви американският генерал пред прищински медии. Съгласно думите му, има „кризи, които чакат подходящия момент“, и когато той дойде, Путин ще насърчи отприщването на някоя от тях. „Може да е тук (в Косово), може би в Украйна, а може и в балтийските страни“, предупреди Кларк.", "date": "2019.06.13", "title": "Уесли Кларк: Владимир Путин може да предизвика нова война на Балканите"}
{"url": "https://www.faktor.bg/bg/articles/osvobodiha-aleksey-navalni", "text": "Опозиционният руски лидер Алексей Навални съобщи в \"Туитър\", че е освободен от полицията, след като по-рано вчера беше задържан за неразрешен от властите протест в подкрепа на журналиста от интернет изданието \"Медуза\" Иван Голунов. \"Дойде полицаят и каза: излизайте оттук. Пуснаха ме\", написа Навални. Вчера в центъра на Москва се състоя неразрешена от властите акция в подкрепа на журналиста от независимото интернет издание \"Медуза\" Иван Голунов, арестуван на 6 юни по обвинение в разпространение на наркотици. Голунов беше поставен под домашен арест, но след като стана ясно, че сниманите наркотици не са от неговия дом и граждансдкото общество избухна, обвиненията срещу него бяха снети и той беше освободен на 11 юни. Вчерашната акция в Москва беше планирана преди освобождаването на журналиста и изявлението на министъра на вътрешните работи Владимир Колоколцев за неговата невиновност.", "date": "2019.06.13", "title": "Освободиха Алексей Навални"}
{"url": "https://www.faktor.bg/bg/articles/novini/balgariya/hamid-predupredi-hekimyan-s-namalyavane-na-subsidiite-i-vashata-zaplata-mozhe-da-postrada", "text": "„Всяко намаляване на субсидии под 11 лв. е равно на нула. По този начин партиите няма как да правят предизборни кампании. 5-6 лв. също е равно на нула. По-добре да въведем американския модел с даренията“. Това заяви пред БТВ депутатът от ДПС Хамид Хамид.  „На референдума, на който хората гласуваха намаляване на парите за партиите, формациите отидоха за гъби и не обясниха защо са нужни тези средства. Най-много ще пострадат медиите. Аз се страхувам и вашата заплата да не бъде намалена“, обърна се към Антон Хекимян народният представител. Водещият го успокои да не се притеснява за доходите му.  „Другият модел е американският – нула лева субсидии с дарения от юридически лица, което досега е забранено, и падане на ограниченията при физическите, които са строго ограничени. При американския модел няма таван. Тези дарения трябва да са публични, проверени“, обясни Хамид.  По повод надписаните субсидии от 13 лв., той коментира, че никой не е обърнал внимание на по-голямата сума, тъй като постоянно се плащали разходи. Хамид каза още, че Делян Пеевски постоянно е на работа, но не сме го виждали досега в парламента, защото тя не била само в пленарната зала. Предстояли обсъждания на проектозакони, в които участие имал и Пеевски.", "date": "2019.06.13", "title": "Хамид предупреди Хекимян: С намаляване на субсидиите и вашата заплата може да пострада"}
{"url": "https://www.faktor.bg/bg/articles/novini/svyat/tramp-obyavi-che-shte-se-sreshtne-s-putin-i-si-tszinpin-na-g-20-v-yaponiya", "text": "Американският президент Доналд Тръмп заяви вчера, че ще се срещне с руския си колега Владимир Путин в кулоарите на срещата на върха на Г-20, която ще се състои в края на юни в Япония, съобщи Франс прес. \"Ще се срещна с Путин на Г-20\", заяви Тръмп в Белия дом след разговорите си с полския президент Анджей Дуда. \"Ще се срещна с президента /на Китай/ Си Цзинпин на Г-20, ще се срещна с много лидери\", добави той. Тръмп вече беше заявил същото през май, но тогава Кремъл посочи, че \"няма договорка\" за двустранна среща между двамата президенти, отбелязва агенцията. Последната среща на четири очи между Путин и Тръмп се състоя през юли м.г. в Хелзинки. Прессекретарят на руския президент Дмитрий Песков заяви пред ТАСС, че Москва не е получавала от Вашингтон никакво потвърждение за готовността на американския президент да се срещне с руския държавен глава в кулоарите на срещата на Г-20.", "date": "2019.06.13", "title": "Тръмп обяви, че ще се срещне с Путин и Си Цзинпин на Г-20 в Япония"}
{"url": "https://www.faktor.bg/bg/articles/novini/balgariya/dnes-shte-bade-slanchevo-i-goreshto", "text": "Днес ще бъде слънчево и горещо. В \r\nследобедните часове над източните и планинските райони ще има временни \r\nувеличения на облачността, но само на отделни места краткотрайно ще \r\nпревали. Ще духа слаб, в източните райони до умерен вятър от \r\nсевер-северозапад. Максимални температури между 30° и 35°, в София около\r\n 31°. Това съобщи за Агенция „Фокус“ дежурният синоптик Христо Христов \r\nот Националния институт по метеорология и хидрология (НИМХ). Атмосферното налягане ще се задържи почти без промяна, малко по-високо \r\nот средното за месеца.\r\n\r\nНад Черноморието ще бъде слънчево, след обяд с купеста облачност, но \r\nвалеж е малко вероятен. Ще духа до умерен север-северозападен вятър. \r\nМаксимални температури между 29° и 31°. Температурата на морската вода е\r\n 23-24°, по-ниска на север от нос Калиакра – около 19°. Вълнението на \r\nморето ще бъде между 1 и 3 бала.", "date": "2019.06.13", "title": "Днес ще бъде слънчево и горещо"}
