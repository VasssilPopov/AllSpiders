{"url": "https://faktor.bg/bg/articles/novini-balgariya-slanchevo-vreme-nad-po-golyamata-chast-ot-stranata-1", "text": "Над по-голямата част от страната ще преобладава слънчево време. По-значителна облачност ще има над Югоизточна България, където на отделни места ще превали краткотраен дъжд. Максималните температури ще бъдат между 15 и 20 градуса. Над Черноморието ще преобладава слънчево време, с по-значителни увеличения на облачността се очакват над южното крайбрежие, където на места ще превали дъжд. Над планините ще преобладава слънчево време; максималната температура на височина 1200 м ще бъде около 10 градуса, на 2000 м - около 4 градуса.", "date": "2019.11.11", "title": "Слънчево време над по-голямата част от страната"}
{"url": "https://faktor.bg/bg/articles/novini-balgariya-izbraniyat-za-kmet-na-nesebar-shte-doyde-s-konvoy-ot-aresta-v-sofiya-za-da-polozhi-kletva-v-grada", "text": "Протест ще се проведе преди началото на тържествената общинска сесия в Несебър. На нея избраният кмет Николай Димитров и двама общински съветници ще бъдат доведени с конвой от ареста в София, за да положат клетва. Протестните действия се организират в тяхна подкрепа. Тримата бяха задържани дни преди първия тур на изборите с обвинения за купуване на гласове. Протестът ще се проведе пред заседателната зала, в която новоизбраните кмет и общински съветници ще положат клетва. Организатори на протеста са Инициативният комитет, издигнал кандидатурата на Николай Димитров за кмет. Той и общинските съветници трябва да бъдат освободени от ареста, казаха Яни Николов и Петър Козаров: „Той ще положи клетва на химна на България с белезници и защо трябва да водим редовно избран кмет под конвой? В случая са му нарушени правата на гражданин и на редовно избран кмет“, подчерта Николов. „Не може един човек, който е избран с 8 000 гласа да бъде обвиняван неправомерно, според мен“, добави Козаров. След като положи клетва, Димитров може да упълномощи свой заместник, защото след тържествената церемония той ще бъде върнат отново в ареста.", "date": "2019.11.11", "title": "Избраният за кмет на Несебър ще дойде с конвой от ареста в София, за да положи клетва в града"}
{"url": "https://faktor.bg/bg/articles/novini-svyat-sled-kato-voennite-se-namesiha-prezidentat-na-boliviya-podade-ostavka", "text": "Президентът на Боливия Ево Моралес подаде оставка. По-рано към това го призоваха въоръжените сили на Боливия, за да осигури стабилност в страната, съобщава  Ройтерс. Преди да се оттегли от властта, Моралес обяви нови президентски избори на фона на масовите протести и след публикуването на предварителен доклад на Организацията на американските държави за проверката на броя на гласовете,  поред който вотът от 20 октомври трябва да бъде анулиран заради нередности. В телевизионни обръщения Моралес заяви, че целта му като президент на всички боливийци да се стреми към мир. След него оставки подадоха и вицепрезидентът Алваро Гарсия Линера, както и председателят на Сената. Някои от левите съюзници на Моралес в Латинска Америка, като венецуелският президент Николас Мадуро, новоизбраният аржентински президент перонист Алберто Фернандес и мексиканският външен министър Марсело Ебрард, заклеймиха случилото се като „държавен преврат“. Ебрард, цитиран от Ройтерс, дори обяви в Туитър, че страната му ще предостави политическо убежище на Моралес, ако той поиска това. Кубинският президент Мигел Диас-Канел също осъди, по думите му, „жестокия и подъл държавен преврат на десницата срещу демокрацията в Боливия“.  Колумбия поиска извънредна среща на постоянния съвет на Организацията на американските държави „за намиране на решение на сложната институционална ситуация“ в Боливия. Според някои съобщения, самолетът на боливийския президент е поискал коридор за полет над Аржентина.", "date": "2019.11.11", "title": "След като военните се намесиха, президентът на Боливия подаде оставка"}
{"url": "https://faktor.bg/bg/articles/kitayskiyat-gigant-alibaba-s-kolosalni-pechalbi-samo-za-edin-chas", "text": "Китайският гигант в онлайн търговията Алибаба (Alibaba) съобщи днес, че е реализирал продажби в размер на 84 милиарда юана (12 милиарда долара) през първия час от кампанията си \"Ден на самотните сърца\", предаде Ройтерс. Това е с 22 процента повече от продадените стоки през първия час на миналогодишната акция. Тогава продажбите за целия ден бяха в размер на 30 милиарда долара. \"Денят на самотните сърца\" е кампания, сходна на \"Черния петък\" и \"Киберпонеделника\" в САЩ и е най-голямото събитие в света на онлайн продажбите. Името му идва от датата 11.11, в която четирите единици символизират хората без партньор в живота. Замислен като протест срещу традиционните празници, концентрирани около двойките, \"Денят на самотните сърца\" дава възможност на потребителите да накупят подаръци за самите себе си, предлагайки им големи намаления.", "date": "2019.11.11", "title": "Китайският гигант \"Алибаба\" с колосални печалби само за един час"}
{"url": "https://faktor.bg/bg/articles/novini-svyat-sedem-tsivilni-vklyuchitelno-i-detsa-sa-ubiti-pri-ruski-bombardirovki-v-idlib", "text": "Седем мирни граждани, включително три деца, са загинали при руски въздушни удари в сирийската провинция Идлиб, предаде Сирийският център за наблюдение на правата на човека, цитиран от Франс прес. Директорът на центъра Рами Абдел Рахман добави, че ранените са осем, като някои от тях са в критично състояние.Това е третият руски въздушен удар в Северозападна Сирия от осем дни насам.  Районът на Идлиб е под контрола на джихадистката групировка Хаят Тахрир аш Шам, която включва бившия сирийски клон на Ал Кайда. По-голямата част от провинцията, както и прилежащи части от провинциите Халеб, Хама и Латакия, все още не са под контрола на сирийския режим. В тези райони действат и други по-малки джихадистки групи, както и отслабени бутновници, припомня Франс прес.", "date": "2019.11.11", "title": "Седем цивилни, включително и деца, са убити при руски бомбардировки в Идлиб"}
{"url": "https://faktor.bg/bg/articles/novini-svyat-pone-15-sa-zhertvite-na-tsiklona-vrahletyal-indiya-i-bangladesh", "text": "Най-малко 15 са жертвите на циклона „Булбул“, връхлетял Индия и Бангладеш, съобщават местните власти. Ранените са десетки, а много селища са наводнени. В Бангладеш бяха евакуирани над 300 хиляди души, а в Индия - близо 125 хиляди.  Засегната е работата на основни летища и в двете страни.", "date": "2019.11.11", "title": "Поне 15 са жертвите на циклона, връхлетял Индия и Бангладеш"}
{"url": "https://faktor.bg/bg/articles/novini-svyat-britanski-ministar-povedenieto-na-rusiya-kitay-i-iran-mozhe-da-razpali-svetoven-konflikt", "text": "„Безразсъдното“ поведение на Русия, Китай и Иран може да разпали световен конфликт. Това предупреди началникът на британската отбрана генерал Ник Картър, цитиран от Франс прес. В статия за вестник „Сънди таймс“ Картър пише: „амбициозни държави като Русия, Китай и Иран отстояват интересите си по начин, който е предизвикателство за нашата сигурност, стабилност и благоденствие“. По думите му те действат в „сива зона“ с използването на „нови типове оръжия“ като кибератаки и разпространение на дезинформация, целящи да всеят раздор, да подкопаят политическото единство и да разрушат установения начин на живот. „Не намеквам, че опонентите ни искат да тръгнат на война. . . но безразсъдното поведение и неспазването на международното право, изразяващо се в използването на тези нови видове \"оръжия\", създава опасност от ескалация, която лесно може да доведе до грешка, породена от неправилна преценка“, уточнява генерал Ник Картър.", "date": "2019.11.11", "title": "Британски министър: Поведението на Русия, Китай и Иран може да разпали световен конфликт"}
{"url": "https://faktor.bg/bg/articles/novini-svyat-malta-se-e-sporazumyala-s-libiyskata-bregova-ohrana-da-presreshta-i-vrashta-obratno-migranti", "text": "Малтийските въоръжени сили са започнали да си сътрудничат с либийската брегова охрана за връщане на плавателните съдове с мигранти, плаващи към зоната за спасително-издирвателни операции на Малта. Това съобщи  вестник \"Таймс ъв Малта\", като се позова на тайно правителствено споразумение. Пред Ройтерс правителството е отказало да коментира директно публикацията в малтийското издание, но е заявило, че Валета работи с либийската брегова охрана от много години и винаги е действала в рамките на закона. Според „Таймс ъв Малта“ сключеното споразумение гласи, че когато мигрантски съд бъде забелязан да плава към Малта - нейните въоръжени сили следва да поискат либийската брегова охрана да се намеси и да пресрещне съда, преди той да е навлязъл в териториалните води на Малта. В миналото неправителствени организации са осъждали споразумения, по силата на които Италия насочваше либийската брегова охрана, за да спира плавателни съдове с мигранти още в либийските териториални води. Правозащитниците алармират, че в Либия за бежанците има опасност да бъдат подложени на изтезания и насилие, отбелязват от агенцията.", "date": "2019.11.11", "title": "Малта се е споразумяла с либийската брегова охрана да пресреща и връща обратно мигранти"}
{"url": "https://faktor.bg/bg/articles/novini-svyat-izvanredno-polozhenie-zaradi-pozharite-v-dva-avstraliyski-shtata", "text": "Властите в австралийските щати Нов Южен Уелс и Куинсленд обявиха извънредно положение заради бушуващите там горски пожари. В двата щата горят повече от 120 огнища. До момента е потвърдена смъртта на трима души, а хиляди бяха евакуирани. Унищожени са 970 хектара земя и 150 къщи. \"Прогнозата за времето достигна катастрофално ниво и предвид развитието през последните дни, обявявам извънредно положение в Нов Южен Уелс. Това означава, че трябва да се спазват инструкциите на спешните служби. Искам да уверя хората, че това е превантивна мярка. Тя цели да гарантира, че ще направим всичко по силите си, за да опазим в безопасност нашата общност\", заяви Гладис Береджиклиан, премиер на щата Нов Южен Уелс.", "date": "2019.11.11", "title": "Извънредно положение заради пожарите в два австралийски щата"}
{"url": "https://faktor.bg/bg/articles/strahil-deliyski-sega-e-maya-manolova-no-sled-vreme-shte-e-nyakoy-drug", "text": "„Проблемът с доверието в изборния процес е изключително сериозен. Сега е Мая Манолова, но след време някой друг ще има достатъчно основание да поиска подобен тип разглеждане. С това рискуваме скоро да влезем в хипотеза да не се приемат въобще изборите“. Това каза пред БНР политологът Страхил Делийски. По думите му всичко, което е било заложено от БСП на местните избори, няма как да не даде отражение в това, което ще се случва оттук нататък в партията. „Разговорът продължава да е – от една страна ръководството казва, че никой не може да му каже, че не се е представило добре, че никой не може да оспори успеха му, а от другата страна разговорът е, че БСП се е провалила. Това, което се случва, няма как да даде положително качество на партията с оглед на конкуренцията с ГЕРБ“. В предаването „Нещо повече“ Делийски каза, че изчистване на партия ГЕРБ може би е нужно, но изрази съмнение, че това може да стане, докато партията е на власт. „Докато си на власт, имаш много по-важни неща, дори и това да се държиш като партия и да запазиш своята цялост. Ако ГЕРБ не е на власт, никой от нас не знае дали ще успее да се възпроизведе като политическа организация“. Политологът е категоричен, че ситуацията и в ГЕРБ, и в БСП е деликатна. „Много тежки дни предстоят пред двете най-големи партии, на които разчитаме да бъдат носители на стабилността в партийната система и в политическата система. И двете партии са в ситуация, в която досега не са изпадали“.", "date": "2019.11.11", "title": "Страхил Делийски: Сега е Мая Манолова, но след време някой друг ще иска въобще да не се приемат изборите"}
{"url": "https://faktor.bg/bg/articles/sotir-tsatsarov-otnovo-shte-glasuvam-za-ivan-geshev-za-glaven-prokuror", "text": "\"Направени бяха много коментари, аз се въздържах. Колкото и на пръв поглед нелогично да звучи защо е направил така, ще кажа \"Защото е президент\". Конституцията му дава право - той има право по Конституция, той прави това, на което има право\". Така главният прокурор Сотир Цацаров коментира пред журналисти отказа на президента Румен Радев да подпише указа за неговия наследник на поста Иван Гешев, който бе избран с гласуване от ВСС.    Запитан дали очаква на новото гласуване във ВСС в четвъртък някакви изненади, Цацаров каза: \"Човек в живота може да очаква всичко, аз с моя глас зная как ще постъпя - ще дам гласа си за Иван Гешев\".   Според него едва ли може да се стигне до криза с назначаването на Иван Гешев на неговия пост. \"Не очаквам да се стигне до криза, но нека първо да видим изхода от гласуването в четвъртък. Ако то е 17 и повече гласа (за Гешев - бел. ред.), тогава президентът е задължен да подпише указ.   До настоящия момент президентът показа, че действа в обозрим срок, както сам той се изрази. Протакането на нещата не е решение, а този президент е показал, че няма свойството да протака и да отлага нещата\", изтъкна Сотир Цацаров.", "date": "2019.11.11", "title": "Сотир Цацаров коментира решението на президента за Иван Гешев"}
{"url": "https://faktor.bg/bg/articles/spetsprokuror-e-opravdan-veche-na-dve-instantsii-za-krazhba-na-tok-i-svodnichestvo", "text": "Константин Сулев от Специализираната прокуратура е оправдан вече на две инстанции по обвиненията за кражба на ток и сводничество. Това става ясно от решението на Софийския апелативен съд (САС), който напълно споделя изводите на първата инстанция и пише, че събраните доказателства за кражба на ток са крайно недостатъчни, а за сводничество няма каквито и да е доказателство, показа проверка на „Лекс“. Делото срещу прокурора приключи на две инстанции за две години, след като през есента на 2017 г. Сулев беше обвинен и отстранен от длъжност. Преди да започне работа в Специализираната прокуратура, той е бил служител в ГДБОП, прокурор в Гоце Делчев, а след това в Софийската районна прокуратура. Според обвинението през есента на 2015 г. Сулев е купил апартамент в столичния кв. „Манастирски ливади“, където живеел с приятелката си и двете им деца. Прокуратурата твърди, че Сулев и неустановен по делото човек монтирали на електромера на прокурора допълнителен елемент, който успявал да намали месечните показатели за консумирано електричество с над 80% и Сулев плащал занижени сметки за ток повече от година и три месеца. Според двете съдебни инстанции, проблем пред доказване на обвинението се оказаха пропуски в събирането на доказателствата, както и ненадеждния основен свидетел срещу подсъдимия – Евгени Хавальов. В хода на делото стана ясно, че всъщност в кооперацията има два манипулирани електромера, като другият е на един от домоуправителите. Кога е станало това обаче, кой го е извършил, по едно и също време ли и дали авторът е един и същ човек, по делото не е установено. Апелативният съд пише в мотивите си, че става дума и за пропуск на разследващите да установят как е била гарантирана сигурността на електрическите табла и кой е имал достъп до тях. „Този въпрос не е бил предмет на разследване, а няколко години по-късно е почти невъзможно това да се установи при липса и на подробно описание на състоянието на ел. таблото и на секциите в него в протокола за оглед“, пише съставът на САС с председател и докладчик Пламен Дацов. В същото време, съдилищата признават, че свидетелят Хавальов лично е видял монтираните елементи на електромера на Сулев, както и той твърди, затова и приемат за достоверни тези му показания. Думите му обаче не помагат за разкриване на истината, тъй като е отказал да бъде разпитан в хода на делото, защото споделил, че се страхува от подсъдимия. Хавальов свидетелствал само пред разследващите, а съдия Величка Маринкова от градския съд беше отбелязала, че показанията му станали много по-детайлни след извършения оглед на елтаблото от разследващите. По време на разпита му той е бил в ареста по обвинение, че е организирал група, занимаваща се с нарязан тютюн. Съдилищата не повярваха на твърденията му, че се страхува да говори срещу Сулев, след като самият Хавальов призна, че ще даде показания, когато бъде освободен. Затова и още градският съд прие, че свидетелят просто се опитва да договори свободата си срещу показания. В крайна сметка, Хавальов сам заявява в допълнителен разпит, че това, което е разказвал и е твърдял за подсъдимия Сулев е във връзка с арестуването на брат му, който също бил задържан. Целта му с показанията била да „натопи“ прокурора и да го вкара в затвора, за да види как е там, тъй като Сулев пък бил „натопил” брат му. „Тоест, основателно СГС е заключил, че свидетелят Хавальов е твърде пристрастен спрямо подсъдимия“, заключват апелативните съдии, след като изброяват обратите в показанията му и мотивите за тях. По отношение на обвинението в сводничество, още в края на делото пред първата инстанция, наблюдаващият прокурор отказа да го поддържа и искаше условна присъда за Сулев само за обвинението в кражба на ток. В хода на разследването жената казала, че имала да връща пари на Сулев и той ѝ предложил да прави секс с трима негови приятели, за да върне дълга си, поради което беше и обвинен. Оказа се обаче, че жената, на която се твърди, че Сулев е сводничел, не е в състояние да дава показания заради тежка наркотична зависимост, довела до много ограничен мисловен процес. „Предвид гореизложеното основателно първоинстанционният съд е приел от правна страна, че се налага изводът, че събраните по делото доказателства са крайно недостатъчни, за да формира виновност на подсъдимия, което да се налага по несъмнен и категоричен начин…Поради това и, тъй като присъдата не може да почива на предположения, то и настоящият състав е на мнение, че по делото не са събрани доказателства, въз основа на които категоричен да се приеме, че подсъдимият е осъществил от обективна и субективна страна състава на двете инкриминирани престъпления, за които му е повдигнато обвинение“, пише в заключение САС. Решението обаче не е окончателно и прокуратурата може да го протестира пред Върховния касационен съд.", "date": "2019.11.11", "title": "Спецпрокурор е оправдан вече на две инстанции за кражба на ток и сводничество"}
{"url": "https://faktor.bg/bg/articles/borisov-za-manolova-da-vnasya-kakvoto-si-iska", "text": "Специализираната прокуратура и ГДБОП дадоха брифинг във връзка с неутрализирана организирана престъпна група за лихварство, действала във Великотърновско и други райони на страната. Неутрализираната престъпна група, занимаваща се с лихварство, е задържана на територията на град Павликени. Повече от 5 години групата се занимавала с лихварство, но събраните доказателства са едва от началото на тази година, информираха от прокуратурата. Лицата имат и легален бизнес - земеделие, като това им е позволявало да прикриват парите, които са получавали от незаконната дейност. Над 20 души са пострадали от дейността на групата. Трима души са задържани под стража. Интересното е, че са намерени над 1800 броя юбилейни монети, ценни метали, предимно злато, на стойност около 1 милион лева, стана ясно по време на брифинга.", "date": "2019.11.11", "title": "Лихварите от Павликени прикривали дейността си с легално земеделие"}
{"url": "https://faktor.bg/bg/articles/ottsepiha-rayona-okolo-banya-bashi-dzhamiya-v-sofiya", "text": "Полицейски части отцепихат района около \"Баня баши\" джамия в София. Причината e сигнал за изоставен багаж, получен към 14 ч., съобщиха за Нова ТВ от МВР. Извършва се проверка. Градинката около джамията е заградена с полицейска лента.", "date": "2019.11.11", "title": "Отцепиха района около \"Баня баши\" джамия в София"}
{"url": "https://faktor.bg/bg/articles/idva-kraya-na-evtinite-samoletni-bileti-za-evropa", "text": "Нов климатичен данък, който започва да се въвежда в европейски страни през следващата година, а най-вероятно ще стане задължителен за държавите-членки на Европейския съюз, ще оскъпи значително самолетните билети. Очаква се най-засегнати да са нискотарифните авиокомпании. През април Ryanair стана първата авиокомпания, която беше включена сред десетте най-големи замърсители на въздуха в Европа, като някои я нарекоха „новата въглищна“ индустрия. Големите икономики като Франция и Германия започнаха да търсят алтернативи за намаляване на въздействието на въздушния транспорт върху качеството на въздуха, пише Euractiv. Екологичният данък ще започне да действа в Германия през април 2020 г. Изчисленията показват, че еко налогът ще оскъпи билетите за линии в Европа с минимум 15 на сто. Идеята е туристите да бъдат принудени да търсят алтернативни начини за транспорт, смятат анализатори. Предвижда се парите, събрани от новите данъци, да бъдат пренасочени към жп транспорта с цел намаляване на цените на билетите на влаковете. Според Брюксел железопътният транспорт е значително по-безвреден за климата и жителите на континента трябва да се ориентират към него. Данъкът върху всички пътувания по въздух ще доведе до спад в стойността на акциите на някои от най-големите авиокомпании в Европа, пресмятат борсовите посредници. Различни държави членки на ЕС също въвеждат или разработват подобни данъци. Страните, които зависят от приходите от туризма, стимулирани от въздушния транспорт, обаче не са толкова въодушевени. Крайната цел е да се намали въздействието на въздушния транспорт върху околната среда, да се подкрепят алтернативни, по-зелени възможности и да се генерират допълнителни 39 млрд. евро печалба годишно за страните от ЕС, сочат някои проучвания. Водещите авиокомпании, включително Ryanair, смятат, че това не е дългосрочно решение. Изпълнителният директор на Ryanair, например, смята, че вместо да облагат авиокомпаниите, парите трябва да бъдат инвестирани в научни изследвания и развитие на въздухоплавателните средства, като се акцентира върху биогоривата и ефективността на самолетите. Авиокомпаниите подчертават и необходимостта от подобряване на управлението на въздушното движение за по-ефективно маршрутизиране. Според тях увеличаването на данъците им ще коства на европейците работни места и ще попречи на икономическия растеж, като в същото време ще накаже потребителите с по-високи цени на билетите.", "date": "2019.11.11", "title": "Идва краят на евтините самолетни билети за Европа"}
{"url": "https://faktor.bg/bg/articles/signalite-na-mestnite-izbori-sa-bili-po-malko-otkolkoto-prez-2015-g", "text": "\"Анализът, който направихме след изборите, показва, че сигналите за купуване на гласове не са повече от тези през 2015 година\". Това каза пред журналисти министърът на вътрешните работи Младен Маринов.  По думите му на изборите тази година техният брой е 1 500 – 1 600, а през 2015 година са били 2 500. „Досъдебните производства тази година са по-малко от тези, които имахме на миналите избори за местна власт“, каза още Маринов.  Той добави, че според последните данни на тези избори броят им е 102 срещу 127 на предходните. „Така, че като анализ и съпоставка не може да кажем, че тези избори са по-проблемни. Имаше много емоция, много сигнали, които са във фокуса на обществото. Всеки един от тях дава своето отражение“, коментира министър Маринов. Той отбеляза, че сигнали е имало от всички и срещу всички политически партии, които са участвали в изборите. „Някои от сигналите бяха по-конкретни – с посочени имена, места, автомобили, а други не толкова.  По всички тях се работи. Всички са докладвани на Прокуратурата. Извършени са съответните действия“, отбеляза министър Маринов. Той посочи, че единственият показател, който е бил по-висок на тези избори е за издадените предупредителни протоколи. „След като бъде проверен сигнала и няма достатъчно данни за извършено престъпление, ние съставяме предупредителен протокол. Местните избори винаги са свързани с много емоции. На места борбата е дори за един глас“, уточни министър Маринов.", "date": "2019.11.11", "title": "МВР: Сигналите на местните избори са били по-малко, отколкото през 2015 г."}
{"url": "https://faktor.bg/bg/articles/premier-i-ministri-inspektirat-interkonektora-mezhdu-balgariya-i-gartsiya", "text": "Министърът на енергетиката Теменужка Петкова ще провери напредъка на строителните дейности по изграждането на междусистемната газова връзка Гърция-България, съобщиха от Министерството на енергетиката. Инспекцията ще се извърши на 11 ноември 2019 г. от 11.00 часа, между селата Войводино и Орлово, област Хасково.  За участие са поканени министър-председателят Бойко Борисов, вицепремиерът Томислав Дончев, председателят на Комисията за енергийно и водно регулиране Иван Иванов и други.", "date": "2019.11.11", "title": "Премиер и министри инспектират днес интерконектора между България и Гърция"}
{"url": "https://faktor.bg/bg/articles/boyko-borisov-nay-kasno-po-tova-vreme-dogodina-balgariya-shte-mozhe-da-dostavya-vtechnen-gaz-ot-sasht-i-drugi-strani", "text": "Най-късно по това време догодина България ще може да доставя втечнен газ от Америка, от Катар, от Кипър, от Египет, от Азербайджан – 1,2 милиарда. Това каза премиерът Бойко Борисов по време на инспекция по напредъка на строителните дейности по изграждането на междусистемната газова връзка Гърция-България в Хасковско.  Премиерът Борисов отбеляза, че по тази причина на събитието неслучайно присъстват и посланиците на Гърция, Азербайджан и САЩ в България. „Това е реалната диверсификация. Догодина ние ще можем да кажем на българите „Вие нямате никаква зависимост и може да доставяте газ отвсякъде и никой не може да ви спре“, посочи премиерът. Премиерът Борисов добави, че фирмите, заети с изграждането на газопровода са сериозни. „Този газопровод се свързва с TAP, те са работили и по него, защото тук имаме едно предизвикателство на язовир Студен кладенец, защото трябва да минем на 16 метра под водата, за да е стабилно, но те имат опит, а и ние ще им помогнем.", "date": "2019.11.11", "title": "Бойко Борисов: Най-късно по това време догодина България ще може да доставя втечнен газ от САЩ и други страни"}
{"url": "https://faktor.bg/bg/articles/mlada-zhena-zagina-v-katastrofa-na-patya-sofiya-slivnitsa", "text": "Жена катастрофира и загина на пътя София – Сливница, преди разклона за Петърч, съобщи NOVA.  Сигналът за инцидента е подаден в 16:46 ч. в понеделник. Загиналата е около 22-годишна.", "date": "2019.11.11", "title": "Млада жена загина на пътя София – Сливница"}
{"url": "https://faktor.bg/bg/articles/branimir-botev-za-da-se-sluchi-kataluniya-tryabva-da-se-vzemat-chasti-ot-chetiri-darzhavi", "text": "Случващото се в Барселона отдавна напусна полето на политиката. Това, което наблюдаваме, е ескалация, продиктувана от желание за автономия, приела формата на краен сепаратизъм, стигнал до уличен натиск, това заяви Бранимир Ботев от Европейския институт за стратегии и анализи в предаването „Лице в лице” по бТВ. Експертът подчерта, че каталунската столица е свидетел на вандализъм, с който страната не е свикнала. По думите му, за пръв път по улиците на Барселона се появяват маскирани хора, които дори не говорят испански език, а френски и италиански. „За да се случи Велика Каталуния, трябва да се вземат части от четири държави – Испания, Франция, Италия и Андора. На много места на Стария континент в момента някой подпалва искри. Ако Европа допусне подобни прояви, ще се получи Ефектът на доминото”, изтъкна Ботев. Според него процесите в Каталуния няма как да не бъдат отражение на изборите в Испания. Въпреки това експертът обясни, че и трите водещи партии са категорични, че няма да допуснат сепаратизъм и всякакви негови прояви. \"Част от политическото споразумение трябва се фокусира как да бъде правно завършен каталунският въпрос”, допълни още той.  Според него трудно малцинството (това на вандалските прояви) ще наложи волята си върху мнозинството. Освен това беше категоричен, че в момента се търси политическо признание с всички възможни средства. \"Проследява се пътят на парите, които финансират каталунската сепаратистка организация. Световно известни финансови играчи генерират тези прояви на уличен вандалиъм\", обясни още анализаторът.", "date": "2019.11.11", "title": "Бранимир Ботев: За да се случи Велика Каталуния, трябва да се вземат части от четири държави"}
{"url": "https://faktor.bg/bg/articles/gradski-avtobus-blasna-i-ubi-peshehodets-vav-varna", "text": "Градски автобус е блъснал пешеходец, пресичащ пътното платно на зелен светофар. Инцидентът е станал малко преди 11 часа днес, съобщиха от ОД на МВР – Варна. 54-годишният водач на превозното средство блъснал пешеходец на 87 години при ляв завой. Той е транспортиран до местна болница, където е починал. По случая е образувано досъдебно производство, изясняват се причините и обстоятелствата около случилото е.", "date": "2019.11.11", "title": "Градски автобус блъсна и уби пешеходец, пресичащ на зелен светофар"}
