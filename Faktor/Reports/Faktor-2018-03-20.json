{"url": "http://www.faktor.bg/bg/articles/novini/svyat/polagat-praha-na-stivan-hoking-do-nyuton", "text": "Прахът на световноизвестния британски физик Стивън Хокинг ще бъде положен в Уестминстърското абатство до гроба на Исак Нютон, предадоха световните агенции. Самото погребение на Хокинг ще се състои на 31 март в Кембридж, където той живя и преподава над 50 години. Говорител на абатството заяви, че прахът на Хокинг ще бъде положен в храма по-късно тази година и по този повод ще бъде отслужена специална литургия.  Старшият свещеник на Уестминстър, преподобният Джон Хол заяви, че е напълно естествено останките на Хокинг да лежат редом до тези на други изтъкнати учени. Той припомни, че Нютон е бил погребан в абатството през 1727, а Чарлз Дарвин - през 1882 година.  Стивън Хокинг почина миналата седмица на 76-годишна възраст. Той беше един от най-даровитите физици, въпреки че страдаше от тежкото заболяване амиотрофична латерална склероза.", "date": "2018.03.20", "title": "Полагат праха на Стивън Хокинг до Нютон"}
{"url": "http://www.faktor.bg/bg/articles/novini/svyat/evropeyskiyat-savet-shte-reshi-v-chetvartak-dali-shte-ima-sreshta-s-turtsiya", "text": "Европейският съвет ще реши в четвъртък вечер дали ще се състои насрочената за 26 март среща ЕС-Турция във Варна. Това се посочва в писмото на председателя на Европейския съвет Доналд Туск до държавните и правителствените ръководители в ЕС по повод предстоящото им двудневно заседание в Брюксел, съобщава БТА. Предвижда се Европейският съвет да обсъди обстановката в Турция и Русия, преговорите за напускането на Великобритания, отравянето на Сергей Скрипал, митата на САЩ за внос на алуминий и стомана.Туск отбелязва, че по въпроса с митата Европейската комисия преговаря с Вашингтон за получаването на изключения. \"Трябва да се подготвим за всякаква възможност, уточнява той. Отговорът на ЕС ще бъде разумен. Търговията създаде милиони работни места и допринесе за мира и сигурността по света. Повишаването от САЩ на митата за внос през 1930 г. предизвика световна търговска война. Ако бъдат наложени, предвидените мита сега биха засегнали около 1,5 на сто от търговията между Европа и САЩ. Неизбежно е Световната търговска организация да вземе отношение, но въпросът е, че трансатлантическите връзки са в основата на сигурността и напредъка и от двете страни на Атлантика. Трябва да заздравим, а не да отслабваме тези връзки, въпреки \"сезонните сътресения\", пише Туск. Той изразява очакването Европейският съвет да обсъди изцяло преговорната стратегия на ЕС с Лондон и да утвърди преговорните позиции за бъдещите отношения. По повод отравянето на Скрипал Туск заявява, че ЕС трябва не само да изрази пълна съпричастност с Великобритания, но и да направи оперативни изводи, защото този случай поставя на изпитание общата европейска сигурност. Предлагам да укрепим устойчивостта си срещу химически, биологични, радиологични и ядрени опасности, включително с повече сътрудничество с НАТО. Трябва да продължим да подсилваме възможностите си за отговор на хибридни заплахи - в областта на киберзащитата, контраразузнаването, стратегическите комуникации, посочва председателят на Европейския съвет.", "date": "2018.03.20", "title": "Европейският съвет ще реши в четвъртък дали ще има среща с Турция"}
{"url": "http://www.faktor.bg/bg/articles/novini/balgariya/-bulgartransgaz-kupuva-aktivite-na-yuzhen-potok-balgariya-za-13-135-815-lv", "text": "\"Булгартрансгаз\" обяви преди минути, че купува активите и земите на \"Южен поток България\" за 13 187 688 лв. Това става ясно от решение за класиране на единствения участник в обществена поръчка - \"Южен поток България\", която е по процедура договаряне без предварително обявление. Обществената поръчка бе обявена на 6 март и приключва на 20 март с решение за подписване на договор за покупка на активите на компанията, която щеше да е собственик на газопровода \"Южен поток\" на територията на България. В нея 50% бяха собственост на БЕХ, а 50% - на \"Газпром\". До поръчката се стигна след писмо от министъра на енергетиката Теменужка Петкова от 26 януари 2018 г. до \"Булгартрансгаз\", по повод постъпила информация, че акционерите в \"Южен поток България\" са приели решение за прекратяване на дейностите по проекта и са дали мандат на директорите на съвместното дружество да продадат активите на компанията \"Южен поток България\". Шефът на БЕХ Петьо Иванов пък е изразил становище, че е целесъобразно активите на \"Южен поток България\" да бъдат запазени в рамките на групата БЕХ и да бъдат използвани за други проекти, които ще бъдат реализирани от \"Булгартрансгаз\". Активите интелектуална собственост включват доклад за Оценка на въздействието върху околната среда, подробен устройствен план - парцеларен план и план за застрояване, технически проекти, геотехнически, геоложки и археологически проучвания, учредено право на строеж . Придобива се право на собственост върху 28 поземлени имоти, собственост на \"Южен поток България\" и придобиване на право на строеж върху 5 имота, учредено в полза на \"Южен поток България\".", "date": "2018.03.20", "title": "\"Булгартрансгаз\" купува активите на \"Южен поток България\" за 13 135 815 лв."}
{"url": "http://www.faktor.bg/bg/articles/evropeyski-polititsi-razkritikuvaha-yunker-za-pozdravleniyata-mu-kam-putin", "text": "Председателят на Европейската комисия Жан-Клод Юнкер бе подложен на критики, след като поздрави руския президент Владимир Путин за преизбирането му, без да спомене напрежението в отношенията, предизвикано от отравянето на бивш руски шпионин в Англия, предаде Франс прес. \"Добрите отношения между ЕС и Русия са жизненоважни за сигурността на нашия континент. Наша обща цел би трябвало да бъде възстановяването на европейския ред в сигурността. Надявам се да използвате Вашия четвърти мандат в преследването на тази цел\", пише в поздравителното послание на Юнкер до Путин, предаде БТА. \"Това писмо на Жан-Клод Юнкер е срамно\", протестира британският евродепутат Ашли Фокс, който ръководи групата на британските консерватори в Европейския парламент. \"Да поздравяваш Владимир Путин за изборната му победа, без да споменеш явното подправяне на бюлетини, вече е достатъчно лошо. Обаче фактът, че той не е споменал отговорността на Русия в атаката с бойно отровно вещество срещу невинни хора в моя избирателен район е нещо отвратително\", заяви Фокс. Той е европейски депутат от избирателния район Югозападна Англия, където се намира градчето Солсбъри. Там на 4 март бяха отровени бившият руски агент Сергей Скрипал и дъщеря му Юлия, които оттогава са в болница в тежко състояние. \"Председателят на Европейската комисия се държи помирително с човек (Владимир Путин), който представлява явна заплаха за сигурността на Запада\", заяви британският евродепутат. Бившият белгийски премиер Ги Верхофстат, който е председател на Алианса на либералите и демократите за Европа в Европейския парламент, също реагира неодобрително. \"Сега не е моментът за поздравления. Винаги ще имаме нужда от диалог с Русия, но едни по-тесни връзки трябва да са обусловени от уважаването на опиращия се на фундаментални права и ценности международен ред\", написа той в Туитър. Председателят на Европейския съвет, полякът Доналд Туск, изглежда също се разграничава. \"Доналд Туск не е изпратил поздравително писмо на Владимир Путин и няма да се изненадам, ако не го направи изобщо\", заяви пожелал анонимност високопоставен представител на ЕС. В Европа и други лидери поздравиха Владимир Путин. Германската канцлерка Ангела Меркел му изпрати \"горещи поздравления\" за изборната победа.", "date": "2018.03.20", "title": "Европейски политици подложиха на критика Юнкер за поздравленията му към Путин"}
{"url": "http://www.faktor.bg/bg/articles/obshtestvena-porachka-za-4-mln-leva-raztrese-bdzh", "text": "Скандал около обществена поръчка за ремонт на локомотиви разтресе БДЖ. Поръчка за 4 млн. лева скара шефовете на БДЖ-Кончар и техният собственик - БДЖ. От дружеството твърдят, че умишлено са водени към фалит, а Министерството на транспорта заподозря саботаж отвътре. За проблем в поредната обществена поръчка на БДЖ за ремонт на 9 локомотива сигнализираха от компанията БДЖ-Кончар, в която държавните железници държат 48%, както и от частно русенско дружество. Двете фирми твърдят, че заради заложени предварително нагласени условия не могат да се включат в процедурата за поддръжка и модернизация на деветте локомотива. \"Общо взето няма как да участваме, въпреки че ние сме производителите, няма как да участваме в обществените поръчки\", заяви пред БНТ Ганчо Павлов, изпълнителен директор на БДЖ-Кончар. Причината според Ганчо Павлов е, че в ръководството на управляваното от него дружество участват и представители на холдинг БДЖ и така попада в конфликт на интереси при подаване на документи. Спорната процедура е открита на 12 февруари тази година и е на обща стойност 4 млн. лева. Според фирмите не само условията са нагласени за трето дружество извън системата на БДЖ, но била заложена и много по-висока от нормалната цена и по този начин БДЖ се източва. Каква е схемата? От БДЖ и министерството на транспорта свикаха спешна пресконференция, за да отговорят на тези твърдения и заподозряха опит за саботаж отвътре и неразбирателство между три частни дружества, които се борят за тази поръчка. \"Разбирам, че интересите са големи, защото работим, но не може по този начин, ако има каквото и да е било съмнение, има институции в България, които биха могли да бъдат сезирани\", каза зам.-министърът на транспорта Велик Занчев. По думите му по конкретната процедура е назначен одит от транспортният министър Ивайло Московски. \"Ако тази проверка установи каквито и да е било нарушения, поръчката ще бъде мигновено прекратена, а длъжностните лица, отговорни за това - строго наказани\", коментира още той. От БДЖ \"Пътнически превози\", собственик на халетата за ремонт, твърдят, че обявяващото се срещу поръчката БДЖ-Кончар действа некоректно. \"Досега не само ползва активите, но не са ми платили, откакто се намират там - вода, ток, аз си ги плащам, не е платил наем, има споразумение за плащане на това, има разсрочка и въпреки това не е платена нито една стотинка\", сподели Пламен Пешаров, управител на „БДЖ – Пътнически превози” ЕООД. На въпрос дали БДЖ планира да излезе от обявеното от тях за губещо предприятие БДЖ-Кончар, заместник-министърът на транспорта обясни, че напротив - то ще бъде оздравено - как и кога засега не е ясно.", "date": "2018.03.20", "title": "Обществена поръчка за 4 млн. лева разтресе БДЖ, министерството заподозря саботаж"}
{"url": "http://www.faktor.bg/bg/articles/sledvashtata-golyama-tsel-na-putin-rebrandiraneto-na-rusiya", "text": "Владимир Путин очаквано спечели в неделя т.нар. \"избори\" за четвъртия си мандат като президент на Русия. С това той е на път още повече да укрепи властта си, да следва експанзивна външна политика и да продължи своята засилваща се конфронтация със Запада. Една от неговите най-важни цели за подсилване на позициите му обаче може би засега убягва от вниманието: разработването на постсъветска идеология за неговата страна, пише Агния Григас в текст за Ройтерс, цитирана от БТА.   Откакто дойде на власт през 1999 г., Путин определя и става синоним на съвременна Русия. В края на своя четвърти президентски мандат през 2024 г. (включително времето, докато беше министър-председател от 2008 до 2012 г.) Путин ще е управлявал Русия по-дълго от всеки друг руски или съветски лидер освен Сталин. Още през 2014 г. първият заместник-ръководител на президентската администрация Вячеслав Володин заяви: \"Ако има Путин - има Русия, ако няма Путин - няма Русия.\"   Путин не иска нищо повече от това Западът и руското население да се съгласят. Макар че е голяма и многообразна, Русия става заложник на личността на Путин и неговата нововъзникваща идеология. Това представлява криза на идентичността. За страна, която иска да има статута на велика сила и цивилизация, а не да бъде лично феодално владение на Путин, Русия има нужда от заявление за мисия - идеология, предлагаща открояващ се светоглед.   Путин се нуждае от тази \"причина за съществуване\" не само като средство за отклоняване на вниманието от намиращата се в застой руска икономика, но и за да осигури наследство, предлагащо алтернатива на западния модел на либералната демокрация. А макар много от действията му напоследък да изглеждат може би импулсивни, неговото близко обкръжение все повече дава очертанията на зараждаща се национална философия.   Разработването на идеология може да изглежда необичайно занимание за популярен авторитарен режим, който не се страхува да демонстрира военна сила и да дрънка ядрени оръжия. Но за страна, в която съвременното държавничество е новост и която едва напоследък излиза от политическите цели, основаващи се на марксизма-ленинизма от съветската епоха, е важна екзистенциална задача да определи своето виждане за себе си. Това е още по-решаващо за страна, която се стреми да играе голяма световна роля, но не иска да приеме западните норми за легитимност на вътрешното управление и на международната дипломация.   Какво може да служи за основа на новата идеология на Русия? В началните години от своето управление Путин обещаваше на руската общественост благоденствие и стабилност. Но след като руската икономика не се разнообрази и стана още по-зависима от износа на природни ресурси, след като корупцията стана по-дълбоко вкоренена и най-важното - след като цените на петрола започнаха да падат през 2014 г., посланието за благоденствие звучи все по-кухо.   През последните години от Кремъл излязоха няколко открояващи се теми: суверенитет, консерватизъм, православие и месиански стремеж за статут на велика сила. Суверенитетът стана лозунгът на Кремъл след намесата на НАТО в Косово през 1999 г. По-забележимите призиви на Путин за национален суверенитет напоследък бяха отправени в статия в \"Ню Йорк таймс\" през 2013 г., в която той защити тезата за използване на международното право за противодействие на едностранната намеса на Америка в Сирия. Оттогава Москва изтъква неотменимия \"национален суверенитет\", който дава на държавите пълна власт над техните територии, за разлика от американската и европейската представа за ограничен държавен суверенитет. Статията на Путин, наред с решението на Москва да предостави убежище на американския разобличител Едуард Сноудън същата година, беляза началото на усилията на Москва да се представи като морален световен играч, който противодейства, особено, на САЩ.   Всъщност голяма част от нововъзникващата идеология се определя повече чрез това, на което се противопоставя, отколкото чрез това, което подкрепя: против Америка, против Запада, против либерализма, против глобализацията, против космополитизма и против прогресивността. В много от своите речи Путин цитира руския философ Иван Илин, предупредил в есе през 50-те години на 20 век, че понятия като демократизация, либерализация и свобода са инструменти за разрушаване на единството и евразийския дух на руската цивилизация.   Социалният консерватизъм - или т.нар. християнски ценности, поддържани от Руската православна църква, са допълнителни градивни блокове на новата руска идеология. \"Много евроатлантически страни са се отдалечили от своите корени, включително християнските ценности . . . Това е пътят към падението\", каза Путин през 2014 г. При положение че според оценките едва 15-20 процента от 142-милионното население на Русия са практикуващи членове на Руската православна църква и като се имат предвид атеистичните съветски традиции на страната, е изненадващо, че църквата се очертава като една от най-значимите сили, оформящи новата руска национална идентичност. На практика това води до поредица вътрешни закони, забраняващи богохулството и т.нар. гей пропаганда, и декриминализиране на домашното насилие.   Желанието на Русия за статут на велика сила е свързано с усещането за месианска мисия. Тук ключова концепция е \"руският свят\" (руский мир), отнасяща се до специалната духовна общност от най-малко 35 милиона рускоговорящи извън федерацията - като тези в бившите съветски републики Грузия, Молдова и Украйна.   Според Кремъл тези руски сънародници смятат Путин за нов \"обединител на руските земи\" в традицията на Иван Велики, утроил територията на Московското княжество в края на 15 век. Всъщност аналогиите между съвременната външна политика на Русия и нейната някогашна имперска доктрина са поразителни. \"Руский мир\" е съвременна алтернатива на териториалните амбиции на Съветския съюз и царистката империя.   Важно е обаче да се признае, че тези отчаяни елементи на консерватизъм, отричане на Запада и самовъзвеличаване не изграждат единно цяло. Идеологията е по-сложно явление, което обикновено включва важни елементи като икономическа теория. Путин може да се опитва да предложи алтернативно разбиране за света, но Кремъл не е доказал, че е способен да осигури привлекателна алтернатива на западния начин на живот.   През следващите шест години управлението на Путин ще положи усилия да утвърди и систематизира алтернативен светоглед - виждане, което Русия има силно желание да предложи за вътрешна консумация, както и за износ. За Кремъл това виждане ще представи легитимност и патриотично заявление за мисия през 21 век.   За Запада е важно да признае и да изтъкне кухостта на това виждане, а не да попада в капана да го приема като оправдание за този режим. Западът спечели Студената война, защото спечели надпреварата за идеите и идеалите. Той ще спечели отново, ако успее да преодолее предизвикателствата на обтягащите се отношения между политически разделените Съединени щати и фрагментиращата се Европа и да се придържа твърдо към виждане и мисия, които са по-положителни от това, което ще измисли Путин през поредния си мандат.", "date": "2018.03.20", "title": "Следващата голяма цел на Путин - „ребрандирането“ на Русия"}
{"url": "http://www.faktor.bg/bg/articles/valeri-simeonov-borisov-proyavyava-razbirane-poveche-ot-ochakvanoto-i-e-pritesnen-za-koalitsiyata", "text": "Борисов проявява разбиране повече, отколкото аз съм очаквал. Той е изключително притеснен за нашите отношения в коалицията. Но най-важното и за мен, и за Волен Сидеров, и за Каракачанов, е, че интересите на държавата са над всички други. Държа на истината, не съм лицемер, когато има някакво разминаване, то се споделя. Когато моите партньори  от Обединени патриоти поискат моето оттегляне, ще го направя, каза по бТВ вицепремиерът и лидер на НФСБ Валери Симеонов. \"Ние имаме различни виждания за това доколко е значима религията в едно съвременно общество\", подчерта той повод разигралия се скандал с острите му нападки към руския патриарх Кирил и добави: \"При нас всичко е открито. Ние като цяло сме открито управление. Заявявам, че това няма да се отрази на коалиционните отношения.\" \"В някои от язовирите има достатъчно хляб, за да се издържат и да извършват ремонтите, каза Симеонов по повод състоянието на язовирите и опасенията от преливания. Той даде за пример язовир \"Кърджали\", където, по думите му, има цели флотилии от яхти и лодки\". В някои язовири има достатъчно средства, за да се издържат и да правят ремонти. С други не е така. Да, наистина, валяха много дъждове и почвата не може да поеме това. Поради тази причина язовирите започнаха да преливат, но това е контролируемо. 30 години не се е знаело колко язовири има. Всички вече се знаят, установени са опасните и в момента работим, което е много трудно, защото 30 години не е работено нищо\", коментира още Симеонов ситуацията. Съоръженията започнаха да преливат, но това се контролира, обясни още той. \"Стига сте плашили хората. Няма опасност от приливна вълна. Ако се изсипе потоп само тогава няма да може да се контролира\", посочи Симеонов. Той призова за повече спокойствие и без истерии. \"Не плашете хората, успокойте ги\". За протестите в защита на Пирин, вицепремиерът каза: „Има една поредица от безсмислени протести всеки четвъртък. Тези хора не знаят за какво протестират. Никой от тях не е отишъл да види километричните протести пред лифтовете. Протестите не трябва да са определящи за политиката на държавата. Не трябва да обръщаме внимание на псевдо протести. Не мога да приема, че една шепа хора ще правят на маймуни цялата държава.“", "date": "2018.03.20", "title": "Валери Симеонов: Борисов е изключително притеснен за нашите отношения в коалицията"}
{"url": "http://www.faktor.bg/bg/articles/vse-pak-tramp-pozdravi-putin", "text": "Президентът на САЩ Доналд Тръмп е провел телефонен разговор с руския си колега Владимир Путин, съобщава NBC News, като се позовава на източник от Белия дом.  По-рано днес представителят на Белия дом Хоган Хидли заяви пред журналисти, че в програмата на Доналд Тръмп не е планирано обаждане до руския президент Владимир Путин. Според съобщение от пресцентъра на Кремъл обаче Тръмп е поздравил Путин за преизбирането му. Двамата лидери са се обявили за подобряване на взаимодействието между Русия и САЩ в различни области, в това число стратегическата стабилност и борбата с тероризма. В частност била подчертана важността от координиране на усилията за ограничаване на надпреварата във въоръжаването, се посочва в прессъобщението.  Путин и Тръмп са обсъдили кризата в Сирия и Украйна и са констатирали намаляването на напрежението на Корейския полуостров. Двамата говорили и за продължаване на двустранните контакти, включително с оглед на промяната в ръководството на Държавния департамент на САЩ.  Особено внимание било отделено на въпроса за провеждане на евентуална среща на върха, посочва Кремъл. В съобщението се уточнява, че разговорът е бил по инициатива на американската страна. Както и че като цяло бил в конструктивен и делови характер, ориентиран към преодоляване на натрупалите се проблеми в двустранните отношения, отбелязва БНР.", "date": "2018.03.20", "title": "Все пак Тръмп поздрави Путин"}
{"url": "http://www.faktor.bg/bg/articles/novini/balgariya/b-lukarski-fakt-e-che-ima-protsesi-na-razpad-v-reformatorskiya-blok", "text": "\"Факт е, че има процеси на разпад в Реформаторския блок. Има много неща, които не са наред в настоящето правителство, но начинът, по който ДБГ поставят нещата – ултимативно, за нас означава повик за съглашателство към политически сили от либералния и, може би, левия сектор\", заяви пред бТВ лидерът на СДС Божидар Лукарски.  \"Считаме, че трябва да се предложи на обществото една съвсем ясна кауза и ценности, които са свързани с конкретни решения, а не с антиполитики. Когато искаш оставката на едно правителство, трябва да изтеглиш кадрите си от властта. ДБГ е единствената партия от Реформаторския блок, която все още има кадри там. Техни членове все още оглавяват Българския клуб по метрология, Българската агенция по инвестиции и Комисията за защита на потребителите\", заяви Лукарски.  \"След 22 април ще предложим нашата кауза развитието на дясното и на България. Тогава ще решим и с кой да вървим напред. С Валери Симеонов не сме водили никакви разговори за коалиция. Преди да водим разговори за коалиции, трябва вътре в СДС да си отговорим въпросите накъде отиваме, да уточним вътрешно и външнополитическите си ценности\", каза още Божидар Лукарски.", "date": "2018.03.20", "title": "Б. Лукарски: Факт е, че има процеси на разпад в Реформаторския блок"}
{"url": "http://www.faktor.bg/bg/articles/novini/svyat/zhenite-v-sauditska-arabiya-veche-nyama-da-sa-dlazhni-da-se-zakrivat-ot-glava-do-peti", "text": "\"Жените в Саудитска Арабия вече няма да са длъжни да покриват главите и лицето си или да носят черна абая (покривало до петите)\", обяви престолонаследникът принц Мохамад бин Салман пред американската телевизия CBS, цитирана от Ройтерс. Женското облекло обаче все още ще трябва да отговаря на определени изисквания, като например да е \"скромно и благоприлично\", както е записано в шериата. Според тълкуването му от Мохамад бин Салман обаче, в ислямския закон никъде не е е уточнено, че трябва да се носи специално черна абая или черно покривало за глава. \"Оставяме решението изцяло на жените какъв вид скромно и благоприлично облекло да носят\", добавя престолонаследникът. Разговорите по този въпрос започнаха още миналия месец, когато високопоставен саудитски духовник заяви, че жените трябва да се обличат скромно, но не е задължително да носят абая. Откакто Мохамад бин Салман бе обявен за престолонаследник в консервативната Саудитска Арабия жените получиха повече права - те вече могат да посещават спортни събития, а от лятото ще могат и да шофират.", "date": "2018.03.20", "title": "Жените в Саудитска Арабия вече няма да са длъжни да се закриват от глава до пети"}
{"url": "http://www.faktor.bg/bg/articles/velikdenskata-mravka-tragna-nagore-po-skapa-e-ot-minalata-godina", "text": "По 6 лева за килограм живо тегло ще трябва да дадем, ако искаме на Великденската трапеза да сложим свежо агнешко месо тази година. Оказва се, че заради по-малкия брой агнета – 600-700 хил. и поради голямото търсене цената на месото още от сега е скочила. Ако миналата година фермерите са ни предлагали агнешко на цени между 4 и 4,50 лв./кг, то в момента килограм струва 5-5,50 лв., като до Великден цената ще скочи на 6-7 лева.  Това заяви бившия председател на Националната овцевъдна асоциация Бисер Чилингиров, цитиран от \"Монитор\". В магазините пък се очаква цените да варират между 11 и 16 лева за кило. По думите на овцевъда, търговците нарочно завишават до такива нива цените, което не е правилно. Според него, ако от фермата агнето излиза на 5-6 лева, то нормалната цена на пазара трябва да е 12-13 лева.  Чилингиров уточни още, че и тази година месото за празника няма да е на 100% българско, а отново ще се предлага мръвка от Нова Зеландия, Австралия и Румъния. Цената обаче не издава кое месо е наше и кое е чуждо. Така, макар месото от румънските агнета да струват по-малко, магазинерите го продават на същата цена, както българското. Размразеното месо обаче може да се познае - като се натисне, остава вдлъбнатина, както при мекото на хляба. Прясното е сухо и има бяла корица и при натиск е еластично и възвръща формата си.  За сметка на вноса зад граница изнасяме много малко количество агнешко. Единични фермери си позволяват да продават в Германия, Италия и Хърватска, посочва експертът. Според него, ако догодина Великобритания излезе от Европейския съюз (ЕС), цената на този вид месо драстично ще скочи заради митата, които ще бъдат наложени, разясни още Чилингиров.  Междувременно кюстендилци масово започнаха да се презапасяват с по-евтино агнешко от съседна Македония. Въпреки че все още търговията не е в разгара си, по-предвидливите вече са си закупили традиционното месо и продукти за празника. Например, в Крива Паланка агнешкото месо се предлага срещу 10 лв. за кг. „Става въпрос за трупно месо. Има и такива, които продават живи агнета. Тогава вече цената е 4-5 лв. за кг, което е под цената в Кюстендил“, коментират запознати. Преминаването през граница пък ставало безпроблемно, тъй като обикновено по четирима човека си разделяли мръвката за Великден.", "date": "2018.03.20", "title": "Великденската мръвка тръгна нагоре, по-скъпа е от миналата година"}
{"url": "http://www.faktor.bg/bg/articles/sadiite-v-pismo-do-borisov-zastapete-se-pred-erdogan-za-spazvaneto-na-choveshkite-prava", "text": "Съюзът на съдиите в България изпрати писмо до премиера Бойко Борисов във връзка с предстоящото посещение на турския президент Реджеп Ердоган у нас в началото на следващата седмица. В него чагистратите апелират Борисов да се застъпи пред турския държавен глава за спазването на човешките права в Турция. \"Много се надяваме, че Вие осъзнавате колко е важно за един български държавник да покаже национално достойнство, самочувствие, смелост и принципност при отстояването на основни демократични принципи, при срещите му с представителите на чужди държави\", пишат от ССБ  седмица преди визитата на Ердоган у нас.  Обръщаме се към Вас в качеството Ви на министър-председател на държава, която е член на Съвета на Европа и на Европейския съюз. Основни ценности на тези две най-важни европейски организации са изграждането и поддържането на демократична и правова държава, в която се уважават основните човешки права на всеки гражданин. Тези ценности представляват и демократичната основа на Конституцията на Република България, в която Вие сте се клел. Съвсем скоро предстои Вие да бъдете домакин на среща в България между висши представители на Европейския съюз и президента на Република Турция Реджеп Таип Ердоган. След случилия се неуспешен опит за преврат през месец юли 2016г. десетки хиляди турски граждани бяха арестувани, като до нас достига многократно информация от различни легални източници, че много от тях са били задържани без правно основание, без доказателства и са били подложени на изтезания с цел да направят самопризнания за участие в опита за преврат. Между тези хора има над 3 000 турски съдии и прокурори арестувани по едно и също време, като много от тях са задържани вече над една година и половина. Ние, разбира се, осъждаме всеки опит за противоконституционна промяна на властта във всяка суверенна държава, включително и в Република Турция. В същото време обаче, твърдо вярвайки в посочените по-горе демократични ценности, използваме Вашето домакинство на тази предстояща среща, за да Ви призовем по време на нея да се застъпите пред турския президент за спазването на правото на живот, за забраната за изтезание и нечовешко или унизително отношение, за правото на свобода и справедлив съдебен процес, по отношение на всички турски граждани, спрямо които е започнало наказателно преследване по повод на опита за преврат в Турция и в частност на нашите колеги съдии и прокурори. Много се надяваме, че Вие осъзнавате колко е важно за един български държавник да покаже национално достойнство, самочувствие, смелост и принципност при отстояването на основни демократични принципи, при срещите му с представителите на чужди държави. \"Дневник\" припомня, че досега магистраската организация в няколко свои позиции се е застъпвала за задържаните след преврата от юли 2016 година магистрати в Турция и откри дарителска сметка в тяхна подкрепа.", "date": "2018.03.20", "title": "Съдиите в писмо до Борисов: Застъпете се пред Ердоган за спазването на човешките права"}
{"url": "http://www.faktor.bg/bg/articles/ikonomika/biznes/amerikanski-senatori-nastoyavat-da-bade-blokiran-proektat-severen-potok-2", "text": "Американски сенатори призоваха администрацията на президента Доналд Тръмп да блокира проекта за изграждане на газопровод \"Северен поток - 2\". По информация на The Washington Examiner, във връзка с това те са изпратили писмо, адресирано до министъра на финансите Стивън Mnuchinu и заместник-държавния секретар Джон Съливан. Общо 39 сенатори - 28 републиканци и 11 демократи са се подписал под жалбата, посочва авторът на писмото.  „Северен поток-2\" има за цел да \"нанесе удар\" на американските съюзници и партньори в Европа. \"Трябва да сме сигурни, че нашите европейски съюзници виждат желанието ни да подкрепим тяхната енергийна независимост и да ги предпазим от вредните последици на\" Северен поток 2 \"в дългосрочен план\", се казва в писмото. По-рано бе съобщено, че компанията \"Северен поток 2\"  вече е похарчила около 880 000 долара през юли-септември, за да лобира за интересите си във Вашингтон. Компанията, принадлежаща на \"Газпром\", за тази цел се е обърнала към три фирми: \"Капитол\", \"Хоуксбил\" и \"Роберти Глобал\".", "date": "2018.03.20", "title": "Американски сенатори настояват да бъде блокиран проектът  \"Северен поток-2\""}
{"url": "http://www.faktor.bg/bg/articles/dnes-v-18-15-chasa-nastapva-astronomicheskata-prolet", "text": "Пролетта е сезон, който ни носи цветове, аромати и желание за обновление. Какво да направим, за да се чувстваме по-добре. Ето съветите на пулмолог, психотерапевт и интериорен дизайнер, дадени пред камерата на БНТ. Макар дъждовна и прохладна, пролетта неумолимо настъпва и събужда желание за свежест и обновление. \"Пролетта е време, в което се прочистваме ние самите, прочистваме душите си, но прочестваме и къщите си. Все пак се възражда нов живот. Хубаво е да се освободим от излишните вещи. Колкото по-малко вещи в една стая - толкова повече въздух\", съветва д-р София Ангелова, пулмолог. Според Емилия Симеонова, психотерапевт, ние се повлияваме абсолютно от всичко, което ни заобикаля, повлияваме се от енергията на цветовете.Зеленината ни зарежда. Пролетта затова ни кара за се чувстваме радостни , защото тя е пъстроцветна.  А Ирина Иванова, интериорен дизайнер, препоръчва: \"Човек трябва да започне с терасата си. Защото българинът неглижира отворените пространства на жилището си. Цветни възглавници, един стар сандък, който да боядисаш в цвят, който ти харесва е най-евтиния начин, по който може да създадеш една атмосфера, да се възползваш от хубавото време, слънцето, вечер птиците пеят и имаш още една стая в жилището си , която през лятото ще ползваш основно. Ние отделяме повече внимание на въздуха навън, който дишаме не обръщаме внимание на въздуха вътре. Оказва се, че 80 процента от живата си прекарваме в затворените помещения. В къщи и в офисите. Какво трябва да направим? Преди всичко трябва да проветряваме къщите, проветряване означава обаче да създадем условия за движение на въздуха, т.е. да има течение. В проветрената среда вирусите и бактериите не виреят Ако се усмихнем, дори да не сме в добро настроение, мигновено от периферната нервна система се подава сигнал към централната нервна система, а клетките изпълняват нашите мисловни или рефлекторни желания и моментално отправят сигнали към ендокринната система, започва продукция на добрите хормони това се връща като едно много добро настроение.Самата усмивка тя е най- мощната енергия на личността и когато се срещнем и се усмихваме ние взаимно се облъчваме с една много добра енергия. Текстилът много въздейства върху усещанията, върху атмосферата на едно пространство и само с текстила може да го прекроиш и да му създадеш ново звучене. Дори най-завършените интериори, без платове, без интериорния текстил са сухи, скучни без душа. Смяната на сезона е възможност за промяна, шанс за начало, от което да се възползваме.", "date": "2018.03.20", "title": "Как да внесем пролетта у дома?"}
{"url": "http://www.faktor.bg/bg/articles/barabanistat-na-biytals-stana-sar-ringo-star", "text": "Бившият барабанист на \"Бийтълс\" Ринго Стар беше удостоен с рицарско звание от принц Уилям в Бъкингамския дворец, предаде Ройтерс. 77-годишният музикант, роден в Ливърпул, беше почетен за заслугите си в областта на музиката. Той беше придружен от съпругата си Барбара Бах. Ринго вече ще може да се нарича сър Ричард Старки, както е истинското му име.  \"Не знам как да използвам тази титла правилно. Но очаквам вие да я използвате\", пошегува се той с репортер на Би Би Си, сочейки медала си след церемонията. Другият останал жив член на \"Бийтълс\" - Пол Маккартни, получи рицарско звание през 1997 г. Маккартни отдавна подкрепяше виждането, че Ринго Стар също трябва да получи рицарско звание.  Ринго, който в момента се е установил в Лос Анджелис, се присъедини към \"Бийтълс\" през 1962 г., като замени Пийт Бест преди излизането на първия сингъл на бандата \"Love Me Do\". Макар често да се смята, че остава в сянката на Маккартни, Джон Ленън и Джордж Харисън, Ринго изпълнява вокали в редица хитове на \"Бийтълс\", сред които \"With a Little Help from My Friends\" и \"Yellow Submarine\". Когато бандата се разпада през 1970 г., той продължава да записва песни и оттогава е издал 19 студийни албума. Той беше въведен два пъти в Залата на славата на рокендрола - веднъж като член на \"Бийтълс\" през 1988 г. и втори път за соловата му кариера през 2015 г. Неговото рицарско звание идва повече от 50 години след като той и другите членове на \"Бийтълс\" получиха Ордена на Британската империя от кралица Елизабет Втора.", "date": "2018.03.20", "title": "Барабанистът на \"Бийтълс\" стана Сър Ринго Стар"}
{"url": "http://www.faktor.bg/bg/articles/ikonomika/biznes/milen-velchev-shte-bade-greshka-darzhavata-da-kupi-chez", "text": "Ако настоява на всяка цена държавата да купи ЧЕЗ – това би било грешка, страната ни ще се постави в странна ситуация. Защото държавата никога не е доказала, че може по-добре да управлява една голяма фирма. Държавата е лош стопанин – това е доказано и в други държави. Това обяви в ефира на Би Ти Ви бившият финансов министър Милен Велчев. Другата страна – държавата в момента води арбитраж срещу ЧЕЗ и никой продавач не би оставил в своя опонент такъв сериозен лост в изхода от арбитража. Тоест, трябва да бъде постигнато взаимно приемливо решение по арбитража, което ще струва стотици милиони на българската държава. Това няма как да стане. Но как ще приключи това арбитражно дело – не мога да прогнозирам. И премиерът и финансовият министър със сигурност разбират добре тези два мои аргумента, защити тезата си Велчев, който смята за несъстоятелно да се национализират ЕРП-тата, в частност ЧЕЗ. Той обясни също, че ЧЕЗ е със стабилно държавно участие, което обаче не помага особено на нейното управление. Един бегъл поглед на чешката преса ще ни позволи да разберем защо е добре държавата да стои далече от тези сектори. Велчев е убеден, че той би се управлявал много по-добре от една мултинационална кампания, която е в частни ръце.  Милен Велчев припомни, че продажбата на ЕРП-тата е направена в 2004 при една прозрачна пазарна сделка, с много добри приходи за държавата. Той обаме отрече напълно, че е участвал преди да стана министър в кабинета на Сакскобургготски в разговори по приватизирането на ЕРП-тата, тъй като  не му е било работа да приватизира енергетиката. По думите на Милен Велечв от гледна точка на държавните финанси и икономическия растеж нещата вървят добре. Но са необходими реформи, те са назрели в здравеопазването и се надява, че Кирил Ананиев има познания и възможности да ги случи. В сектора на икономическото управление на фирми, които са държавни, също има още какво да се желае. Добре е летището в София да отиде в частни ръце, за да подобри управлението му, като се надявам да бъдат привлечени сериозни и авторитетни инвеститори.", "date": "2018.03.20", "title": "Милен Велчев: Ще бъде грешка държавата да се включи в сделката с  ЧЕЗ"}
{"url": "http://www.faktor.bg/bg/articles/rayaner-vzima-mazhoritaren-dyal-ot-samoletnata-kompaniya-na-niki-lauda", "text": "Ирландският нискотарифен авиопревозвач \"Райънер\" (Ryanair) се съгласи да купи мажоритарен дял от основаната от бившия пилот във \"Формула 1\" Ники Лауда авиокомпания \"Ники\" (Niki), съобщи \"Файненшъл таймс\", цитиран от \"Дневник\". \"Райънер\" ще придобие 75% от дяловете в австрийската LaudaMotion, след като получи одобрение от европейския антимонополен орган. Ники Лауда основа авиокомпанията, носеща неговото име, през 2003 г. и я продаде на \"Еър Берлин\" (Air Berlin) през 2011 г. След провала на \"Еър Берлин\" бившият състезател успя да си върне компанията, елиминирайки конкуренцията на собственика на \"Бритиш еъруейс\" IAG, който искаше да влее \"Ники\" в нискотарифната си Vueling. В коментар днес Лауда каза, че винаги се е изправял срещу монополите и сделката с \"Райънер\" означава, че неговата авиокомпания \"ще може да се утвърди като силен конкурент\". Купувачът заяви, че ще плати под 50 млн. евро, но ще добави още толкова за бизнес развитие през първата година и още 6 самолета заедно с екипажите. Лауда ще остане начело на борда и ще наблюдава изпълнението на стратегията си за изграждане на успешна австрийска нискотарифна авиокомпания в конкуренцията на \"Луфтханза\" и дъщерните й компании на този пазар, се казва в публикацията.", "date": "2018.03.20", "title": "\"Райънер\" взима мажоритарен дял от самолетната компания на Ники Лауда"}
{"url": "http://www.faktor.bg/bg/articles/udariha-prestapna-grupa-obirala-kazina-v-stranata", "text": "Спецоперация на служители на отдел \"Киберпрестъпност\" при ГДБОП е неутрализирала организираната престъпна група, действала на територията на цялата страна. В хода на разследването било установено, че групата е изградила иновативен механизъм за дистанционен достъп до игрални автомати, посредством който изменяли компютърно-информационните данни в софтуера на хазартните съоръжения и реализирали неправомерни печалби в особено големи размери, съобщава Канал3. Групата действала изключително конспиративно и професионално, уточняват от МВР. Всеки от участниците е имал точно определена роля в престъпната дейност – един симулирал участие в хазартните игри, друг- контролирал дистанционно хазартното съоръжение до този, който е изработвал електронните устройства за изменяне на компютърно – информационните данни в софтуера на хазартните автомати. В хода на операцията са задържани четирима души, непосредствено след получаване на печалба от манипулиране на хазартни съоръжения. При последвалите процесуално – следствени действия от задържаните и автомобилите им са иззети електронни съоръжения за дистанционно манипулиране на игралните автомати, технически средства за контролиране на софтуера на хазартните съоръжения и парична сума в особено големи размери. Предстои привличане на задържаните в качеството им на обвиняеми.", "date": "2018.03.20", "title": "Удариха престъпна група, обирала казина в страната"}
{"url": "http://www.faktor.bg/bg/articles/otlozhiha-deloto-sreshtu-bivshiya-voenen-minitar-nikolay-nenchev", "text": "Софийският градски съд отложи делото срещу бившия министър на отбраната Николай Ненчев за друга дата за изясняване на обстоятелства, информира БГНЕС. Датата за новото заседание е 9 май 2018 г. от 10.30 ч.  Ненчев беше начело на Министерството на отбраната във второто правителство на Бойко Борисов. Според прокуратурата той е издавал указания подписаното споразумение с руската фирма \"РСК-МиГ\" за доставка на нови двигатели за бойните ни самолети да не бъде спазвано. Държавното обвинение смята, че така Ненчев е застрашил живота на летците ни и ги е лишил от качествена подготовка за бойните им дежурства.  Според прокуратурата, е спаднал нальота на пилотите на 33 часа за една година, при установен в НАТО стандарт от 180 летателни часа за година или поне минимум 80 летателни часа за година. Това е довело до опасност от допускане на тежки летателни инциденти. Действията на Ненчев са довели до намаляване на броя на подготвения летателен състав и свръхнатоварване на летците, носещи бойно дежурство по Air Policing и невъзможност за осигуряване на подготовката на млади летци на МиГ -29. Поради това е било и невъзможно да се поддържа необходимият брой подготвени летци.", "date": "2018.03.20", "title": "Отложиха за май делото срещу бившия военен минитър Николай Ненчев"}
{"url": "http://www.faktor.bg/bg/articles/novini/svyat/andzhey-duda-shte-boykotira-svetovnoto-po-futbol-v-rusiya", "text": "Президентът на Полша Анджей Дуда ще бойкотира церемонията по откриването на Световното по футбол в Русия, съобщи RMF 24. \"Президентът взе решение, че няма да представлява Полша на Световното по футбол в Русия\", съобщи началникът на кабинета на полския държавен глава Кшиштоф Щерский. Междувременно министърът на външните работи на Исландия също заяви, че се разглежда възможността за бойкот на световното първенство в Русия. Припомняме, че по-рано британските власти призоваха да бъде бойкотирано Световното заради подозренията в участие в отравянето на бившия полковник от ГРУ Сергей СКрипал и дъщеря му на британска територия.", "date": "2018.03.20", "title": "Анджей Дуда ще бойкотира Световното по футбол в Русия"}
{"url": "http://www.faktor.bg/bg/articles/yunker-pozdravi-putin-evropeyskata-sigurnost-e-nasha-obshta-tsel", "text": "Председателят на Европейската комисия Жан-Клод Юнкер е изпратил поздравително писмо до руския президент Владимир Путин по повод преизбирането му за държавен глава, предава БНР. Това е съобщил говорителят на Комисията Маргаритис Схинас, който обобщил съдържанието на поздравителния адрес: \"Винаги съм казвал, че положителните отношения между Европейския съюз и Руската федерация са ключови за нашия континент. Наша обща цел трябва да бъде да възстановим паневропейския ред за сигурност, изгоден и за двете страни. Надявам се да използвате вашия четвърти мандат за постигането на тази цел. Винаги ще бъда партньор в това усилие\".", "date": "2018.03.20", "title": "Юнкер поздрави Путин: Европейската сигурност е наша обща цел!"}
{"url": "http://www.faktor.bg/bg/articles/novini/svyat/frantsiya-ulichi-rusiya-v-lazha-makron-ne-e-pozdravyaval-putin-s-pobedata-na-izborite", "text": "На сайта на руския президент е публикувано съобщение, че френският президент Еманюел Макрон се е обадил на Владимир Путин и го е поздравил с победата на изборите, а информацията беше тиражирана от руските медии.   \"Е. Макрон поздрави В. Путин с победата на президентските избори и заяви намерение за продължаване на многоплановото руско-френско сътрудничество\", съобщава прес-службата на Кремъл. Но на сайта на Елисейския дворец не става дума за никакви поздравления на Путин от Макрон. Според официалния сайт на френския президент Макрон е призовал Русия да направи всичко възможно, за да бъдат прекратени бойните действия и загуби сред цивилното население на Сирия и е напомнил, че Франция, както и преди държи за възстановяването на териториалната цялост на Украйна и реализация на минските споразумения.  Освен това, Макрон се е присъединил към искането на Великобритания Русия да даде пълен отчет за покушението срещу Сергей Скрипал и да прекрати, ако има такива, програмите за производство на химическо оръжие. AFP също съобщава, че обаждането на Макрон не е представлявало \"поздравление към лидера на руската държава\"", "date": "2018.03.20", "title": "Франция уличи Русия в лъжа: Макрон не е поздравявал Путин с победата на изборите"}
{"url": "http://www.faktor.bg/bg/articles/novini/balgariya/pod-ruski-natisk-radev-otkazal-da-vklyuchi-v-delegatsiyata-si-v-izrael-predstavitel-na-pravoslavata-tsarkva", "text": "Пореден гаф регистрира президентската администрация  с посещението на Румен Радев в  държавата Израел. Визитата му е по повод на 75-годишнината от спасяването на българските евреи, а в делегацията на държавния глава знаково отсъства представител на Българската православна църква. Това коментират пред Faktor.bg източници от патриаршията. В историята няма спор, че именно БПЦ и най-вече митрополитите Стефан Софийски и Кирил Пловдивски са основните движещи сили, които се изправят срещу Закона за защита на държавата и спасяват своите съграждане от еврейски произход. За екипа на президента обаче това явно не е важен аргумент.  В църковните среди имат тежки подозрения, че това се случва под диктовка от Москва, след като патриарх Кирил показа червен картон на патриарх Неофит по време на визитата му за 3 март. Странно и притеснително е, че при започналото вече посещение на Радев в Израел не се предвижда среща с Йерусалимския патриарх Теофил, при положение, че годишнината от спасяването на българските евреи съвпада със 70-годишнината от създаването на държавата Израел. Въпреки това Радев има планирана среща с президента на непризнатата палестинска автономна област Махмуд Абас, която вероятно също е уговорена, след руска намеса. Преди две години стана ясно, че Абас е бил базиран в Сирия агент на КГБ през 1983 г. От дипломатическа гледна точка тази среща се приема като крайно политически неуместна, коментират озадачени дипломати. Още повече, че президентът вече обяви от Израел, че щял да работи за разрешаване на близкоизточния проблем. Заявката му звучи и нелепо, и нахално. Радев изглежда е забравил, че от май месец тази година американското посолство официално се мести в Йерусалим, след категорично решение на президента Тръмп. След като за 3 март с неадекватното си поведение Румен Радев сътвори скандал и ни скара с руснаците, сега на път  е да вгорчи и отношенията ни със САЩ. С посещението на българския президент в Израел отново се блокира възможността, за която кметството на Йерусалим винаги е изразявало готовност – да се възстанови българският манастир „Св. Георги”, разположен в древната част на Свещения град, както и българския  параклиса, намиращ се  в  западната част на храмовия комплекс „Възкресение Христова” на Божи гроб. Началото на визитата в Израел показва, че Радев предприема неподготвен поредното туристическо пътуване, което няма отношение към решаване на български проблеми и каузи.", "date": "2018.03.20", "title": "Под руски натиск Радев отказал да включи в делегацията си в Израел представител на Православната църква"}
{"url": "http://www.faktor.bg/bg/articles/novini/svyat/beliyat-dom-v-programata-na-tramp-nyama-obazhdane-do-putin-za-pobedata-mu-na-izborite", "text": "В Белия дом не са изненадани от резултатите на президентските избори в Русия, заяви пред журналисти представител на Белия Доам Хоган Хидли, съобщи Associated Press. По думите на Хидли, в програмата на Доналд Тръмп не е планирано обаждане до руския президент Владимир Путин. Днес от пресслужбата на Кремъл съобщиха, че Владимир Путин е поздравен с победата от лидерите на около 20 страни.", "date": "2018.03.20", "title": "Белият дом: В програмата на Тръмп няма обаждане до Путин за победата му на изборите"}
{"url": "http://www.faktor.bg/bg/articles/ozdravitelniyat-plan-v-pirogov-zapochva-ot-april", "text": "Днес Министерството на здравеопазването представи на ръководството на УМБАЛСМ „Н. И. Пирогов” плана за финансово оздравяване на лечебното заведение. Към изпълнението му ще се пристъпи в началото на м. април. Той ще продължи да действа през следващите три години, като МЗ ще наблюдава на месечна и тримесечна база изпълнението на плана. Оздравителният план не предвижда съкращения на медицински персонал и на специалисти по здравни грижи. Заложените в него мерки включват предимно оптимизиране на незаети бройки и структури с ниска степен на използваемост на леглата, както и елиминиране на дублиращи се дейности. Целта е да се постигне максимално ефективно използване на налични кадри, сграден фонд и апаратура. Персоналът на болницата ще бъде разпределен по структури така, че да отговаря на изискванията на медицинските стандарти. По този начин се изпълняват препоръките на Изпълнителна агенция „Медицински одит“. Предстои директорът на болницата да представи пред персонала новата структура и правилата за формиране на възнагражденията в лечебното заведение. Болницата разполага с необходимия брой лекари в спешните приемни кабинети и отделения, с което ще се гарантира непрекъснатото и своевременно обслужване на пациенти при спешни състояния. Специализантите в болницата също ще участват в работните графици под наблюдението на лекари със специалност. Част от лекарите ще работят в реновирания медицински център на болницата. С оздравителния план се предвижда и подобряване структурата на лабораторните звена, които ще бъдат обединени в общ лабораторен блок. Ще се обособи една обща клиника по хирургия с три отделения. Към момента в „Пирогов“ работят четири хирургични клиники. Ще се създаде една клиника по урология с три отделения, като в момента на територията на „Пирогов“ функционират четири урологични отделения. Предвижда се обособяване на клиника по неврохирургия с 5 отделения, като до този момент функционират 7 неврохирургични отделения. В оздравителния план са предвидени две клиники по ортопедия, при сега налични четири такива. Предстои да се доизгради и пусне в действие център за спешни съдови състояния със скенер и два ангиографа. Това ще подобри качеството на лечение на пациенти със сърдечно-съдови и мозъчно-съдови заболявания. Министерството на здравеопазването и НЗОК ще наблюдават и стриктното спазване на финансовата дисциплина от страна на УМБАЛСМ „Н. И. Пирогов“ при усвояване на средства за реализирана дейност по клинични пътеки и при спешни състояния. Като част от оздравителния план е изготвен график за разплащане на просрочените задължения, като мерките не предвиждат натрупване на нови просрочени задължения, а са насочени в посока намаляване размера на наличните към м. януари 2018 г. над 14 млн. лв. просрочия. Министерството на здравеопазването продължава работата си по изготвяне и изпълнение на оздравителни планове за лечебни заведения – търговски дружества с над 50 % държавно участие.", "date": "2018.03.20", "title": "Оздравителният план в \"Пирогов\" започва от април"}
{"url": "http://www.faktor.bg/bg/articles/strelba-v-gimnaziya-v-merilend", "text": "Няколко души са простреляни в гимназия в Мериленд, съобщиха местни медии, след като училищните власти потвърдиха, че кампусът е затворен и инцидентът е овладян, предаде Ройтерс. Стрелбата е станала в гимназията в град Грейт Милс в окръг Сейнт Мери, на 110 км южно от Вашингтон. Според телевизия Ей Би Си, цитирана от ТАСС, има трима ранени, и тримата ученици, единият от тях - самият стрелец. Това става на фона на дебата след стрелбата на 14 февруари в гимназията \"Марджъри Стоунман Дъглас\" в Паркленд, Флорида, когато бяха убити 17 души. Шерифът на окръг Сейнт Мери потвърди, че в училището има инцидент и с пост в Туитър призова родителите да не доближават сградата. На мястото са изпратени федерални агенти.", "date": "2018.03.20", "title": "​Стрелба в гимназия в Мериленд"}
{"url": "http://www.faktor.bg/bg/articles/tsvetanov-provede-rabotna-sreshta-s-deputati-kmetove-i-obshtinski-rakovoditeli-ot-gerb-sofiya-oblast", "text": "Заместник-председателят на ГЕРБ и председател на ПГ на партията Цветан Цветанов проведе днес работна среща с народните представители от ГЕРБ-София област Валентин Милушев, Васил Цветков и Мартин Тинчев, областният координатор на партията Галя Георгиева, кметове на общини и общинските ръководители от ГЕРБ – София област. На срещата присъства и областният координатор на ГЕРБ-София и административен секретар на партията Цветомир Паунов. Цветан Цветанов обсъди с представителите на ГЕРБ-София област актуалната политическата обстановка в страната. Той акцентира върху усилията на ГЕРБ, които са насочени към реализирането на успешни политики в местната власт. На срещата бяха поставени въпроси, касаещи проблемите и развитието на областта. В рамките на работната среща Цветанов напомни, че ГЕРБ не толерира разделянето на общините на „наши и ваши”, както и политическите опити за разделение на хората в малките населени места. Цветанов обобщи и основните изводи от наскоро състоялата се среща на президента на Европейската народна партия (EНП) Жозеф Дол с кметовете и председателите на Общинските съвети от цялата страна, избрани с листата на ГЕРБ. „На нея Жозеф Дол коментира, че управляваните от ГЕРБ населени места са придобили истински европейски облик в последните години. Президентът на ЕНП подчерта, че българските градове и села се развиват непрекъснато и изрази увереност, че стандартът на живот на всички български граждани ще бъде осезаемо подобрен под ръководството на тези кметове. Наша задача и отговорност е да продължим тази добра тенденция, за да затвърдим добрите впечатления“, подчерта Цветанов пред представителите на ГЕРБ-София област. Заместник-председателят на партията припомни, че от ГЕРБ постоянно сме при хората във всички райони на страната, а не се сещаме за тях само по време на избори. Като пример Цветанов посочи редовните приемни за граждани, които правят народните представители, кметове и общински съветници от ГЕРБ.", "date": "2018.03.20", "title": "Цветанов проведе работна среща с депутати, кметове и общински ръководители от ГЕРБ -  София област"}
{"url": "http://www.faktor.bg/bg/articles/ekaterina-zaharieva-nyama-otlagane-na-sreshtata-es-turtsiya-vav-varna", "text": "До момента няма индикации за отлагане на срещата ЕС-Турция, която трябва да се проведе във Варна в понеделник, съобщи министърът на външните работи Екатерина Захариева след заседанието на Съвета \"Общи въпроси\".  \"Колегите от Гърция и от Кипър, предполагам, ще запознаят лидерите с напрежението, което се създаде в Кипър с проучването в континенталния шелф, а също така между Гърция и Турция по отношение на двамата арестувани турски войници, което обаче се надявам няма да доведе до отлагането на срещата. Напротив, днес в дебатите беше дадена обща оценка, че тази среща е възможност да се обсъдят отношенията ЕС-Турция и е позитивен факт, че тя се случва. Подготовката върви усилено. В момента няма отлагане на срещата\", заяви Захариева, цитирана от БНР.", "date": "2018.03.20", "title": "Екатерина Захариева: Няма отлагане на срещата ЕС-Турция във Варна"}
{"url": "http://www.faktor.bg/bg/articles/kmetove-na-poseshtenie-v-bryuksel-po-pokana-na-andrey-novakov", "text": "Кметове и народни представители от област Благоевград участваха в двудневна работна визита в Брюксел по покана на евродепутата Андрей Новаков (ГЕРБ/ЕНП). В рамките на посещението, кметовете Атанас Камбитов, Георги Икономов и Димитър Бръчков, както и народните представители Даниела Савеклиева, Георги Динев и Димитър Гамишев взеха участие в дебат с представители на Европейския парламент (ЕП) и Комитета на регионите, посветен на бъдещето на европейското финансиране след 2020.  В организирания от Андрей Новаков форум стана ясно, че по време на Българското председателство Европейската комисия (ЕК) ще предложи проекта на следващата многогодишна финансова рамка, както и проекта на общ регламент на стойност над 300 млрд. евро, регулиращ европейските структурни и инвестиционни фондове . По време на форума бе дадена оценка, че общинските проекти с европейско финансиране от Югозападна България са доказателство за ползите от кохезионната политика на ЕС и че тя следва да бъде продължена и след 2020 година.  По време на посещението бе проведена работна среща с българския еврокомисар Мария Габриел. На нея стана ясно, че в рамките на последните 8 месеца, законодателството на ЕК в дигиталната сфера се е удвоило в сравнение с предходните 2 години, както и че България е регионален лидер по отношение на обучението на кадри в ИТ сектора. Кметовете и народните представители взеха участие в стартирането на европейската кампания за осигуряване на безплатен интернет в населените места - WiFi4EU. Благодарение на стартираната от комисар Габриел инициатива, всяка българска община ще може да кандидатства за ваучери на стойност 15,000 евро за изграждане на инфраструктура, осигуряваща безплатен интернет достъп на публични места.", "date": "2018.03.20", "title": "Кметове на посещение в Брюксел по покана на Андрей Новаков"}
{"url": "http://www.faktor.bg/bg/articles/lozan-panov-da-saprugata-mi-e-avtor-na-pismoto-do-peevski", "text": "Председателят на ВКС Лозан Панов потвърди тази сутрин, че съпругата му Елисавета Панова е изпратила до медиите открито писмо до депутата от  от ДПС и виден издател Делян Пеевски. То гръмна вчера и неговите медии нададоха вой до небесата, защото не им харесвал неговия стил.  Панов обясни, че тя е използвала този стил като литературен похват и той отговаря на нивото на българските медии. Споделя, че е обидена от това, че я наричат \"черен лебед\". \"В текста Елисавета Панова, която многократно е ставала обект на нападки в изданията, близки или собственост на депутата, се обръща лично към Пеевски и към \"всички институции, които той официално и неофициално представлява\".  В тези медии за съпругата на шефа на ВКС се съобщаваше, че има криминална регистрация, а тя беше наричана \"черен лебед\", т.е. слабо място в биографията на Панов. Този прякор се появи след излизането на стенограмата от разговорите, станали известни като АРГО - от среща между десни политици, активисти, бизнесмени и други около президентските избори през 2016 г., в които Панова е спомената. Преди време при обсъждането от бившия състав на съдебния съвет дали да има проверка на срещата на главния прокурор Сотир Цацаров в ЦУМ, тогавашният представляващ Димитър Узунов също попита Панов дали съпругата му се казва \"черен лебед\". В писмото, написано подчертано разговорно и подписано като \"Бети Панова\", съпругата на Лозан Панов многократно нарича сама себе си иронично \"черен лебед\". Тя изразява учудване как Пеевски се справя да \"контролира\" всичко в съдебната система и във вестниците, като предполага, че ако ги остави без контрол, това ще наруши стабилността. В ироничен стил тя предполага, че депутатът от ДПС е тормозен от политиците заради \"независимостта на твоите медии, които винаги търсят обективната истина\".  Панова, която е главен редактор на бизнес месечника, издаван у нас на немски език - Wirtschaftsblatt, предлага на Пеевски да публикува при тях отворените писма, които той от време на време пише. На няколко пъти тя пише на депутата с обръщението \"брат\", а себе си нарича \"булка\" (както я определят публикации в медиите му - бел. ред.)\", писа \"\"Дневник\".", "date": "2018.03.20", "title": "Лозан Панов: Да, съпругата ми е автор на писмото до Пеевски"}
{"url": "http://www.faktor.bg/bg/articles/sadiyata-s-bednite-rodnini-v-primorsko-ostava-vremenen-shef-na-burgaski-sad", "text": "След близо двучасово обсъждане съдийската колегия на Висшия съдебен съвет (ВСС) реши Панайот Генков, известен от скандала с \"бедните\" магистратски роднини, получили право на строеж в Приморско, да остане и.д. председател на Административния съд в Бургас. Решението бе взето с 8 срещу 6 гласа. Съдът в Бургас няма титулярен ръководител отдавна. Миналата година конкурсът за избор на такъв се провали, след като именно Генков се отказа изненадащо от надпреварата, а другите претенденти не събраха нужното мнозинство в своя подкрепа. Сега е обявен нов конкурс. До обсъждането за Генков се стигна след скорошно решение на съдийската колегия за промяна на правилата за предлагането на временните ръководители. Колегията реши, че при изтекъл мандат, оставка или прекратяване на правомощията на титуляра не шефът на по-горния съд, a съдийската колегия ще определя и.д. председател, и то измежду заместниците на титуляря, припомня defakto.bg. Aĸo пък нямa заместник, постът временно ще се заема от най-старшия съдия, a aĸo нямa нитo един съдия - и.д. ce предлага от по-горестоящия председател или от член на съдийската колегия. Номинацията на Генков дойде от бившия председател на Върховния административен съд (ВАС) Георги Колев, който се мотивира с натрупания от Генков опит, \"личните му качества като отговорност и решителност\". Това се случва при налични заместници на титуляря на ръководния пост. Комисията по атестирането и конкурсите предложи на съдийската колегия временен шеф да стане зам.-председателят на съда - Станимира Друмева. Сегашният председател на ВАС Георги Чолаков се обяви против идеята, тъй като ще се влезе в процедура за изменение на влязъл в сила административен акт - по назначаването на Генков. Освен това в разговор с него Друмева заявила, че не знае за номинацията си и не иска да става временен шеф. Чолаков бе подкрепен от Боян Магдалинчев, който, преди да влезе в съдебния съвет, бе зам.-председател на ВАС - той коментира, че е недопустимо да се придава обратна сила на решение, взето през ноември миналата година. Против бе и Bepoниĸa Имoвa. Атанаска Дишева, която бе съдия във ВАС преди съвета, защити другата теза - в случая не става дума за нормативен акт, на който се придава сила, нито за индивидуален административен акт. Накрая попита дали изказванията на другите означават, че съдийската колегия няма право да смени нито един временен шеф на съд, назначен преди ноември 2017 г. - когато колегията промени правилата за избор на и.д. ръководители. В крайна сметка мнозинството реши, че новите правила за определяне на временни ръководители ще важат само занапред. Името на някогашния шеф на отделение във ВАС - Генков, нашумя през 2010 г., когато се оказа, че шест години по-рано дъщеря му Ваня Генкова - тогава студентка, се е регистрирала в община Приморско, а скоро след това получила като крайно нуждаеща се право на строеж върху 430 кв. м на Буруната в града срещу 1677 лв. По-късно крайно нуждаещата се от жилище студентка построява хотел и продава апартаментите на баща си, а после те са продадени на бизнесмени с дела, решавани именно във ВАС, включително от отделението на баща й. Преди време съдийската колегия реши още, че Генков, както и всички върховни магистрати, които желаят да станат административни ръководители, няма да подлежат на проверка за професионални качества.", "date": "2018.03.20", "title": "Съдията с \"бедните\" роднини в Приморско остава временен шеф на бургаски съд"}
{"url": "http://www.faktor.bg/bg/articles/egipetskiyat-shofyor-na-balgarskite-turisti-pyasakat-e-prichina-za-katastrofata", "text": "Шофьорът на автобуса с български туристи, който катастрофира в Египет, твърди, че причината за инцидента е пясък на пътното платно. Уалид ел Софи, представител на фирмата, заяви пред бТВ, че това е първото провинение на шофьора, откакто работи за тях. „Някои хора казват, че шофьорът е карал твърде бързо, други – че не е успял да овладее автобуса. Полицията разследва“, обясни представителят. Ел Софи добави, че водачът на автобуса е задържан от полицията и ще остане в ареста, докато не се изяснят обстоятелствата за инцидента. „Ако е виновен, ще остане в ареста, ако не – ще го пуснат“. „Шофьорът е задържан в полицейския участък и не може да говорим с него – каза Ел Софи. – Това тук е нормална практика. Тече полицейско разследване, което проверява дали е допуснал грешка, дали наистина е карал бързо“. Шофьорът също е пострадал, но леко. Той е успял да говори със свои колеги от египетската фирма, пред които е обяснил, че причината за инцидента е пясък на пътя. „Той е казал, че е имало пясък на пътя, а това е магистрала и там се кара сравнително бързо, така че, ако е имало пясък, това със сигурност е повлияло на шофирането – посочи Ел Софи. – Шофьорът твърди, че този пясък е причината да се стигне до катастрофата. Ние не сме сигурни в това. Последната дума е на полицията“. Ако се докаже вина на шофьора, той ще бъде уволнен. Със сигурност ще има обвинение и от страна на държавата, уточни Ел Софи. Петима българи са в болница, те са със счупвания на крайници, натъртвания, охлузвания. На двама им предстои операция, но малко по-късно днес ще стане ядно дали тя ще бъде извършена в България или в Египет, каза Поли Филипова, служител на туроператора.  Шестима наши сънародници са заявили желание да се върнат в България, но това може да стане най-рано след ден. Останалите продължават екскурзията си. Туроператорът ползва местна фирма за транспортните услуги. Шофьорът е бил египтянин. Фирмата, която е наш партньор, се казва „Трафко“ и е най-голямата фирма в Египет, каза управителят Горчо Пасев. Застрахователят ще поеме всички разходи в болницата. От туроператора обещаха и съдействие, ако пострадалите решат да заведат дела.", "date": "2018.03.20", "title": "Египетският шофьор на българските туристи: Пясък на пътното платно причини катастрофата"}
{"url": "http://www.faktor.bg/bg/articles/vladimir-chukov-izvan-pogleda-na-obshtestvoto-i-mediite-ostavat-mnogo-fakti-za-teroristite", "text": "\"Слава Богу, в момента живеем в една фаза на стабилност, но никой нищо не може да гарантира. Никой нищо не може да каже кога нещо евентуално би се случило\", заяви в студиото на \"Още от деня\" по БНТ Владимир Чуков - арабист, експерт с познания и точни анализи в областта на Близкия изток.  Той коментира изнесените данни по време на посещението на директора на Европол в България Роб Уейнрайт, че близо 30 000 са потенциалните терористи в Европа, като 800 от тях са от Западните Балкани.  \"Много от информацията, която реално съществува, и реалните факти, които съществуват в определени точки на този етап в Западна Европа, някак си остават извън погледа на обществото и медиите. Съответно органите, които са натоварени със съответните функции, трябва наистина да бъдат много навътре, трябва да знаят много и съответно да наблюдават процесите, които се случват, било то на собствената си територия в Европа, но и евентуално източника, от който идват. Епицентърът на тази \"невидима\" армия от бойци е Близкият изток. Около 5000 са джихадистите от Западна Европа, между 800 и 1000 са в съседните Западни Балкани, потвърди професор. Чуков. Той припомни, че Франция е изготвила проучване на степента на тероризъм. „Огромната част от потенциалните джихадисти, са второ и трето поколение хора, които са родени в страната. Това показва, че моделът на интеграцията не сработва. Създава се общество, което сформира контракултура, което се радикализира и извършва атентати“, подчерта арабистът.  Той определи като добър подход изследването, направено в България, за това колко са потенциално опасните лица на територията ни, склонни да се радикализират. Такива изследвания трябва да се правят всяка година. „България е бяло петно на картата на тероризма. Страната ни попада в държавите с най-голяма сигурност в Европа. Защото субекти, склонни да се радикализират, няма. Ние сме коридорна държава, през нас само преминават“, каза Владимир Чуков.  Експертът предупреди, че се очаква нова голяма бежанска вълна от Сирия. Хиляди хора напуснаха град Африн през последните дни и ще се насочат към страната ни.  „Срещата във Варна е успех за българската страна. Реално една от темите, по които ще се говори, ще са бежанците. Европейските пари са преведени до цент. Само че те се дават не на някой да ги разпределя, а целево. Ердоган идва целенасочено“, каза още арабистът.", "date": "2018.03.20", "title": "Проф. Владимир Чуков предупреди: Хиляди напуснаха град Африн и ще се насочат към страната ни"}
{"url": "http://www.faktor.bg/bg/articles/toksikolog-ot-vma-ima-antidot-za-novichok", "text": "Дългогодишният началник в токсикологията на ВМА проф. Никола Александров разкри пред БНТ, че \"Новичок\" е създаден около 1970 година. От тогава до сега са минали близо 50 години.  \"Той представлява бинарен зарин - две слабо токсични вещества, които стават високо токсични, когато се смесят\", разкри експертът. \"Всички държави, които не бяха победени във Втората световна война, произвеждаха химическо оръжие. Никой не може да каже кой е създал този Новичок\", категоричен е професорът.  По думите му хората, които са били около Скрипал и дъщеря му, също трябва да бъдат засегнати. \"Заринът е изключително силно отровно вещество. Тези вещества могат да бъдат приети по всички възможни пътища - през кожата, през дихателните пътища, през носа и устата\", обясни токсикологът.  \"Има антидот за Новичок. Най-обикновеният атропин има антидотен ефект. Има и много по-ефектни антидоти\", добави Никола Александров. \"Ако отровното вещество е постъпило през кожата, то има по-бавно действие и може около половин месец засегнатите да нямат собствено дишане, затова трябва да бъдат поставени на апарат. След 15-20 дни може да има пълно излекуване на дишането\", каза още той.  Професорът припомни и случай от 90-те години, когато е излекувал отровения тогава Бриго Аспарухов. \"На Бриго Аспарухов му бяха сложили в кафето тетрахлорметан. Блокираха бъбреците и черния му дроб. Тук важно е да бъде поставено правилното лечение\", заключи експертът.", "date": "2018.03.20", "title": "Токсиколог от ВМА:  Ако \"Новичок\" проникне през кожата, засегнатите нямат собствено дишане"}
{"url": "http://www.faktor.bg/bg/articles/vatreshniyat-ministar-yazovir-kardzhali-preliva-nivoto-na-reka-dunav-se-pokachva-zastrashitelno", "text": "\"Язовир \"Кърджали\" е започнал да прелива, но засега няма опасност за населените места по поречието на река Арда, съобщи в Ловеч министърът на вътрешните работи Валентин Радев. По думите му страната ни е готова дори да предупреди Гърция и Турция, ако се повиши още нивото на язовира и ситуацията не може да бъде овладяна. Радев допълни, че има опасност за две къщи в Карнобат, заради преливна вълна от язовира край село Сърнево. \"Ситуацията е овладяна, но язовирът е под наблюдение. Поставени са двеста чувала с пясък, за да бъдат предпазени къщите на хората.\", каза още министърът. Той добави, че всички водоеми в страната се наблюдават, включително и нивото на река Дунав, което е започнало да се покачва застрашително. В Ловеч Валентин Радев се срещна с ръководството на ОДМВР - Ловеч, началниците на Районните управления и секторите в дирекцията, както и с областния управител, кметовете на общини и населени места. Той изслуша и годишния отчет на директора на ОДМВР - Ловеч старши комисар Милен Маринов за дейността на дирекцията.", "date": "2018.03.20", "title": "Прелива язовир \"Кърджали\", Дунав се покачва застрашително"}
{"url": "http://www.faktor.bg/bg/articles/novini/svyat/sledvashtite-izbori-za-ep-shte-badat-mezhdu-23-i-26-may-2019-g", "text": "Следващите избори за Европейски парламент (ЕП) ще бъдат между 23 и 26 май 2019 г. – за това се споразумяха днес външните министри на ЕС, предаде ДПА. Броят на местата в Парламента ще намалее от 751 на 705 заради решението на Великобритания да напусне ЕС през март 2019 г. Официалното решение за обявяване на датите за следващите избори ще бъде взето през юни. Последните избори бяха между 22 и 25 май 2014 г.", "date": "2018.03.20", "title": "Следващите избори за ЕП ще бъдат между 23 и 26 май 2019 г."}
{"url": "http://www.faktor.bg/bg/articles/novini/svyat/izgonenite-ruski-diplomati-napuskat-london", "text": "Изгонените от руското посолство дипломати започнаха да напускат дипломатическата сграда със семействата и багажа си, видяха репортери. Великобритания взе решение за изгонването на 23 руски дипломати заради атаката с нервно-паралитично вещество срещу бившия руски шпионин Сергей Скрипал и дъщеря му, извършена в град Солсбъри на 4 март. Някои от заминаващите си руснаци носеха специални пособия за пренос на домашни любимци, когато се отправиха към трите коли, пет малки и два по-големи микробуса, които чакаха. Хората, стоящи извън посолството, им махаха, докато превозните средства, носещи дипломатически номера тръгваха. Семейства бяха видени да махат за довиждане през прозорците микробусите, докато децата правеха снимки с мобилните си телефони.", "date": "2018.03.20", "title": "Изгонените руски дипломати напускат Лондон"}
{"url": "http://www.faktor.bg/bg/articles/novini/balgariya/patyat-smolyan-madan-shte-ostane-zatvoren-blizo-polovin-godina", "text": "Близо половин година ще остане затворен пътят Смолян - Мадан. Зоната около свлачището остава опасна както за хората, така и за самите работници. Това се препоръчва в доклад на експерти, внесен вчера в Агенция \"Пътна инфраструктура\". Експертите обясниха, че разчистването на земната маса може да предизвика ново, още по-голямо свличане. Тепърва трябва да се укрепят и запълнят пукнатините. Също така трябва да започне процес по отводняване. Трябва да се изградят две силови конструкции. Изчаква се процес на затихване. Срутището е с големина 35 дка. Относно причините стана ясно, че основният проблем е обилното снеготопене. Новият път, който свързва откъснатите села, ще бъде готов най-рано следващата седмица. Инж. Дончо Атанасов, член на УС на АПИ заяви, че предстои асфалтиране, както и обезопасяване на пътния участък. Трябва да се поставят и мантинели. Възможно е да има и забавяне заради усложняване на времето. Стана ясно, че ще бъде осигурен допълнителен обществен транспорт.", "date": "2018.03.20", "title": "Пътят Смолян - Мадан ще остане затворен близо половин година"}
{"url": "http://www.faktor.bg/bg/articles/novini/balgariya/v-nay-tezhko-polozhenie-150-yazovirite-u-nas", "text": "\"150 са язовирите у нас в най-тежко положение. Вероятно утре ще бъде факт създаването на търговско дружество, което да поддържа язовирите, докато се прехвърли собствеността им на държавно предприятие\", заяви министърът на икономиката Емил Караниколов. Дружеството ще бъде към Министерството на икономиката или към структурата, която се занимава с бедствията и авариите. \"Създава се държавно предприятие, в което ще бъде прехвърлена собствеността на всички общински язовири, които общините не могат да управляват, обикновено поради липса на средства финансови. Обсъждаме също и възможност дали да няма такова дружество, което да поддържа и речните корита, тоест проводимостта. Защото дори да почистим един язовир, да отстраним всичко - от реките тръгват съответно дървета, растителност - това ще запуши сифоните и ще се получи същия ефект на приливна вълна\".", "date": "2018.03.20", "title": "В най-тежко положение - 150 от язовирите у нас"}
{"url": "http://www.faktor.bg/bg/articles/novini/balgariya/vatreshniyat-ministar-nyama-kak-na-vsyaka-dupka-da-slozhim-politsay", "text": "\"Няма как на всяка дупка да има полицай. Но навсякъде ще дадем предписания. Там, където полицията види, че има нарушена пътна обстановка и проблеми с настилката, ние ще сигнализираме\". Това увери вътрешният министър Валентин Радев. Той съобщи, че е разговарял с колегата си по регионалното развитие Николай Нанков по въпроса за дупките по пътищата. Радев се срещна с кметовете и на населените места в Плевенска област, както и с ръководството на местната полиция. Една от темите е била искането на общините за дежурен полицай 24 часа в денонощието. \"Ние не можем да сложим дежурен навсякъде. Професионалното ръководство е направило карта. Ще има разположени мобилни екипи\", уточни той. И увери, че районите, в които няма дежурен инспектор, ще имат достъп до полицейска услуга по всяко време. На срещата е била обсъдена и ситуацията с камерите по пътищата.  \"Моят акцент беше събираемостта на глобите. Хората трябва да знаят, че рано или късно законът ще ги настигне. Ние и досега с наличните камери успявахме да установяваме нарушенията\", поясни Радев.  Той коментира и казуса с частните охранителни фирми в малките населени места: \"Всички критикуват МВР, но искат полиция. Това не е лоша практика. Нека е ясно едно - частните охранители само ще помагат, а полицията ще върши работата\".", "date": "2018.03.20", "title": "Вътрешният министър: Няма как на всяка дупка да сложим полицай"}
{"url": "http://www.faktor.bg/bg/articles/evrodeputatite-ot-gerb/enp-pitat-bsp-shte-podkrepi-li-provezhdaneto-na-izbori-ot-chuzhda-strana-v-balgariya", "text": "Биха ли подкрепили от БСП провеждането на избори от чужда страна на територията на България? Този въпрос задават на БСП българските евродепутати от ГЕРБ/ЕНП по повод позициите на червения депутат Таско Ерменков относно изборните резултати в Крим.  Във връзка с публичните позиции на депутати от българската левица, евродепутатите от ГЕРБ припомнят декларацията на върховния представител на ЕС по въпросите на външните работи и политиката на сигурност Федерика Могерини от 16 март 2018 г. В документа ясно се заявява позицията на Европейския съюз за непризнаване на проведените от страна на Руската федерация избори на Кримския полуостров, който попада в рамките на международно признатите граници на Украйна.  „Да считаме ли, че написаното от Таско Ерменков е официална позиция на БСП и дали от Партията на европейските социалисти (ПЕС) знаят за нея?“, питат още евродепутатите от ГЕРБ/ЕНП. Според тях, изразеното от депутата от БСП Таско Ерменков виждане за пореден път показва, че наследниците на бившата комунистическа партия в България принадлежат само номинално към семейството на европейските социалисти и по редица важни въпроси подкрепят популистки и анти-ЕС позиции. Подобно държание и политическо позициониране от страна на българските социалисти поставят под въпрос както техния европейски облик, така и евроатлантическата ориентация на страната. За нас подобни позиции са неприемливи и са в разрез с принципите на членството ни в ЕС и НАТО, посочват още евродепутатите от ГЕРБ/ЕНП.  „Виждаме само в рамките на последните няколко месеца колко сериозно се разминава позицията на БСП с тази на европейските социалисти както по отношение ратификацията на Истанбулската конвенция, така и по отношение на декларацията на принадлежащия към семейството на социалдемократите върховен представител на ЕС по въпросите на външните работи“, подчертават от ГЕРБ.  Заветът на българските възрожденци е да бъдем равни с другите европейски народи - нашият национален идеал още в онзи момент е свързан с визията за свободна и обединена Европа, припомнят българските евродепутати от десницата. От ГЕРБ/ЕНП препоръчват на депутата Таско Ерменков и представителите на БСП да се запознаят по-добре с творчеството на Христо Ботев и цяла плеяда български възрожденци и революционери като Васил Левски, Г.С. Раковски, Захари Стоянов и много други преди да ги цитират в подобен контекст.", "date": "2018.03.20", "title": "Евродепутати скочиха на Таско Ерменков: Ще подкрепи ли  БСП избори на чужда държава в България"}
{"url": "http://www.faktor.bg/bg/articles/slovashkiyat-prezident-ne-odobri-pravitelstvoto-iska-novi-imena", "text": "Словашкият президент Андрей Киска отхвърли предложения от новия премиер Петер Пелегрини състав на правителство и поиска до петък да му бъдат представени нови номинации, предаде Ройтерс. Миналата седмица Роберт Фицо подаде оставка като премиер след масови протести заради убийството на журналиста Ян Куциак, като протестиращите поискаха справедливо разследване на смъртта му и да бъде назначен нов безпартиен министър на вътрешните работи. „Пелегрини трябва да убеди (хората), че новото правителство ще донесе онези промени, които очакваме. Той трябва да състави стабилно правителство, чийто кадрови състав, особено в министерството на вътрешните работи, ще бъде в състояние да успокои напрегнатата обстановка в нашето общество“, каза Киска. „Изразих пред него и своите конкретни възражения към предложението му и поисках от него до петък да предложи нов състав на правителство“, добави президентът.", "date": "2018.03.20", "title": "Словашкият президент Андрей Киска не одобри правителството, иска нови имена"}
{"url": "http://www.faktor.bg/bg/articles/novini/svyat/arabski-vestnik-putin-gotvi-izprashtaneto-v-siriya-na-100-hilyadi-chechenski-boytsi", "text": "Президентът на Русия Владимир Путин има намерение да изпрати в Сирия контингент от 100 хиляди чеченци, съобщава излизащия в Ливан вестник  Ad-Diyar. Според публикацията, по 15 хиляди чеченски бойци ще бъдат разположени в провинциите Дамаск, Идлиб и Алепо, по 10 хиляди в Хомс, Хама и Дараа.  Изданието твърди, че целта на тази операция е да бъде заменено християнското население с мюсюлмани.  Ad Diyar припомня, че в Русия живеят 30 милиона мюсюлмани.  По официална информация на руското Министерство на отбраната в Сирию са воювали 48 хиляди руски военни, а чеченците са едва 400 от тях.", "date": "2018.03.20", "title": "Арабски вестник: Путин готви изпращането в Сирия на 100 хиляди чеченски бойци"}
{"url": "http://www.faktor.bg/bg/articles/novini/svyat/putin-uvolnyava-rakovoditelya-na-yakutiya-nedovolen-ot-poluchenite-glasove-na-izborite", "text": "Новоизбраният президент Младимир Путин ще свали от поста му ръководителя на Якутия Борис Егоров.  Според информация на телевизия \"Дождь\", причината са ниския брой гласове получени за Владимир Путин на изборите. В Якутия Путин е получил най-слабия резултат от цяла Русия - (64,38%), а кандидатът на комунистите Павел Грудинин - най-високия - 27,25%. Руски медии не изключват, че проблеми заради резултатите на изборите ще има и ръководитела на Алтайския край Александър Карлин.  Няколко дни преди изборите медиите съобщиха, че за добър резултат на президентскитке избори в Кремъл ще прпиемат не по-малко от 65%.", "date": "2018.03.20", "title": "Путин уволнява ръководителя на Якутия, недоволен от получените гласове на изборите"}
{"url": "http://www.faktor.bg/bg/articles/novini/balgariya/parvan-simeonov-situatsiyata-okolo-istanbulskata-konventsiya-e-komunikatsionna-katastrofa", "text": "Въпросът за Истанбулската конвенция е затворен, но е важно да продължи дебатът за мястото на жената в обществото, което е подценено. Това каза за предаването „Метроном“ на Радио „Фокус“ политологът Първан Симеонов. Той уточни, че има консервативна вълна в Западния свят, както и България. „В политическото пространство у нас се прави по-скоро пиар, отколкото политика, означаваща реформи и стратегически преобразования. При оттеглянето на Конвенцията, ГЕРБ традиционно реагират на общественото мнение като се съобразяват с него. Политиците трябва да формират мнение, а не да го следват“, посочи политологът. „Партиите гледат да позиционират себе си не през политики, а през такива ярки дебати. Истанбулската конвенция е конкретният повод, като има и много други фактори и обстоятелства, които доведоха до тук“, коментира Първан Симеонов. „Изгубихме важния дебат за равнопоставеността на жените в България, които продължават да получават по-малко от мъжете за труд. Изгубихме дебата за насилие над жени. Данните показват, че между 250 –300 хил. души съвсем спокойно си казват, че мъжът може да удря жена. Представете си колко са тези, които го вярват без да го споделят“, обясни политологът.  „Този дебат трябва да се състои. Категорично случилото се с Истанбулската конвенция е доказателство за това, че вече живеем във време, в което имиджът е по-важен от факта“, заяви Първан Симеонов. По думите му ситуацията около Истанбулската конвенция е комуникационна катастрофа, което се дължи на това, че екипът на ГЕРБ действа по устав и план, и не изпреварва събитията.", "date": "2018.03.20", "title": "Първан Симеонов: Ситуацията около Истанбулската конвенция е комуникационна катастрофа"}
{"url": "http://www.faktor.bg/bg/articles/likat-na-putin-tsafna-na-sgradata-na-vanshnoto-ministerstvo-v-london", "text": "Изненадващо на фасадата на британското външно министерство в Лондон се появи светлинна проекция с образа на усмихващия се Владимир Путин, който в неделя бе преизбран за президент на Русия. Кадрите с лика на новия стар властелин на Кремъл са придружени от въпроса \"Miss me?\" (\"Липсвах ли ви?\" — бел. ред.).  Видеозапис на пърформанса е публикуван в YouTube - канала на арт-групата Philosoraptor. Фразата е препратка към британския хитов сериал \"Шерлок\" - тя е произнесена няколко пъти от главния злодей в лентата Джим Мориарти. В коментар към видеото авторите му отбелязват още, че Западът е тръгнал по най-лесния път - че \"за всичко са виновни руснаците\".  \"Много удобно, на Запада за всичко са му виновни руснаците и Путин. Путин се намесва в изборите в Америка, Путин отрови Скрипал, Путин свали курса на биткойна. Руснаците обичат своя силен лидер и отново го избраха за президент. Моля, уважавайте избора на руския народ,\". (", "date": "2018.03.20", "title": "Провокация: Ликът на Путин грейна на сградата на британското външно министерство (видео)"}
{"url": "http://www.faktor.bg/bg/articles/novini/balgariya/atlantitsi-izborite-v-rusiya-ne-byaha-demokratichni", "text": "Проведените в Русия прездентски избори не са свободни и демократични, защото гласуването в Крим и Севастопол представлява съучастие в престъплението „незаконен изборен процес”. Самият факт на провеждане на избори върху окупирана територия на друга държава доказва недемократичността на изборното законодателство и процес в Руската федерация, се изтъква в специална позиция на Атлантически съвет на България. Атлантиците приканват официалните държавни институции  да отчитат факта, че политиката на Кремъл продължава да представлява заплаха за българската,  европейската и световната сигурност. Ето и пълният текст на Позицията:", "date": "2018.03.20", "title": "Атлантици: Изборите в Русия не бяха демократични!"}
{"url": "http://www.faktor.bg/bg/articles/erdogan-se-razgnevi-na-sasht-ako-ste-ni-strategicheski-ortak-togava-shte-tryabva-da-proyavyavate-kam-nas-uvazhenie", "text": "Президентът на Турция и генерален председател на управляващата Партия на справедливостта и развитието (ПСР) Реджеп Тайип Ердоган за пореден път отправи остри думи към Вашингтон за политиката и действията в Сирия, предаде информационната агенция Догу хабер ажансъ (ДХА), цитирана от \"Фокус\". В изказване на редовното седмично заседание на Парламентарната група на ПСР Ердоган критикува изявленията на официален говорител на САЩ за „загрижеността от ситуацията в Африн”. „Когато ние споделяхме с вас нашата загриженост, тогава вие къде бяхте? Когато ви казвахме да дойдете и заедно с вас да прочистим терористичните организации, тогава къде бяхте? … Ако сте стратегически ортак с нас, тогава ще трябва да проявявате към нас уважение. А вие се опитвате да ни заблуждавате. Такава голяма заблуда, че вкарахте над 5 хиляди ТИР-а с оръжие в нашия регион.”, аргументира се Ердоган.  Освен това той обръща специално внимание и на предстоящите през 2019 год. три вида избори. „Целта ни е да спечелим първо местните, а след това и общите парламентарни избори с над 50%. А за самите президентски избори просто нямаме никакъв друг шанс, освен победа поне с 50% + 1”, апелира Ердоган, цитиран от ДХА.", "date": "2018.03.20", "title": "Ердоган се разгневи на САЩ: Ако сте ни стратегически ортак, тогава ще трябва да проявявате към нас уважение"}
{"url": "http://www.faktor.bg/bg/articles/rumen-radev-v-izrael", "text": "Като председател на Съвета на ЕС България ще полага усилия за възстановяване на преговорите в близкоизточния мирен процес за намиране на трайни решения, водещи до мир и стабилност в региона. Това каза в Ерусалим президентът Румен Радев, който пристигнана тридневно посещение в Израел, съобщи Би Ти Ви. Вярвам, че ще продължаваме да стоим твърдо в борбата с тероризма и повишаване на сигурността, коментира държавният глава. Радев изтъкна още, че приятелството между нашите народи беше доказано по най-категоричен начин в годините на Втората световна война. „Като президент на България аз съм горд, че нашите граждани извършиха безпрецедентен акт по спасяването на българските евреи и не допуснаха нито един от тях да замине за лагерите на смъртта. И по този начин ние записахме една от най-светлите страници не само в нашата, а в европейската история. Затова ние днес с гордост отбелязваме това събитие, но и скърбим за евреите от Беломорска Тракия и Вардарска Македония, които не бяха български граждани и не успяхме да спасим\", посочи още Румен Радев. Израелският президент Реувен Ривлин от своя страна благодари за спасяването на българските евреи и призова съвместно да се борим срещу тероризма, като обвини Иран за нестабилността в региона. Ривлин поздрави на иврит Радев и съпругата му и каза, че посреща истински приятел на Израел. „Преди две години открих мемориал от спасяването на българските евреи в София и ще имаме скоро в Тел Авив . Израелският народ няма да забрави този смел ход в мрачни времена. Вие имате морала да учите бъдещите поколения за толерантността трябва да се обединим срещу омразата отляво и отдясно и трябва да застанем срещу Иран, който продължава да спонсорира терор и нестабилност в региона\", заяви той. „Терорът е еднакъв, дали в Бургас, или в Йерусалим, и затова ние трябва да си сътрудничим. Това са предизвикателствата, но има и възможности да си сътрудничим в туризма и високите технологии\", допълни израелският президент.", "date": "2018.03.20", "title": "Румен Радев в Израел: България ще работи за възстановяване на близкоизточния мирен процес"}
{"url": "http://www.faktor.bg/bg/articles/sindikatite-iskat-izslushvane-na-inerkom-v-parlamenta", "text": "КНСБ и КТ „Подкрепа“ искат да се свика спешно заседание на временната комисия за продажбата на активите на ЧЕЗ. Това се казва в писмо на двата национално представителни синдиката, внесено в парламента. Темите са социалните измерения на сделката, стратегията за развитие на дружеството и ценовата стратегия.  Целта е кандидат-купувачът „Инерком“ и държавните институции да дадат отговор на три ключови въпроса: 1. Социални измерения на сделката с оглед запазване на доходите и социалните придобивки на работещите в ЧЕЗ - ангажименти за запазване на работните места, политика за ръст на доходите и запазване на социалните придобивки чрез ефективен социален диалог и КТД; 2. Стратегия за развитие на дружеството - инвестиции и производствена програма, прилагане на текущия бзинес план на ЧЕЗ Разпределение България\" АД и гаранции за запазване на социалните придобивки при предложение за актуализацията му; 3. Ценова стратегия на дружеството и социални измерения за потребителите на електрическа енергия в България, включително фирми и домакинства КНСБ и КТ \"Подкрепа\" настояват на дискусията, освен енергийните им федерации да присъстват кандидатът за купувач на активите на ЧЕЗ \"Инерком България\", енергийният министър Теменужка Петкова и ръководството на КЕВР. Като национално отговорни институции, няма как да подминем огромното обществено и политическо напрежение около сделката за продажбата на активите на ЧЕЗ -България. Пълната липса на прозрачност около сделката и недоказания опит на кандидат-собственика на компанията основателно създават съмнения за стабилността на енергийната система в страната и съответно на националната сигурност, се казва в писмото на КНСБ и КТ „Подкрепа“. Синдикатите припомнят, че енергийните федерации и ръководствата на КНСБ и КТ „Подкрепа“ още през 2004 година изразиха ясно своята позиция срещу приватизацията на енергоразпределителните дружества. Това бе потвърдено и в позиция на двете организации, огласена преди две седмици. „През 2004 г. заявихме, че електрическата енергия е жизнено необходима услуга за потребителите, тя трябва да бъде достъпна за всеки и само държавата може да гарантира сигурност и устойчивост на доставките. Двата синдиката поставиха и допълни изисквания, касаещи хиляди работещи в дружествата, които залегнаха в специална стратегия за приватизацията на ЕРП-тата, приети от парламента на Р.България. Тези изисквания гарантираха социален пакет за работещите в отрасъла. Надяваме се, че на заседанието на комисията ще намерим отговори на всички наши въпроси“, завършва писмото, подписано от президентите Пламен Димитров и Димитър Манолов. Ръководствата на КНСБ и КТ \"Подкрепа\" ще продължат да следят отблизо сделката за продажбата на акциите на ЧЕЗ България с оглед гарантирането на интересите и правата както на работещите в дружеството, така и на потребителите на електрическа енергия в страната.", "date": "2018.03.20", "title": "Синдикатите искат \"Инерком\" да даде отговор в парламента на три ключови  въпроса"}
{"url": "http://www.faktor.bg/bg/articles/novini/balgariya/uchen-novichok-ne-e-substantsiya-a-e-tsyala-sistema-ot-himicheski-orazhiya", "text": "Руски учен на име Леонид Ринк твърди, че е участвал в програмата за разработване на химическите агенти \"Новичок\", за които се казва, че са използвани за отравянето на Сергей Скрипал и дъщеря му Юлия във Великобритания, предаде Франс прес. Разказът на  Леонид Ринк пред агенция \"РИА Новости\", както изглежда, противоречи на позицията на Москва, според която такава програма не съществува.     \"Новичок\" не е субстанция, а е цяла система от химически оръжия\", обяснява Леонид Ринк пред \"РИА Новости\", представяща го като един от създателите на програмата за разработване на \"Новичок\".     \"Те са все още живи. Това означава, че или изобщо не е била използвана системата \"Новичок\", или че неговото приготовление е било небрежно\", разказва Ринк, говорейки за Скрипал и дъщеря му.     Съществуването на програмата за \"Новичок\" бе разкрита от руския химик, който днес живее в САЩ Вил Мирзаянов, според когото става въпрос за химически агенти със страховит ефект, разработени през 80-те години на съветски учени.     След обвиненията на Лондон, че \"Новичок\" е използван за отравянето на Скрипал и дъщеря му Москва отрече съществуването на каквато и да е програма за разработване на химически оръжия \"Новичок\" нито по времето на СССР, нито след това в Русия.     \"Голям брой специалисти разработваха \"Новичок\" в Москва и в Шихани - техници, токсиколози, биохимици. Постигнахме много добър резултат\", разказва Леонид Ринк.     Според него по време на съветския период системата от химически оръжия е била наречена \"Новичок-5\". \"Това име никога не беше използвано, без към него да се добавя цифрата\", уточнява Ринк.     Той обаче твърди, че не вярва Русия да стои зад отравянето на Скрипал, защото Русия знае, че самото използване на \"Новичок\" би позволило това да се проследи до нея.     \"Да се стреля по човек, който не представлява интерес, с оръжие от такъв калибър и въпреки това да не успееш да го уцелиш, това е върхът на глупостта\", смята Леонид Ринк.     Според него технологията за \"Новичок\" е достъпна за \"която и да е развита страна\" или голяма фармацевтична компания. \"Разработването на такова оръжие не представлява никакъв проблем\", допълва той.     По повод на това интервю, публикувано от държавна агенция, руското министерството на външните работи каза днес пред Франс прес: \"Не е имало никаква изследователска програма и програма за разработване под името \"Новичок\".", "date": "2018.03.20", "title": "Учен: \"Новичок\" не е субстанция, а е цяла система от химически оръжия"}
{"url": "http://www.faktor.bg/bg/articles/novini/svyat/-mirotvoretsat-putin-svika-zapasnyatsite", "text": "Още в първия ден след като стана ясно, че побеждава на президентските избори в Русия, \"миротворецът\"  Владимир Путин подписа и своя първи указ. Той е за свикване на запасняците на военни сборове през 2018 година.  Указът е публикуван на портала на Кремъл с дата 19 март 2018 година и влиза в сила от деня на подписването му. \"Руските граждани, зачислени в запас на руската армия, се приканват на запасни сборове за срок от два месеца. Те ще бъдат призовани както в частите на армията, така и в органите на Федералната служба за безопасност\", се казва в указа.  Военните сборове ще се провеждат в срокове, съгласувани с органите на изпълнителната власт. За армията те ще се определят от министерството на отбраната.", "date": "2018.03.20", "title": "\"Миротворецът\" Путин свика запасняците"}
{"url": "http://www.faktor.bg/bg/articles/moskva-otkrito-zaplashva-makedoniya-da-ne-vliza-v-nato", "text": "Русия предупреди Македония за негативните последствия от присъединяването на страната към НАТО за регионалната сигурност и за двустранните отношения. Това бе съобщено от МВнР на Русия след срещата между заместник-външния министър на Русия Александър Грушко и посланика на Македония в Москва Гоце Караянов, предава ТАСС. „Състоя се обмен на мнения по ситуацията на Балканите\", пише в официално заявление на министерството, съобщава cross.bg. От руска страна са подчертани негативните последствия за регионалната сигурност и двустранните отношения от плановете за присъединяване на Македония в НАТО\". Двамата събеседници са потвърдили готовността си да продължат взаимодействията в сферите, представящи взаимен интерес. „Отбелязано е важното значение на възобновяването на дейността на междуправителствената комисия по търговско-икономическо и научно-техническо сътрудничество\", подчертават в руското външно министерство.", "date": "2018.03.20", "title": "Москва открито заплашва Македония да не влиза в НАТО"}
{"url": "http://www.faktor.bg/bg/articles/kompaniyata-na-skandalniya-produtsent-harvi-uaynstiyn-obyavi-falit", "text": "Компанията на продуцента Харви Уайнстийн обяви фалит и прекрати споразуменията за поверителност на служителите си, съобщи агенция \"Ройтерс\", цитиран от \"Дневник\". Този ход идва, след като студиото търси купувач или инвеститор в продължение на месеци. Филиал на Lantern Capital Partners ще придобие активите ѝ. Инвеститорска група, която се беше съгласила да купи американската филмова компания \"Уайнстийн\" (Weinstein), се отказа от сделката, след като разкри, че задълженията на холивудското студио са по-големи, отколкото бе обявено по-рано. Над 70 жени обвиниха съоснователя на компанията Харви Уайнстийн в сексуални престъпления – от тормоз до изнасилване. В изявлението си фирмата посочва: \"От октомври се съобщава, че Харви Уайнстийн е използвал споразумения за поверителност, за да принуди обвиняващите го да мълчат. Действието на тези споразумения се прекратява незабавно.\" През февруари главният прокурор на Ню Йорк Ерик Шнайдерман повдигна обвинения срещу компанията, Харви и брат му Боб заради това, че институцията не е защитила служителите си от посегателства. Лавината от обвинения срещу Уайнстийн помете и други високопоставени фигури в шоубизнеса и политиката и даде старт на движението #MeToo. То даде смелост на жените да споделят на какъв натиск са подложени заради пола си, макар борбата за правата им да е постигнала сериозни успехи в западния свят. Малко по-късно бе създадена и инициативата Time's Up, която цели да предприеме практически стъпки за справяне с този проблем.", "date": "2018.03.20", "title": "Компанията на скандалния продуцент Харви Уайнстийн обяви фалит"}
{"url": "http://www.faktor.bg/bg/articles/radan-kanev-sultanite-putin-e-erdogan-ni-broyat-za-broyat-za-svoy-svoenraven-vila", "text": "Многократно всички разумни наблюдатели и български политици отбелязвахме, че Путин и Ердоган блъфират с “Турски поток”. Това зам.-председателят на ДСБ Радан Кънев написа във \"Фейсбук\" във връзка с новината, че \"Газпром\" е започнал да демонтира и замразява стотици километри от тръбопровода, подвеждащ газ по руска територия към морския участък на проекта. Всички тръби, които ще бъдат махнати, трябваше първоначално да бъдат част от проекта \"Южен поток\", който през декември 2014 година беше трансформиран в \"Турски поток\". Според анализатортеи тази информация ясно показва, че в Москва са изгубили надежда в близко бъдеще да превърнат вече строящия се газопровод \"Турски поток\" в магистрален за мащабен износ на синьо гориво за Европа. Многократно всички разумни наблюдатели и български политици отбелязвахме, че Путин и Ердоган блъфират с “Турски поток”. (Блъф основно срещу България, която и двамата султани броят за свой своенравен вилает) Многократно, Бойко Борисов ни обясняваше, че “Турски поток” ще има и повтаряше султанските опорни точки. Играеше го посланик на двете Високи порти в Брюксел и генерален губернатор в София. Интересно ми е какъв е днешният му коментар на водещ европейски геополитик и лидер на Западните Балкани. Сигурно, че той е спрял “Турски поток” в телефонен разговор с блъфьора Владимир Владимирович...", "date": "2018.03.20", "title": "Радан Кънев: Султаните Путин и Ердоган ни броят за свой своенравен вилает"}
{"url": "http://www.faktor.bg/bg/articles/novini/svyat/shefat-po-sigurnostta-vav-feysbuk-hvarlil-ostavka", "text": "Шефът по сигурността на Фейсбук Алекс Стамос, който настояваше за по-детайлно разследване на руската намеса в американските президентски избори, напуска, съобщава dir.bg.  Причина за това са разногласията му с ръководството на компанията, както и с колегите му, съобщава \"New York Times\".  Уточнява се, че всекидневните му задължения са поети от други служители още през декември. Той ще остане в компанията до август, за да подготви свой заместник и да се избегнат евентуални щети върху репутацията на социалната мрежа.  Стамос ще бъде първият високопоставен служител на Facebook, който напуска компанията след скандала с руската политическа реклама по време на президентските избори, целяща да повлияе на избирателите. През септември 2017 г. Фейсбук обяви, че за периода между юни 2015 г. и май 2017 г. структури, подчинени на Кремъл, са публикували около 3000 съобщения за сумата от 100 000 долара. Рекламната кампания е целяла да задълбочи разделението в американското общество по конфликтни теми като гей обществото, имиграцията, контрола върху оръжията.", "date": "2018.03.20", "title": "Шефът по сигурността във Фейсбук хвърлил оставка"}
{"url": "http://www.faktor.bg/bg/articles/novini/svyat/angela-merkel-ne-vizhda-prichina-da-nakazva-svoya-predshestvenik-shryoder-zaradi-rusiya", "text": "Германският канцлер Ангела Меркел заяви, че „не вижда причина“ да наказва своя предшественик Герхард Шрьодер заради това, че е заел високи постове в руски компании, предава EUObserver. Това бе предадено от говорителя на Меркел Щефан Зайберт. „Това е лично решение на Шрьодер, но политически това е бедствие“, коментира бившият датски министър председател и генерален секретар на НАТО Андерс Фог Расмусен.", "date": "2018.03.20", "title": "Меркел не вижда причина да наказва предшественика си Шрьодер заради Русия"}
{"url": "http://www.faktor.bg/bg/articles/politolot-imahme-dva-prehoda-politicheski-i-ikonomicheski", "text": "Политологът Димитър Ганев представя книгата си \"Пътят към Конституцията\". Според автора това е опит за обективен прочит на събитията, без емоцията на годините от началото на Прехода и субективизма, който привнасят съвременниците на определени събития. Ганев не е работил по спомени на участници в процеса, а е ползвал първични текстове като стенограмите от Кръглата маса.  България тръгва по уникален път – от всички страни в Централна и Източна Европа, към нова Конституция: \"В последните, да кажем, 15 години голяма част от авторите, които са засягали и са изследвали този период, дали са били преки участници в тези събития, дали пък са имали своите симпатии, дали пък са платили социалната цена на прехода – малко или много има особен субективизъм в техните изтървания, въпреки изключително качествените текстове, които са писани в този период. Аз съм роден 1986 година и най-малкото не познавам нито един от тези политици. Моето поколение като първото поколение, което не е социализирано в първите години на прехода – мой дълг е, наш дълг е да погледнем вече на този период с по хладен политически анализ\". През 1989 започват два прехода – политически и икономически, посочи Ганев и открои дефицитите на процеса през погледа на изследователя: \"Това, за което става дума на Кръглата маса, ако проследите стенограмите на кръглата маса, а и дискусиите във Великото народно събрание – там не става дума за втория преход въобще, а това е огромен дефицит, защото това забавя нашите реформи с близо десетилетие. Реформите реално почват в икономиката след правителството на Иван Костов 97-а година. За това забавяне ние си плащаме цената\". Димитър Ганев е доктор по политология. Роден е на 15 октомври 1986 г. във Варна. Книгата „Пътят към конституцията\" стъпва на дисертационния му труд, който защитава през ноември 2016 година. През периода 2011-2016 година работи като политолог в социологическата агенция „Галъп интернешънъл\". От юни 2016-а е съосновател на изследователски център „Тренд\".", "date": "2018.03.20", "title": "Политолог: Имахме два прехода – политически и икономически"}
{"url": "http://www.faktor.bg/bg/articles/us-medii-za-putin", "text": "Той ще продължи кампанията за заглушаване на новите медии и ограничаване на други граждански свободи, смятат журналисти отвъд Океана Обявено беше, че Владимир Путин е спечелил 76,7 процента от гласовете на президентските избори в Русия - повече от всеки друг в постсъветската епоха, но демонстрираната народна подкрепа, която режимът му си организира, е по-малко впечатляваща, отколкото изглежда, пише в редакционна статия в. \"Вашингтон пост\". Изборната активност беше по-ниска от набелязаната от Кремъл, въпреки че властите я повишиха, включвайки в сметката крещящи измами с бюлетини, документирани във видеоклипове. Освен това младите хора не гласуваха. По данни от екзитпол на подкрепяна от държавата агенция участието на гласоподаватели на възраст между 18 и 25 години е едва около 9 процента. Путин базира кампанията си почти изцяло върху враждебността към Запада. Той се похвали с нови ядрени оръжия и направи анимирана демонстрация, в която те бяха насочени към Флорида. След огласяването на изборните резултати вчера той рязко смени посоката, заявявайки, че не иска нова надпревара във въоръжаването и ще се фокусира върху повишаване на стандарта на живот в страната си. Истината е, че за руски управник, който е на власт по-дълго от всеки друг след Йосиф Сталин, ще е трудно да излезе от задънената улица, в която натика режима си както по отношения на вътрешната, така и на външната политика, подчертава вестникът. Кремъл отдаде огромната подкрепа за Владимир Путин на изборите на изненадващ фактор - Запада, отбелязва в. \"Ню Йорк таймс\". Председателката на руската ЦИК Елла Памфилова каза, че тази подкрепа се дължи на натиска, оказан върху Русия от западните лидери. По телевизията тя заяви, че руският народ винаги се е обединявал в критични моменти и благодари, без да ги назовава, на определени лидери на Западни държави, допринесли за сплотяването на сънародниците й. Изказването на Памфилова изглежда беше препратка към британските обвинения във връзка с отравянето на бившия руски шпионин Сергей Скрипал и дъщеря му. Говорителят на кампанията на Путин Андрей Кондрашов беше още по-директен. Той благодари на Великобритания, че е осигурила избирателна активност, на каквато не са се надявали. Пропагандната машина на Кремъл се зае енергично да разпространява същото послание - че резултатите от вота в неделя са порицание към Запада и знак, че Русия не може да бъде сплашвана и не бива да бъде заплашвана. Последователите и поддръжниците на Путин ликуваха от победата му, но тя остави у критиците му тревожното чувство, че лидерът ще използва мандата си, за да продължи кампанията за заглушаване на новите медии и ограничаване на други граждански свободи. \"Ню Йорк таймс\" цитира кмета на град Екатеринбург Евгений Ройзман (рядък случай на избран на такъв пост независим политик), който написа в Туитър: \"Животът ще се влошава все повече и повече, а при всеки следващи избори активността ще е все по-голяма и по-голяма, рейтингът на Президента - все-по-висок и Северна Корея - все по-близо\". (Източни: Нова ТВ)", "date": "2018.03.20", "title": "\"Вашингтон пост\": Путин натика режима си в задънена улица, ще му е трудно да излезе от там"}
{"url": "http://www.faktor.bg/bg/articles/novini/svyat/prezidentat-na-polsha-nyama-da-pozdravyava-vladimir-putin", "text": "Президентът на Полша Анджей Дуда няма да поздравява Владимир Путин с победата на изборите за държавен глава на Русия, предава РИА Новости, позовавайки се на местни медии. Според началникът на канцеларията на полското президентско Кшиштоф Щерски „Дуда не смята, че това е добър момент за поздрави“. Той не изключи, че полският президент ще изпрати „формални, дипломатически поздравления“ по случай встъпването в длъжност.  Президентските избори в Русия преминаха на 18 март. Путин победи с с76,68% при 99,94% от обработените бюлетини. Избирателната активност е 67,4%.", "date": "2018.03.20", "title": "Президентът на Полша няма да поздравява Владимир Путин"}
{"url": "http://www.faktor.bg/bg/articles/reshetnikov", "text": "В момента правителството на Бойко Борисов прави всичко по силите си, за да има добри отношения с Русия, без да нарушава ангажиментите на страната към ЕС и НАТО. Това обяви в предаването \"Свободна зона\" с Георги Коритаров по ТВ \"Европа\" бившият директор на Руския институт за стратегически изследвания Леонид Решетников. Той подчерта, че която и партия да дойде на власт, тя ще трябва да продължи да се придържа към рамките, зададени й от членството на България в евроатлантическите структури. \"България е член на НАТО и на ЕС. Тя не е наш съюзник, и каквото и правителство да дойде на власт - социалисти, или ГЕРБ или Атака, те не могат да излязат от тези рамки. Те правят това, което е възможно в рамките на НАТО и на ЕС. Мислим, че Бойко Борисов прави всичко възможно в тези рамки. Да не си правим илюзии, че ако дойде друго правителство, например социалистическата партия, и тя ще промени всичко и ще имаме супер отношения между България и Русия. е е възможно докато България е член на НАТО и член на ЕС.  Трябва само едно - да избягваме негативна атмосфера в хуманитарната и информационната политика. Това трябва да избягваме. Иначе можем да работим с България като член на НАТО, като съюзник на САЩ, които сега атакуват Русия по всички фронтове, но можем да работим. И тук казвам на нашите политици да не правим илюзии, че ще дойде дори нашия приятел, моя приятел, Волен Сидеров да дойде на власт, и той като представител на правителство в НАТО и той ще има големи ограничения\", каза Решетников.", "date": "2018.03.20", "title": "Решетников: Докато България е член на ЕС и НАТО други отношения с Русия са невъзможни"}
{"url": "http://www.faktor.bg/bg/articles/peskov-ne-priemame-malchanieto-na-tramp-za-e-nepriyatelska-stapka-kam-putin", "text": "Липсата на поздравления от страна на президента на САЩ Доналд Тръмп по повод победата на Владимир Путин на изборите не е неприятелска стъпка. Това заяви говорителят на Кремъл Дмитрий Песков, допълвайки, че \"утрото е по-мъдро от вечерта\", предаде ТАСС. \"Не е необходимо да смятаме това за неприятелска стъпка. Путин остава отворен за нормализация на отношенията с американските партньори там където има интерес и необходимост за това. Президентът получава голямо количество поздравления от задгранични лидери. Някои не могат да се обадят поради натоварен график, а някои по други причини - тук не трябва нищо да се преекспонира. А и накрая утрото е по-мъдро от вечерта\", заяви Песков, предаде БТА. Вчера Белият дом заяви, че \"не е изненадан от резултата\" от президентските избори в Русия, които дадоха на Владимир Путин още един шестгодишен мандат. Засега не е насрочен поздравителен разговор между Путин и президента Доналд Тръмп, според говорителят Хоугън Гидли, припомня Асошиейтед прес.", "date": "2018.03.20", "title": "Песков: Не приемаме мълчанието на Тръмп за неприятелска стъпка към Путин"}
{"url": "http://www.faktor.bg/bg/articles/konstitutsionniyat-sad-shte-se-zanimae-po-sashtestvo-s-istanbulskata-konventsiya", "text": "Конституционният съд (КС) реши да образува дело за Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция. Това е станало с гласовете на всички конституционни съдии, се вижда от сайта на институцията. Искането до КС бе подписано от 75 депутати от ГЕРБ и бе придружено с постъпилите в парламента положителни и отрицателни становища за ратификацията на международния документ. За докладчик по делото е определен Анастас Анастасов. Конституционните съдии са задължили Министерския съвет да им предостави решението на кабинета за оттегляне на проекта за ратификация на конвенцията, както и превода на документа, с който министрите разполагат, информира БНР. След като получат становищата на държавни институции, представители на съдебната власт, университетски преподаватели и неправителствени организации, конституционните съдии ще преценят дали документът съответства на конституцията. Според запознати еднозначен отговор на въпроса е възможно да бъде даден преди началото на лятната съдебна ваканция. Заради полюсните позиции към документа, включително и в управляващата коалиция, ГЕРБ прецени, че само Конституционният съд може да даде правна експертиза влиза ли той в противоречие с основния закон. Междувременно обаче Министерският съвет оттегли проекта за ратификацията на Истанбулската конвенция. Правителството мотивира отмяната на вече взетото си решение със сезирането на Конституционния съд. Точно този развой обаче постави Конституционния съд в деликатната ситуация да прецени дали това оттегляне може да е основание да не се образува дело или не. Юристи смятат, че макар ратификацията да е временно отложена, подписът на България под конвенцията остава. Истанбулската конвенция бе приета от правителството на 3 януари, но още същия ден тя предизвика напрежение между партньорите в управляващата коалиция. Впоследствие БСП се обяви срещу ратификацията ѝ от Народното събрание. Социалистите искаха и да се проведе национален референдум за Истанбулската конвенция, но предложението бе отхвърлено от депутатите. По-късно на фона на протести и прокарване на несъществуващи в документа тези за въвеждане на гей бракове и заплаха от \"трети пол\" и управляващите дадоха заявка, че ще отложат разглеждането ѝ от парламента. След това премиерът Бойко Борисов обяви, че партия ГЕРБ ще оттегли решението си за конвенцията, защото нямало да носят сами пасива. Истанбулската конвенция съдържа серия мерки срещу домашното насилие и въвежда понятия, които целят да разчупят половите стереотипи заради схващането, че те често са в основата на случаи както на насилие, така и дискриминация. Документът указва, че държавите следва да предприемат законодателни и други мерки, за да \"предотвратят всякакви форми на насилие\" по полов признак, било то семейно, домашно, заради конфликти и т.н., както и насилие, способствано от социални и културни стереотипи.", "date": "2018.03.20", "title": "Конституционният съд ще се занимае по същество с Истанбулската конвенция"}
{"url": "http://www.faktor.bg/bg/articles/novini/svyat/oon-asad-zapochna-vsichko-predi-sedem-godini-s-iztezanie-na-detsa", "text": "Висшият комисар на ООН за човешките права Зеид Раад Хусеин разкритикува сирийското правителство за ролята му в конфликта в страната и разкритикува Съвета за сигурност на Световната организация, че е не е бил достатъчно решителен, че да прекрати страданието, предава Voice of America, цитирана от \"Фокус\". „Всичко започна преди седем години с изтезание на деца и с безнаказаността дадена от Сирия за тези мъчения“, заяви Ал Хусеин. Той има предвид група ученици от град Дараа, които през 2011 г. изрисуват стена с антиправителствени арест, което води до ареста им, до разпръсването на протести и накрая до разгарянето на конфликта.  „Сирийското правителство също така твърди, че полага всяко усилие, за да защити цивилните“, допълни той. „Но, когато се избиват и изтезават без подбиране собствени граждани, значи сте разбили доверието към себе си“, допълни той. Същевременно той допълни, че „незаконни методи за водене на война са използвани от всички замесени в конфликта страни“, не само от правителството на Башар Асад. Той разкритикува Съветът за сигурност на ООН, за това, че не е „предприел решителни мерки“, за да защити човешките права и да предотврати допълнителната загуба на живот, включително и това, че някои страни членки са се възползвали от правото си на вето, за да защитят някоя от страните в конфликта. Според висшия комисар поемането на отговорност трябва да бъде част от политическото уреждане на конфликта, защото без него „това разрешаване ще бъде празно“.", "date": "2018.03.20", "title": "ООН: Асад започна всичко преди седем години с изтезание на деца"}
{"url": "http://www.faktor.bg/bg/articles/chist-vazduh-i-fizicheska-aktivnost-sreshtu-proletnite-virusi", "text": "Това е исторически решение, което взехме и благодаря на всички парламенти за консенсуса, който постигнахме и позицията, която изградихме с г-н Моралес. С възможността да има парламентарен контрол на Европол даваме едно по-голямо участие на национални парламенти за всичко свързано с тема сигурност и контрола, който трябва да бъде осъществяван. Това заяви председателят на ПГ на ГЕРБ Цветан Цветанов в ефира на БНТ. \"Темата сигурност не трябва да има политически оттенък. Темата за нея и парламентарен контрол - това са възможности, които дават по-голяма прозрачност за дейността на Европол и същевременно пълна гаранция за защита на човешките права на всички европейски граждани и граждани, които попадат в полезрението на структурите на Европол. Искам да благодаря на Клод Морайес за съвместната ни работа\", посочи още той. \"Много е важно да се каже, че имаше много тежки резерви от Германия, Дания, Франция, Швеция, Испания, Кипър, и мога да ви кажа в двустранните контакти, които успяхме да осъществим, както по линия на ПЕС, така и за ЕНП, успяхме в един диалог да стигнем до консенсус\", добави той. \"Вчера на срещата стана дума за бойците на \"Ислямска държава\", които са от държави на Западните Балкани и държавите членки на ЕС. 5000 са се били за \"Ислямска държава\" от държавите членки на ЕС и 800 са тези, които са от Западните Балкани\", каза още Цветанов.  \"Говорим за дейността на един нов подход на Европол. Аз съм много доволен, че освен традиционните акценти - организираната престъпност, борбата срещу тероризма, вече се слага изключително сериозно внимание на кибератаките и киберсигурността. Чрез социалните мрежи е възможно саморадикализация, която води до много тежки последствия\", категоричен бе Цветанов.  Председателят на ПГ на ГЕРБ коментира и темата за ЧЕЗ: \"Има прието решение от българския парламент за създаването на анкетна комисия. В тази посока смятам, че Консултативният съвет, който ще бъде организиран от президента Румен Радев на 24 април, ще може и тази тема да бъде сериозно дискутирана. Тогава ще имаме информации и факти какво се е случило през последните години с ЧЕЗ, за да може да спрем с този популизъм, с това противопостяване.  Цветан Цветанов отбеляза още, че личните отношения между премиера Борисов и президента Ердоган са добра основа за успеха на срещата във Варна.", "date": "2018.03.20", "title": "Цветанов: Парламентарният контрол дава по-голяма прозрачност на Европол"}
{"url": "http://www.faktor.bg/bg/articles/zhurnalist-golyamata-iznenada-e-che-korneliya-ninova-ne-porasna", "text": "Последното социологическо изследване на \"ТРЕНД\" показва високи данни по отношение кредита на доверие, който печелят основните политически лица в страната. Сред лидерите на политически партии, Бойко Борисов събира най-високи стойности на положително отношение - 39%, а след него с 38% се нарежда вицепремиерът и министър на отбраната Красимир Каракачанов, следван от лидера на левицата Корнелия Нинова с 27% на одобрение. Заедно колегата ѝ Кристина Кръстева, гостите на Bulgaria ON AIR коментираха резултатите от проучването, което показва, че от политическите партии, ГЕРБ печели подкрепата на 21,1% от анкетираните, БСП остава на втора позиция с 18,4%, следвана от ДПС с 6.6%. \"Голямата изненада е, че Корнелия Нинова \"не порасна\", въпреки че беше на страната на печелившите за Истанбулската конвенция\", смята Кръстева. За журналиста-чудо Нора Стоичкова пък няма нищо странно в почти равните проценти между Бойко Борисов и Красимир Каракачанов. Според нея министърът на отбраната се държи \"абсолютно нормално, има интересни предложения като връщането на казармата\".  Българските мъже имали нужда да маршируват по плаца, за да се почувства тя отмъстена. На г-жата й било странно защо някои политици нападат БСП. Естествено за нея. Партията нямало да изчезне. Според проучването 53% твърдят, че са оптимисти за развитието на България срещу 36%, които са по-скоро песимистично настроени. \"По-странното е друго - процентът на неодобрение, който е по-голям от противоположния.  Това означава, че днешната политическа гилдия не представлява в достатъчна степен народа\", бяха думите на журналиста Нора Стоичкова. Тя искала кардинална промяна върху собствеността, моля ви се.", "date": "2018.03.20", "title": "Журналист: Голямата изненада е, че Корнелия Нинова не порасна"}
{"url": "http://www.faktor.bg/bg/articles/novini/balgariya/istorik-dps-se-opitva-da-vazrodi-vazroditelniya-protses-s-chisto-politicheska-tsel", "text": "Всички събития от Възродителния процес да бъдат описани в учебниците. За това настоя на възпоменателен митинг в село Барутин Мустафа Карадайъ. Председателят на ДПС отново възрази срещу участието на националистическите партии в управляващата коалиция и напомни, че при подобно управление са били асимилирани турски граждани по време на комунистическия режим у нас. Историкът проф. Христо Матанов бе категоричен пред Bulgaria ON AIR, че искането на Карадайъ е тотално невъзможно от практическа гледна точка заради обема на събитията. По думите му е невъзможно да се напише учебник за Възродителния процес. \"Въпросът е на интерпретация, трудно е да се даде обективна оценка. Топката е в Министерството на образованието. От историческа гледна точка категорично всичко, което се е случило трябва по някакъв начин да бъде отразено. Спорим за начина на интерпретиране\", обясни той.  Според историка ДПС се опитва да възроди тези събития с чисто политическа цел, предизвиквайки страх в своя електорат от повторение им. Той определи този стремеж като евтин трик. Лидерът на политическото движение ''Гвардия'' Боян Расате посочи, че не вижда практически принос от евентуалното вкарване в учебниците на Възродителния процес. Той подчерта, че е много важно да се установи какво точно искат да вкарат в учебниците - да влезе самият Възродителен процес или да се вкарат като герои хората,  които са замесени. В студиото на \"България сутрин\" той настоя, че в учебниците не са описани български герои, а стигаме до това да вкарваме чужди такива. \"Възродителният процес не влиза в учебниците и по политически причини, защото БСП го коментира по един начин, а ДПС - по друг\", отбеляза Расате и добави, че двете партии си партнират въпреки това. Христо Матанов и Боян Расате бяха категорични, че при всички случаи Възродителният процес ще влезе в учебниците.", "date": "2018.03.20", "title": "Историк: ДПС се опитва да възроди Възродителния процес с чисто политическа цел"}
{"url": "http://www.faktor.bg/bg/articles/novini/svyat/rusiya-zasegnata-ot-krivorazbranata-evrosolidarnost-na-es-po-sluchaya-skripal", "text": "Руското външно министерство изрази вчера съжаление за коментарите, направени по време на среща на външните министри от Европейския съюз за отравянето на бившия руски двоен агент Сергей Скрипал във Великобритания, предаде \"Ройтерс\", цитирана от БТА. \"Съжаляваме, че ЕС... отново се подчини на криворазбраните съображения на \"евросолидарността\" и на насъбраните антируски рефлекси\", каза в комюнике министерството. Според външнополитическото ведомство позицията на Съвета на ЕС по външните работи страда от спекулации и безпочвени оценки, предаде ТАСС. След заседанието на външните министри в Брюксел върховният представител на ЕС по външната политика и сигурността Федерика Могерини даде пресконференция. На нея тя заяви, че министър-председателят на Обединеното кралство Тереза Мей ще извести държавните глави и правителствените ръководители на срещата на върха на 22 март в Брюксел за хода на разследването на случая със Скрипал. \"Мнозина твърдяха, че имаме разногласия. Но ние сме единодушни. Нашата обща позиция е, че взимаме изключително сериозно оценката на Великобритания, че вероятно Русия носи отговорност\", заяви Могерини.", "date": "2018.03.20", "title": "Русия засегната от криворазбраната \"евросолидарност\" на ЕС по случая Скрипал"}
{"url": "http://www.faktor.bg/bg/articles/novini/svyat/igor-eydman-shtastliv-sam-che-ne-uchastvah-v-porednata-koronatsiya-na-putin", "text": "Помните ли, в навечерието на изборите имаше информация, че Путин ще се опита да постигне 70 на 70, тоест  70 % избирателна активност и 70 % подкрепата. Сега стана ясно, че такъв план наистина съществува. Различни методи е имало - от тънки политехнологични техники, до масова пропаганда,  мобилизиране на зависими категории население, натиск, подкупи и фалшифициране на реалния резултат. До 70 % не успяха да докарат избирателната активност (не й достигнаха 2,5 %), но  затова пък  планът за гласуването в подкрепа на Путин надхвърли с 6,6 %. Това пише в свой коментар емигрантът и политически противник на руския президент Игор Ейдман. Според него, ако е нямало кампания за бойкотирането на изборите, едва ли резултатите щяха да бъдат много различни.  Путин щеше да получи малко по-малко гласове, за сметка на избирателната активност, която щеше да бъде по-висока. Например, ако предположим, че тези, които съзнателно бойкотираха изборите са 5% от избирателите, тогава избирателната активност щеше да бъде 72.5%, а Путин щеше да получи няколко процента под резултатът, който постигна. В този случай подкрепата за Явлински и Собчак нямаше да изглежда толкова жалка, но така или иначе пак щеше да бъде скромна. Бойкотът имаше по-скоро символично значение. Това беше въпрос на нравствен избор на група избиратели, които съзнателно се отказват да участват в лъжата, чрез грозния фарс да бъде легитимирана една диктатура. И аз съм щастлив, че бях един от тях. С моите приятели ние проведохме протест срещу поредната коронация на Путин, казва Ейдман.", "date": "2018.03.20", "title": "Игор Ейдмън: Щастлив съм, че не участвах в поредната коронация на Путин"}
{"url": "http://www.faktor.bg/bg/articles/svetovniyat-forum-za-vodata-zhivotat-na-zemyata-e-zaplashen", "text": "В Бразилия започна Световният форум за водата. ООН и голям брой политици и специалисти, събрали се в бразилската столица, призоваха за по-бързи действия, за да не започне да страда Земята от недостиг на вода, предаде Франс прес, цитирана от \"Франс прес\". \"Просто няма време за губене\", каза при откриването на осмото издание на форума президентът на Бразилия Мишел Темер. Страната, където се намира 18 процента от годната за пиене вода на планетата, страда от 2012 г., в североизточната си част, от най-продължителната суша в своята история, отбелязва Франс прес. \"Има консенсус - животът на Земята е заплашен, ако не спазваме границите на природата\", предупреди Темер. ООН представи изключително тревожен доклад, според който близо половината от населението на планетата, 3,6 милиарда души, живее в райони, където може да няма вода най-малко един месец в годината. Според прогнозите броят на застрашените хора ще достигне 5,7 милиарда през 2050 г. Форумът, който се провежда до петък под мотото \"Да си поделим водата\", е събрал 40 000 участници, сред които петнадесетина държавни ръководители, 300 кметове от целия свят, както и десетки учени и еколози.", "date": "2018.03.20", "title": "Световният форум за водата: Животът на Земята е заплашен"}
{"url": "http://www.faktor.bg/bg/articles/nikola-sarkozi-e-zadarzhan-pod-strazha", "text": "Бившият френски президент Никола Саркози бе задържан и разпитан тази сутрин от полицията. Разпитът е във връзка с разследване за предполагаемо незаконно финансиране на предизборната му кампания през 2007 г., съобщи източник от френското правосъдие, цитиран от Ройтерс. Води се разследване дали кампанията му е била финансирана с либийски пари, посочи в. \"Монд\". \"По наша информация бившият президент е задържан под стража в Нантер /предградие на Париж/, където е бил извикан в рамките на разследване за възможно финансиране на неговата президентска кампания през 2007 г. от Либия\", се казва в публикацията. През пролетта на 2012 г. френското издание Mediapart публикува документи, в които се говори за предаването на 50 милиона евро от либийския режим за нуждите на президентската кампания на Саркози. Съдебното разследване по това дело продължава във Франция и до момента, пише РИА Новости.", "date": "2018.03.20", "title": "Никола Саркози  е задържан под стража"}
{"url": "http://www.faktor.bg/bg/articles/borisov-pozdravi-putin", "text": "Министър-председателят Бойко Борисов поздрави президента Владимир Путин за преизбирането му като държавен глава на Руската федерация. \"Като отчитам съществуващите добри традиции на българо-руското двустранно сътрудничество в различни области, изразявам своята лична готовност и готовността на ръководеното от мен правителство да продължим да развиваме отношенията и връзките между нашите две страни и народи на прагматична и взаимоизгодна основа\", посочва в поздравителната си телеграма премиерът Борисов.", "date": "2018.03.20", "title": "Борисов поздрави Путин за преизбирането му за президент"}
