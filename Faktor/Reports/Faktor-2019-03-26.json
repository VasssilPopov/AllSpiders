{"url": "https://www.faktor.bg/bg/articles/novini/svyat/ep-iska-evropeyska-finansova-politsiya-i-razuznavane", "text": "Европейският парламент препоръча на Европейската комисия да започне подготовка за създаването на Европейската финансова полиция. \"Европейският парламент прие във вторник подробна карта на движението към по-честно и ефективно данъчно облагане, както и за борба с финансовите престъпления\", се казва в официално съобщение на ЕП, съобщава БГНЕС. В него се подчертава, че евродепутатите биха желали да видят в действие европейска финансова полиция и финансово разузнаване. Препоръките, приети с 505 гласа „за“ и 63 гласа „против“ на пленарната сесия, бяха подготвяни повече от един месец от Специалния комитет по финансовите престъпления към Европейския парламент. Тези препоръки, призовават Европейската комисия „незабавно да започне работа по предложението за европейската финансова полиция и звеното за финансово разузнаване на ЕС“, се казва в съобщението. Освен това той препоръча създаването на глобален данъчен орган в рамките на ООН и прекратяването на предоставянето на т. нар. „златни\" визи и паспорти в ЕС.", "date": "2019.03.26", "title": "ЕП иска европейска финансова полиция и разузнаване"}
{"url": "https://www.faktor.bg/bg/articles/novini/balgariya/10-detsa-v-speshnoto-sled-samnenie-za-obgazyavane-v-burgas", "text": "Десетина деца са били прегледани в УМБАЛ-Бургас след съмнение за обгазяване в бургаското основно училище \"Братя Миладинови\". Те са били част от група, която имала занимания по плуване. Минути преди края на часа им на 25 март треньорът Георги Балабанов решил да подготви препаратите, с които басйнът се почиства. Недоглеждане от негова страна довело да смесването на хорния разтвор с друг, неясно какъв препарат. За няколко минути помещението, в което се намира басейнът, се задимило. Балабанов е извел децата мигновено. От бургаската болница обясниха, че снощи в Спешния център са пристигнали две групи от по пет деца. Учениците кашляли, а очите им сълзели. Прегледани са, като на родителите е предложено да ги оставят за наблюдение в болницата. Всички отказали. В училището тече проверка.", "date": "2019.03.26", "title": "10 деца в Спешното след съмнение за обгазяване в Бургас"}
{"url": "https://www.faktor.bg/bg/articles/novini/svyat/nayyu-mladiyat-milioner-v-makedoniya-e-na-15-godini", "text": "Петнайсетгодишно момче е най-младият жител на Северна Македония, реализирал през 2017 г. годишен доход над един милион денара /16 339 евро/, а най-старият гражданин с годишен доход над един милион денара е бил на 98 години, съобщи информационният сайт Плусинфо. Най-младият милионер е спечелил парите си от интернет услуги. В категорията доходи до 10 милиона денара най-младият милионер е 20-годишен, а най-възрастният – 86-годишен. Това съобщи днес директорката на Управлението за приходи Саня Лукаревска на пресконференция, на която представи данните за най-високите доходи в страната през 2017 г., предаде БТА.", "date": "2019.03.26", "title": "Най-младият милионер в Македония е на 15 години"}
{"url": "https://www.faktor.bg/bg/articles/novini/svyat/meksiko-iska-izvinenie-za-konkistata-ot-ispaniya-i-papata", "text": "Мексиканският президент Андрес Мануел Лопес Обрадор съобщи, че е изпратил писмо на краля на Испания Фелипе Шести и на папа Франциск. В него той е поискал извинения за \"злоупотребите\", извършени срещу местното население по време на испанската конкиста, предаде Франс прес. \"Изпратих писмо на краля на Испания и друго на папата, за да бъдат признати злоупотребите и да се поднесе извинение на коренното население за нарушаването на това, което днес наричаме права на човека\", каза Лопес Обрадор във видеопослание, публикувано във Facebook. Видеото е заснето в югоизточната част на Мексико в археологическия комплекс Комалкалко, наследство от маите. В него левият президент иска да бъдат признати \"кланетата и събиранията на данъци\", започнали след пристигането на първия конкистадор Ернан Кортес през 16 век. Испанското правителство \"отхвърля твърдо\" исканията на Мексико, предаде БТА. \"Пристигането на испанци преди 500 години на територията на днешно Мексико не може да се мери с аршина на днешните разбирания\", каза в комюнике кабинетът на Педро Санчес.", "date": "2019.03.26", "title": "Мексико иска извинение за конкистата от Испания и папата"}
{"url": "https://www.faktor.bg/bg/articles/novini/svyat/turski-medii-zapadat-vekove-e-zhivyal-s-fantaziyata-da-slozhi-krastove-na-kupolite-na-sveta-sofiya", "text": "\"Радост за Света София\" - под това заглавие турският в. \"Тюркие\" информира за обществените реакции по повод обявената от президента Реджеп Ердоган възможност византийската църква Света София, която сега функционира като музей, отново да стане джамия. \"Падат 84-годишни окови\", отбелязва още проправителственото издание, според което изявлението на Ердоган по турската телевизия ТГРТ е било прието с въодушевление в страната. \"Получаването отново на статут на джамия на символа на завладяването (на Константинопол, бел.ред.), ще премахне 84-годишни окови и ще има характера на отговор към убиеца расист, нападнал джамии в Нова Зеландия, и към ЕС, който написа доклад на тема \"Ние сме против Света София да бъде превърната в джамия\", пише \"Тюркие\", цитиран от БТА. Историците също дадоха пълната си подкрепа за отварянето на Света София като джамия. Според проф. Бугра Екинджи \"Света София е сграда, построена за богослужения и използването й като музей противоречи на универсалните принципи\". \"Света София е червената ябълка на Истанбул, ключалката на нашата страна. Докато тя не се сдобие с истинската си същност, Турция няма да може да преодолее проблемите, които преживява. Защото над нея тегне проклятието на султан Мехмед Завоевателя\", смята Фатих Джан, друг турски историк. \"Тюркие\" обвинява кемалистката Народнорепубликанска партия (НРП), че като единствена политическа сила по онова време е превърнала \"чрез свършен факт\" Света София в музей през 1935 г. \"Онова, което западняците не можаха да сторят, го направиха хора измежду нас\", посочва изданието. Според вестника \"Западът с векове е живеел с фантазията да сложи кръстове на куполите на Света София, а британците дори мислели заради Света София да създадат отделна държава в Истанбул\". \"Тюркие\" отбелязва, че това, което не са могли да сторят те, било направено от хора вътре в страната през 1935 г. \"с фалшиви документи и подправени подписи\". Вестникът напомня, че първият призив към молитва след завладяването на Константинопол през 1453 г. е бил прочетен в Света София. Също там султан Селим Първи Явуз е облякъл ризата на пророка Мохамед. Пак Света София е била сред първите места, където НРП е приложила реформата си призивът към молитва да се чете на турски, а не на арабски език. \"Не стига това, но и превърна Света София в музей\", пише още \"Тюркие\".", "date": "2019.03.26", "title": "Турски медии: Западът векове е живял с фантазията да сложи кръстове на куполите на Света София"}
{"url": "https://www.faktor.bg/bg/articles/novini/balgariya/borisov-moli-za-podkrepa-shestima-premieri-i-partiyni-lideri-za-paketa-mobilnost", "text": "Днес писах на премиерите на Гърция, Испания, Ирландия, Португалия, Словакия и Хърватия, както и на лидерите на партии от ЕНП от тези държави, с молба да подкрепят усилията на българските евродепутати за удължаване на срока за дебати и изработване на едни по-балансирани и справедливи мерки по пакета \"Мобилност\".  Това обяви министър-председателят Бойко Борисов в официалната си профил във \"Фейсбук\". Както е известно в сряда сутрин евродепутатите първо ще трябва окончателно да решат дали промените в пакета изобщо да бъдат гласувани, като лично председателят на Европарламента Антонио Таяни изрази позиция, че те трябва да бъдат отложени, тъй като има правни неясноти в част от текстовете. \"Благодаря на председателя на Европейския парламент Антонио Таяни, с когото разговарях миналата седмица по темата, че взе предвид аргументите срещу настоящите текстове, които му изложиха и евродепутатите от България, Унгария, Полша, Латвия и Литва. Таяни обяви, че има правна неяснота, след като 2/3 от текстовете са отхвърлени от Транспортната комисия и Европейският парламент утре отново ще гласува дали пакетът да остане в дневния ред на тази пленарна сесия\", допълва премиерът.", "date": "2019.03.26", "title": "Борисов моли за подкрепа шестима премиери и партийни лидери за пакета \"Мобилност\""}
{"url": "https://www.faktor.bg/bg/articles/novini/svyat/razbiha-kanal-za-trafik-na-migranti-v-cherna-gora-17-sa-arestuvani", "text": "Черногорската полиция разби нелегален канал за трафик на мигранти. Задържани са 17 лица в Подгорица и Никшич, сред тях има двама служители на реда, съобщи Нова телевизия. Те са организирали транспортирането на мигранти в групи от пет до десет души от Албания през Черна гора и Босна и Херцеговина за членката на ЕС Хърватия. Вътрешното министерство на страната съобщи, че групата е започнала да действа през миналата година. Междувременно БТА съобщи, че 10 мигранти, сред които пет деца и една бременна жена, са били открити тази сутрин близо до граничен пункт „Жупци” между Черна гора и Босна и Херцеговина,  Те са открити случайно от служители на Гражданска защита в град Требине при поставяне на табели за опасност от минни полета в пограничния район. \"Намерихме ги в много тежко състояние. Пет дни са били без храна и вода, а най-страшната гледка бяха изтощените деца и бременната, която едва успяхме да отнесем до граничния пункт\", казва един от служителите, които са открили групата. Мигрантите казали, че били прехвърлени на територията на босненската Република Сръбска от хърватската полиция. Групата се състояла от кюрди от Ирак и Иран. Един от мигрантите казал, че били тръгнали за Италия, но хърватската полиция не ги пуснала. И десетимата са предадени на граничната полиция, а Червеният кръст им осигурил лекар и храна.", "date": "2019.03.26", "title": "Разбиха канал за трафик на мигранти в Черна гора, 17 са арестувани"}
{"url": "https://www.faktor.bg/bg/articles/novini/balgariya/rabotodatelite-i-sotsialnite-partnyori-ne-podkrepiha-pravilnika-za-zakona-za-horata-s-uvrezhdaniya", "text": "Работодателите и социалните партньори не подкрепиха Правилника за прилагане на Закона за хората с увреждания и методиката за извършване на индивидуална оценка на потребностите. Това стана ясно по време на извънредното заседание на Националния съвет за тристранно сътрудничество, на което се обсъди Законът за хората с увреждания. В рамките на заседанието представителите на тристранката обсъдиха Проект на Постановление на Министерския съвет за приемане на Правилника за прилагане на Закона за хората с увреждания, внесен от министъра на труда и социалната политика; Проект на Методика за извършване на индивидуална оценка на потребностите от подкрепа за хората с увреждания, внесен от министъра на труда и социалната политика; Законопроект за изменение и допълнение на Закона за социално подпомагане, № 954-01-13, внесен от Искрен Веселинов и група народни представители.  По първата точка социалните партньори се въздържаха от подкрепа. Методиката за извършване на индивидуална оценка на потребностите от подкрепа за хората с увреждания беше подкрепена само от КТ \"Подкрепа\", Съюз за стопанска инициатива. Българската търговско-промишлена палата не изразиха възражения по предложението, а АИКБ, БСК, КРИБ и КНСБ се въздържаха от подкрепа.  По отношение на Законопроекта за изменение и допълнение на Закона за социално подпомагане не беше постигнато единодушие. Социалното министерство принципно подкрепя идеята, но счита, че част от предложенията вече имат своята реализация в действащата нормативна уредба. АИКБ и БТПП подкрепиха предложението на Веселинов, БСК и КНСБ принципно подкрепят проекта, но имат забележки, а Съюза за стопанска инициатива и КРИБ се въздържаха. Конфедерацията на труда \"Подкрепа\" не подкрепи предложението. Главната причина да не бъде приет Правилника от работодателите станаха задължителните квоти за назначаване на хора с увреждания. По думите на социалния министър обаче министерството дава алтернативи на онези, които поради специфика на дейността не могат да назначат такива хора.  \"В Правилника за прилагане на Закона за хората с увреждания са предвидени алтернативни мерки за изпълнение на задължението за осигуряване на работни места за хората с увреждания. Тези предложения бяха коментирани със социалните партньори. До голяма степен ние се съобразяваме с изказаните предложения и те вече са отразени в проекта на правилника\", поясни министърът.", "date": "2019.03.26", "title": "Работодателите и социалните партньори не подкрепиха Правилника за Закона за хората с увреждания"}
{"url": "https://www.faktor.bg/bg/articles/novini/balgariya/solomon-pasi-karmata-na-tova-pravitelstvo-e-da-podpishe-dogovora-sas-sasht-za-f-16", "text": "Кармата на това правителство е да подпише договора със САЩ за Ф-16, заяви президентът на Атлантическия клуб и бивш външен министър Соломон Паси. „Най-добрият самолет в момента е Ф-35. Разликата между Ф-16 Блок 70, който ние трябва да придобием и Ф-35 е в това, че Ф-35 е Стелт. Това, което искаме да купим като въоръжение, е застраховка“, обясни Паси. Линията на разделение в Европа, която до 90-те години минаваше през Виена, се е изместила на изток. Тя минава вече през Черно море. Цялата инфраструктура на сигурността трябва да се ориентира към това, че големият вододел е в Черно море, където в момента над 90% от цялото въоръжение е руско. Докато има такава доминация на руското въоръжение в Черно море, винаги Европа и Черноморския регион ще бъдат неспокойни, подчерта Соломон Паси. По думите му добрата страна на ядрените оръжия е, че първата им употреба е и последна. Ядрени оръжия не се произвеждат, за да се употребяват, те се произвеждат, за да се възпират. Ако искаш мир, готви се за война, цитира римската сентенция Паси и подчерта, че трябва да има ядрени оръжия на наша теритоиря.", "date": "2019.03.26", "title": "Соломон Паси: Кармата на това правителство е да подпише със САЩ договора за Ф-16"}
{"url": "https://www.faktor.bg/bg/articles/novini/balgariya/rosen-zhelyazkov-takav-pretsedent-nyama-v-istoriyata-na-ep", "text": "Такъв прецедент няма в историята на Европейския парламент, заяви транспортният министър Росен Желязков по повод на предстоящото гласуване на превърналия се в спорен пакет „Мобилност“, съобщи Дарик. Пакет „Мобилност“, придобил популярност като поправката „Макрон“, ще бъде гласуван от евродепутатите в сряда, а за тогава в Страсбург е насрочен и голям протест с участие на превозвачи от няколко страни, които като България се чувстват ощетени от предвидените промени. Според министър Желязков досега е нямало законодателен пакет, който да предизвиква такова разделение в държавите от ЕС. „Никога, водени от принципа, че държавите-членки трябва да са единни в многообразието, не се е стигало до такова разделение. Това се видя много ясно вчера, при гласуването на дневния ред – 50 на 50. Такова разделение ще се види и при утрешното гласуване на текстовете“, прогнозира транспортният министър. Той увери, че в момента българските евродепутати провеждат много интензивна кампания, целяща да убеди колегите им от други държави, показали колебливост при гласуването. Транспортният министър е адресирал и писма до редица свои колеги, с ред които министрите на Португалия, Испания, Гърция, Словения, Словакия и Хърватска. С писмото България отправя настойчиво искане към тях да мотивират своите представители в ЕП, които да гласуват пакетът да се разгледа от следващия състав на парламента. „За да има достатъчно време да се постигнат компромиси, които удовлетворяват периферните държави и не са в разрез с прокламираните принципи на пакета“, аргументира се министър Желязков. Уникален пингвин в полски зоопарк sinoptik.bg  Темата ще бъде повдигната и на утрешното заседание на Съвета по транспорт в Букурещ. България ще настоява още пред Румънското председателство да няма триалог, т.е. окончателното гласуване да бъде оставено за следващия състав на Европейския парламент.", "date": "2019.03.26", "title": "Росен Желязков: Такъв прецедент няма в историята на ЕП"}
{"url": "https://www.faktor.bg/bg/articles/ivan-geshev-90-ot-istinata-za-ktb-mozhe-da-bade-razbrana-ot-svidetelya-biser-lazov", "text": "\"90% от истината кой открадна тези 7 млрд. лева от българските граждани, които бяха вложители в КТБ, къде отидоха парите, защо се случи всичко това, кои са отговорните лица, може да бъде разбрана от показанията на свидетеля\". Това каза на брифинг зам.-главният прокурор Иван Гешев за разпита на основния свидетел Бисер Лазов по делото за КТБ.  „Изразявам се образно - той е бил \"дясната ръка\" на подсъдимия Цветан Василев“, заяви той. Попитан как му звучи казаното от основния свидетел и дали се говори за изграждане на схема преди фалита на банката, Гешев коментира: „Звучи ми категорично, че това е така. Присъствал съм на голяма част от разпитите. Това, което този свидетел казва, не се различава от казаното в хода на досъдебното производство“. „Мога да кажа, че това е само началото. Предстоят много интересни неща, ако той разкаже това, което е разказал пред разследващите органи“, обясни зам. главният прокурор. „Целта на прокуратурата е българските граждани да разберат истината. Според мен могат да я разберат само от това дело“, обърна внимание той. „Искате да преразкажа разпита на свидетеля, но той дали ще потвърди разпита си в съдебна зала- предстои да видим“, изтъкна Иван Гешев. „За да се поиска изчитане на показанията му има два варианта- ако той каже, че не си спомня или ако между заявеното в момента и казаното в досъдебното производство има разлика, противоречие“, уточни той и допълни, че обемът на разпита е над няколко стотин страници. „Подозирам, че разпитът ще продължи доста съдебни заседания“, прогнозира Гешев и обяви, че делото наближава до структурирането на организираната престъпна група. „Слушайте, предстоят много интересни неща за българската действителност, за българската политика. Чухте за първите политически трепети на подсъдимия Василев свързани с един бивш министър-председател. Мисля, че беше Иван Костов и семейството му“, посочи зам. главният прокурор. „Нека изводите си направят българските граждани, а не да им ги даваме наготово“, призова той. Според него стратегията на защитата по делото ще бъде като се опитат да компрометират свидетеля Лазов. „Основното обвинение по това дело са за длъжностно присвояване. Лазов, освен в кратък период преди инкриминирания, не е бил част от банката. Няма как той да си е отпуснал кредит при положение, че не е бил част от банката“, каза още Иван Гешев.", "date": "2019.03.26", "title": "Иван Гешев: 90% от истината за КТБ може да се разбере от Бисер Лазов"}
{"url": "https://www.faktor.bg/bg/articles/biznesmen-nedostiga-na-kadri-i-byurokratsiyata-prechat-na-rodniya-biznes", "text": "Липсата на подготвени кадри за икономиката е сериозен проблем за България, а ние продължаваме да сме обсебени от чуждите инвестиции в страната. Това каза бизнесменът Красимир Дачев. \"Чуждите инвестиции са функция от местните инвестиции. Чуждите инвестиции са между 5-10% от инвестициите въобще. Ако имаш 90% местни, ще дойдат и 90% чужди\", каза той в студиото на телевизия \"България он ер\". Дачев посочи, че бизнес средата у нас става по-предвидима, но липсата на подготвени кадри и наличието на необразовани хора и много бюрокрация продължават да пречат.  \"90% завършват бизнес мениджмънт, право, икономика и такива специалности, с които можеш да станеш секретарка след това. Заварчик не можеш да намериш, не инженер\", добави бизнесменът. Красимир Дачев каза също, че въпреки работата по намаляване на бюрокрацията у нас, тя все още остава висока, което пречи на предприемачеството. Той обаче е категоричен, че сега условията за работа и развиването на бизнес са по-добри от преди години, защото има банки, които ще отпуснат пари, стига да има качествен проект. Според него няма как да очакваме у нас високи доходи и висок стандарт, при положение, че икономиката ни е обвързана до голяма степен с производство и износ на суровини.", "date": "2019.03.26", "title": "Бизнесмен: Недостига на кадри и бюрокрацията пречат на родния бизнес"}
{"url": "https://www.faktor.bg/bg/articles/proveryavame-onlayn-honorarite-si-v-nap-kopirano-ot-standartnews-com", "text": "От днес физическите лица могат да проверят в сайта на НАП дали за тях има подадени данни от предприятия и от самоосигуряващи се лица за изплащани доходи, различни от тези по трудов договор, като например хонорари. Така гражданите ще могат да проверят и попълнят коректно годишните си декларации за облагане на доходите. Е-услугата „Справка за изплатени доходи (различни от трудови) на физически лица“ е публикувана в Портала на НАП за електронни услуги - https://inetdec.nra.bg/ и е достъпна с персонален идентификационен код (ПИК) или квалифициран електронен подпис (КЕП) от всички физически лица, имащи разрешен пълен достъп до услугите на НАП и такива с КЕП на упълномощено лице, на които е разрешен пълен достъп до услугите „Предоставяне на данъчна и осигурителна информация и информация от данъчно-осигурителната сметка“. Е-услугата предоставя информация също за вида и размера на изплатения доход, както и за удържания данък. От НАП напомнят, че срокът за подаването на декларациите за облагане на доходите от 2018 г. изтича на 30 април 2019 г., като до тогава трябва да се плати и посоченият в тях данък за довнасяне. Най-бързо и лесно декларациите се подават онлайн с ПИК или електронен подпис.", "date": "2019.03.26", "title": "Проверяваме онлайн хонорарите си в НАП"}
{"url": "https://www.faktor.bg/bg/articles/sport/maradona-naredi-stoichkov-sred-nay-golemite-si-sapernitsi-na-futbolniya-teren", "text": "Легендата на световния футбол Диего Армандо Марадона включи Христо Стоичков сред най-големите футболисти, с които е имал съперничество на терена.  Той направи това в отговор на изказване на друга аржентинска легенда – Марио Кемпес, който обяви, че Марадона и Меси не могат да се сравняват, защото настоящата звезда на Аржентина трябва да доказва по-добър от Кристиано Роналдо, а Марадона не е има такава конкуренция. Затова Марадона публикува снимка в Инстаграм, на която бяха Стоичков, Баджо, Гулит, Румениге, Платини, Зико, Кийгън, самият Кемпес и други.", "date": "2019.03.26", "title": "Марадона нареди Стоичков сред най-големите си съперници на футболния терен"}
{"url": "https://www.faktor.bg/bg/articles/razkasaha-kobrata-zaradi-tseluvka-s-kralitsata-na-goloto-sushi", "text": "Победата на Кубрат Пулев над Богдан Дину през уикенда предизвка порой от коментари, тъй като кървавата битка предложи драма от всякакъв калибър. Мачът обаче не слиза от медиите в Щатите заради целувката, която българският боксьор лепна на репортерката на Vegas Sports Daily Джени Суши. Джени видимо бе скъсила повече дистанцията за нормално интервю, а воден от адреналина Кубрат я целуна по устата. И докато у нас десетки почитатели на Пулев одобриха мачовската му изява, либералите в САЩ го погнаха с критики. Някои активисти дори поискаха срещу него да бъде заведено дело за сексуален тормоз и едва ли не да бъде изключен от професионалния бокс. Шефът на Джен - Майк Диксън, дори разкри, че тече разследване. \"Джени Суши бе жертва на нежелана, неочаквана и насилствена целувка от страна на Кубрат Пулев в момент, в който тя се опитваше да проведе интервю с него след срещата\", пише Диксън в официално становище. \"Работим неспирно с Джени и екипа на Кубрат Пулев за разследване на въпроса и да предприемем правилните стъпки и действия след това злополучно събитие. Искаме да бъде ясно, че Vegas Sport Daily цени безопасността и благосъстоянието на нашите сътрудници повече от всякакви рейтинги, кликове и печалби. Също така сме горди от факта, че предоставяме платформа на нашите журналисти, които споделят същата любов към спорта и качественото съдържание\", пише още той. \"Това, което се случи на г-жа Суши бе напълно неоправдано и ние споделяме нейния шок, болка и възмущение. Тя е ценен член на нашия екип и не одобряваме нарушаването на личното пространство на нашите служители по каквато и да е причина. Заставаме твърдо зад г-жа Суши, докато се опитваме да разрешим този въпрос. Ще оповестим допълнителни детайли, когато ги разкрием”, написа още шефът на Vegas Sports Daily. Самият Пулев също обясни конфузната случка, но в социалните мрежи. Според него, всичко е било една невинна закачка и след като камерите са изключили светлините, двамата с Дженифър много се смели на всичко. По-късно тя се включила и в празненствата за победата му. \"Може би сте видели клип с мен, в който целувам репортерка по време на интервю след победата ми в събота. Тази репортерка, Джени, всъщност е моя приятелка, и след интервюто я целунах, защото бях много въодушевен. По-късно същата вечер тя се присъедини към мен и останалите ми близки приятели, с които празнувахме победата. На видеото, след целувката, двамата се смеехме и си благодарихме един на друг. Наистина няма нищо повече в тази ситуация\", написа Кобрата.", "date": "2019.03.26", "title": "От играчка - плачка: Шефът на Суши разследва целувката на Кубрат Пулев"}
{"url": "https://www.faktor.bg/bg/articles/predlagat-shef-na-nap-sofiya-za-zastrahovatelniya-nadzor-v-kfn", "text": "Председателят на Комисията за финансов надзор Бойко Атанасов предлага Илиана Христова за свой заместник-председател, ръководещ управление \"Застрахователен надзор\", съобщи insmarket.bg. Професионалният път на Илиана Христова в последните 23 години е в Национална агенция за приходите, където последователно заема различни ръководни постове. През 2013 г. поема ръководството на най-голямата териториална дирекция на НАП - ТД на НАП София. Икономическото образование на кандидата за шеф на Застрахователния надзор е по специалност \"Икономика и организация на труда\", което придобива в Университет за национално и световно стопанство. В годините, в които Илиана Христова заема длъжността директор, ТД на НАП София рапортува преизпълнение на заложените цели за събираемост. Πo зaĸoн нoминaциитe зa зaмecтниĸ-пpeдceдaтeли нa KФH ce пpaвят пpeд Hapoднoтo cъбpaниe oт пpeдceдaтeля нa ĸoмиcиятa.", "date": "2019.03.26", "title": "Предлагат шеф на НАП-София за застрахователния надзор в КФН"}
{"url": "https://www.faktor.bg/bg/articles/nap-podhvana-firma-arteks", "text": "Националната агенция за приходите прави анализ на сделките на фирма „Артекс“, при които представители на властта са придобили имоти под пазарната цена, съобщиха за „Хоризонт“ от приходната агенция. Оттам не могат да разкриват подробности около случая преди края на проверките. От агенцията категорично отрекоха информацията, че са опростени просрочени задължения от 20 милиона лева на фирмата, натрупани от неплатени данъци и осигуровки", "date": "2019.03.26", "title": "НАП подхвана фирма \"Артекс\""}
{"url": "https://www.faktor.bg/bg/articles/petrolat-poskapva-ryazko", "text": "Във вторник петролните фючърси поскъпват силно, тъй като инвеститорите отново насочиха вниманието си върху затягането на пазарните доставки от страна на \"ОПЕК +\" и върху наложените от САЩ санкции спрямо важни производители като Венецуела и Иран, оставяйки на заден план опасенията за по-слабо търсене на важната енергийна суровина в резултат на забавящата се глобална икономика. Солидният ръст на основните фондови индекси на Уолстрийт с около 1% при старта на днешната търговия също се отразява позитивно на инвеститорския риск-апетит и на пазарите на суров петрол. Фючърсите на американския лек суров петрол с доставка през май нараства от вчерашното едноседмичното дъно от 57,90 долара с цели 2,4% обратно над 60 долара за барел, отправяйки поглед към тазгодишния връх от около 60,39 долара, достигнат на 21-ви март. Подкрепа за силното поскъпване оказват и очакванията за ново понижение на складовите петролни запаси в САЩ през последната седмица. Късно тази вече са данните на Американския петролен институт (API), които ще бъде последвани от утрешните аналогични данни на Енергийната информационна администрация (EIA), като осредните прогнози на финансовите пазари са за спад на запасите с около 2,4 млн. барела (понижение за трета поредна седмица). Фючърсите на петрола Брент с доставка през май се повишават с 1,35% обратно над нивото от 68 долара за барел, търгувайки се недалеч от 4-месечни връх около 68,63 долара от 21-ви март. Междувременно руският енергиен министър Александър Новак посочи, че следващата среща във формата \"ОПЕК +\" може да се проведе на 19-май в Джеда, Саудитска Арабия. Той подчерта, че Русия продължава да изпълнява ангажимента си за ограничаване на производството, договорен през декември 2018-а година между Организацията на страните износителки на петрол и други големи производители.  Според енергийния министър Русия е намалила през март производството на петрол с 228 хиляди барела на ден.", "date": "2019.03.26", "title": "Петролът поскъпва рязко"}
{"url": "https://www.faktor.bg/bg/articles/ikonomika/bryuksel-iska-ot-2022-g-vsichki-novi-koli-v-es-da-mogat-da-spirat-sami", "text": "Новите технологии за пътна безопасност да станат задължителни от 2022 г., призоваха европейските институции. Ако мерките бъдат одобрени, производителите ще бъдат задлъжени да оборудват колите си с различни технологии. Сред тях са черни кутии, системи за аварийно спиране и автоматичен контрол, както и подобрени предпазни колани. Според Брюксел, новите мерки ще спасят над 25 000 човешки живота до 2038 г. Предстои регламентът да бъде гласуван в европарламента.", "date": "2019.03.26", "title": "Брюксел иска от 2022 г. всички нови коли в ЕС да могат да спират сами"}
{"url": "https://www.faktor.bg/bg/articles/obraha-maykata-na-evgeniya-baneva", "text": "Майката на Евгения Банева - Мария Генчева, е била обрана снощи с София, съобщи \"24 часа\". Тя се е прибирала от пътуване в чужбина, когато пред вратата на дома й била атакувана в гръб. Бандидатът задигнал от жената 9600 евро. Заради шока от нападението Мария не могла да даде добро описание на грабителя. Столичната полиция вече разследва случая.  9600 евро", "date": "2019.03.26", "title": "Нападнаха в гръб майката на Евгения Банева пред дома й"}
{"url": "https://www.faktor.bg/bg/articles/turski-politsai-postradaha-sled-strelba-v-kayseri", "text": "Двама полицаи бяха ранени след инцидент със стрелба в района на турско летище, предаде Хюриет. Според първоначалната информация единият от служителите на реда открил огън по свой колега в централния град Кайсери. Мъжът се опитал да ликвидира своя колега. След това стрелецът извършил и опит за самоубийство, посочи цитираната медия.   Заради стрелбата транспортният възел и районът около него бяха отцепени.", "date": "2019.03.26", "title": "Двама турски полицаи се стреляха на летището в Кайсери"}
{"url": "https://www.faktor.bg/bg/articles/oon-vazmozhni-sa-katastrofalni-posleditsi-ot-eskalirashtoto-nasilie-v-gaza", "text": "Пратеникът на Обединените нации за Близкия изток Николай Младенов предупреди във вторник за възможните катастрофални последици от ескалиращото насилие в Газа, след като Израел и палестинската групировка \"Хамас\" продължиха да си разменят удари въпреки споразумението за прекратяване на огъня, предава AFP, цитирана от \"Фокус\". Николай Младенов заяви пред Съвета за сигурност, че \"крехко спокойствие\" се е върнало в региона, но ситуацията остава \"изключително напрегната\" след съобщенията, че „Хамас“ са се съгласили на примирие. \"Загрижен съм, че отново можем да се изправим пред още една много опасна ескалация на насилието в Газа с потенциално катастрофални последици\", заяви Младенов на заседание на Съвета за Близкия изток. \"Последните два дни показаха колко бързо можем да стигнем до ръба на войната,\" заяви Младенов. Израел продължи въздушните удари по цели на „Хамас“ в Ивицата Газа във вторник, а палестинските бойци изстреляха нови ракети, въпреки споразумението за прекратяване на огъня. Организацията на обединените нации работи с Египет, за да осигури примирие, за да се избегне избухването на четвърта война в палестинския анклав. Младенов призова Съвета да осъди \"продължаващото безразборно изстрелване на ракети от „Хамас“ към Израел\" и призова страните да проявят сдържаност.", "date": "2019.03.26", "title": "ООН: Възможни са катастрофални последици от ескалиращото насилие в Газа"}
{"url": "https://www.faktor.bg/bg/articles/novini/balgariya/i-rumanski-prevozvachi-shte-protestirat-zaedno-s-balgarskite-utre-v-strasburg-sreshtu-priemaneto-na-paket-mobilnost", "text": "Членове на Съюза на международните превозвачи отпътуват 8,40 часа сутрин на 27 март за Страсбург, за да протестират пред сградата на Европейския парламент, който ще обсъжда Мобилен пакет 1, дни преди да се разпусне заради предстоящите избори, се казва в съобщение на Съюза на международните превозвачи. \"Протестиращите ще кацнат в 10 ч. местно време и веднага ще те отправят към мястото на протеста - бул.“Президент Роберт Шуман“, пред сградата на Европейски парламент. Разрешителното за протест е от 10 до 13 часа френско време. Към протеста ще се присъединят протестиращи от Румъния, Полша, Литва, Словения и др. страни от периферията, които са срещу гласуването на „Мобилен пакет 1“ в този му вид. До тази мярка се стигна, след като снощи, ЕП само с два гласа в повече „за“, реши да включи разглеждането на скандалния пакет в една от последните си сесии. Въпреки изказаните подкрепи от политическите партии, трима български евродепутата не се явиха да заявят своя вот, което на практика реши гласуването. СМП е най-голямата транспортната браншова организация, с над 480 членуващи фирми, която успя да наеме полет за 110 души.  „Кандидатите да протестират са в пъти повече, но не успяхме за това кратко време да наемем и втори чартър“, уточнява Ангел Траков, председател на УС на СМП. „Ние ще бъдем в Страсбург, не само заради автомобилния международен транспорт! Ще бъдем там, за да докажем, че ЕС има бъдеще, за което се борим! Нашата битка е ключова за европейското бъдеще на България! Ако ЕП гласува пакета, без одобрение на собствената си транспортна комисия, това ще е знак, че нещо в ЕС не е наред. Поправките на спорния пакет за 3 години са над 1600, повече от броя на депутатите, които ще „вдигнат ръка“, за да одобрят пакета“, коментира още Траков. На свое общо събрание СМП одобри декларация от членовете, в която категорично се заявява, че срещу България и страните от периферията на ЕС се води икономическа война с политически средства. България е сред „изчислените жертви“ на тази война, заедно с Румъния. Затова в Страсбург ще протестират и румънски превозвачи, които пристигат там с два чартърни полета. Сдружението подготви и специални писма до западните си контрагенти, с които ги уведомява за възможни протести и за това как опитите да бъде унищожена европейската конкуренция при транспорта, ще ги засегне пряко. СМП разпространи и писма, придружени от декларация на общото събрание до лидерите на всички партии, представени в ЕП, както и до всички евродепутати. Към тях е прикрепена и декларацията на ОС на СМП\".", "date": "2019.03.26", "title": "И румънски превозвачи ще протестират заедно с българските утре в Страсбург срещу приемането на пакет \"Мобилност\""}
{"url": "https://www.faktor.bg/bg/articles/ekspert-islyamski-propovednitsi-otvezhdat-detsa-s-avtobusi", "text": "Всяка година над 12 000 деца отпадат от училище. Знае ли някой къде са тези деца? Това попита Петко Асенов от Национален център за развитие на ромите в \"Лице в лице\" на Би Те Ви. Той твърди, че ислямски проповедници отвеждат деца с автобуси във Варна и Бургас. Има една асоциация по семейно планиране, която е усвоила милиони, тя не е ромска, тя у българска. Ръководи се от една жена, която от години източва пари за ромите, заяви Асенов. \"По места ние нямаме полицейски участъци, но имаме наши хора, които работят. Нямаме достатъчно полицаи по махалите\", поясни представителят на Национален център за развитие на ромите.  \"Тези, които искат да ги превърнат в ресурс за електорален башибозук, много подценяват интелигентността на хората от гетата и на българския народ. Гетата са развъдник на тероризъм и са невралгичен пункт, който може да бъде натискан с външни средства, култови проповеди, наркотици, пари, идващи по странен начин, или псевдопомощи\", коментира в предаването \"Лице в лице\" Христо Смоленов, експерт по национална сигурност. \"За да се реши един проблем, той трябва първо да се анализира. Проблемът идва от политиците, които в продължение на 30 години се държаха по абсолютно недостоен начин спрямо тези хора и целия ни народ. Благодарение на техните действия се стигна до това положение – да се делим на българи и цигани\", смята Васил Василев, работодател и виден русофгил. Близо 1 милиард лева са похарчени за различни стратегии за интеграция на ромите у нас, но без особен резултат. Единственото сигурно е, че парите са усвоени от 500 ромски неправителствени организации, които не са свършили почти нищо, а после са се разпуснали. Става въпрос за 196 млн. лева от държавния бюджет и още 618 млн. външно финансиране, изразходвани през 2007- 2018 г. Това обяви вицепремиерът и лидер на ВМРО Красимир Каракачанов по време на организираната от него кръгла маса в Министерски съвет, посветена на изготвената от „войводите”национална стратегия за справяне с ромския въпрос. Според Каракачанов грешката в досегашните програми е, че те не са насочени за приобщаване на циганите, а да направят българското общество толерантно към тях. В същото време те отнемат голям държавен ресурс.  „Около 500 човека от държавната администрация са ангажирани по стратегиите. Това прави около 5 млн. лева за заплати и осигуровки“, възмути се лидерът на ВМРО. И после разясни своята стратегия: „Насочили сме нещата в 2 направления. Първо държавната администрация, която е отговорна за това, не си върши работата.", "date": "2019.03.26", "title": "Експерт: Ислямски проповедници отвеждат деца с автобуси"}
{"url": "https://www.faktor.bg/bg/articles/premyanov-levski-e-tarsil-4-kilograma-i-polovina-komitetsko-zlato-ot-marin-poplukanov", "text": "Това, което се случва с българите в Източна Тракия, е практически геноцид. Избити са 67 000 човека. Прогонени са над 360 000. Почти милион и половина от днешните българи са наследници или са свързани с тракийските бежанци. Договорът от Ангора, днес Анкара, е договор за приятелство между Царство България и Република Турция, а не за вражда. В духа на този закон на тракийските българи се дължат финансови обезщетения. Той е препотвърден през 1992 година, но България няма ясна и последователна позиция по този въпрос. Той веднъж е бил включен в дискусията между българо-турската смесена комисия, после е изваден.На 26 март Тракия трябва да си спомним за подвига на дедите си и за това, че България не съществува даром, разказа Красимир Премянов, председател на Съюза на тракийските дружества в България в предаването \"Операция история\" по Bulgaria ON AIR . Така нареченото Ловчанско злато, наричано още комитетското злато, наистина съществува. В ловешкия революционен комитет имало две каси. Там са превеждани пари и от други комитети. Сумата е била много голяма, с нея може да се купи цял квартал, но председателят на комитета Марин Поплуканов ги използвал за лични цели. По този повод Левски пише: \"По-преди ги исках, а той ми писа, че ги употребил за ден-два за своя работа. Той не е ли чел устава? На комитетската пара минутата се не знае, когато ще се поиска!\". Именно за да търси и спасява парите Левски отива в Ловеч. И там бива заловен. През 1973 година те са намерени в Поплукановата къща в Ловеч в три капсули за оръдеен картеч. Заровени само на 30 сантиметра дълбочина, са открити 1364 на брой златни монети. Това са онези комитетски пари, които Левски е търсил. Те са около 4 килограма и половина злато, разказа писателят и историк Красимир Премянов. Той откри и последните си изследвания за съдбата на изгорена библиотека на Търновската патриаршия. Извършителят на това деяние не е Иларион Критски, а Неофит Византион. Изгорени са стотици старобългарски ръкописи, книги, грамоти - събрани в Търново по нареждане на патриарх Евтимий, за да бъдат спасени от османското нашествие.", "date": "2019.03.26", "title": "Премянов: Левски е търсил 4 килограма и половина комитетско злато от  Марин Поплуканов"}
{"url": "https://www.faktor.bg/bg/articles/novini/balgariya/t-traykov-za-parvanov-az-go-uvolnih-ot-nek-toy-stana-predstavitel-na-darzhavata-v-lukoyl", "text": "\"През 2011 година заявих на руснаците, че докато нямаме окончателен договор бих искал да не произвеждат оборудване за АЕЦ. Казах им, да не произвеждат повече неща, за да ограничим щетите. Имаше решение. Мандатът бе замразяване на проекта до окончателен договор. В деня преди изтичане на срока Красимир Първанов, който еше представител на НЕК ми каза, че е подписал руската версия за АЕЦ ”Белене”. Казах му веднага, че го уволнявам. Заради това, което той направи платихме много повече оборудване. Имаше съпротива за уволнението, но премиерът прие моята теза и прие решението ми\", съобщи пред бТВ бившият министър на икономиката Трайчо Трайков за уволнението на тогавашния шеф на НЕК Красимир Първанов, който пък днес бе уволнен от премиера Борисов заради скандала с апартаментите. Той коментира и завръщането на Първанов на висок пост като зам.-министър:  \"Няма разумно обяснение за това. Не може при такава ситуация, която се е случила в живота ти, с негативен ефект, да те върнат обратно. Когато бе номиниран, имаше отрицателен ефект от всички работодателски организации\", посочи Трайков. Той припомни, че между двете уволнения Първанов е бил представител на държавата в \"Лукойл\" и добави, че предложението е на Валери Симеонов.", "date": "2019.03.26", "title": "Т. Трайков за Първанов: Аз го уволних от НЕК, той стана представител на държавата в \"Лукойл\""}
{"url": "https://www.faktor.bg/bg/articles/novini/balgariya/k-vigenin-za-konflikta-ninova-stanishev-ne-mozhe-vsichki-da-sa-v-listata", "text": "\"За нас предсрочните избори са решение, със или без нашите гласове ще се намери мнозинство за един нов министър\", заяви пред БНТ Кристиян Вигенин от БСП. \"Когато дойде момента ще решим\", отговори той на въпрос дали БСП ще стои извън парламента до края на мандата, тоест, до 2021 година без да може да даде конкретно политическо решение на кризата, в която влезе левицата. Той не беше особено ентусиазиран от създадения от президента \"Стратегически съвет\", но каза, че щели заедно да \"мислят\". Според него, в БСП \"няма проблеми\" и медиите напразно ги търсят. \"Аз лично предпочитам да остана в българската политика, тук също са нужни хора, които разбират от европейска политика\", обясни той отвода, който си направи от евролистата на БСП и отрече да е бил \"мотивиран\" да вземе това решение. \"Не може всички да са в листите\", коментира той уклончиво конфликта между Нинова и Станишев. Вигенин твърди, че позициите на БСП се споделят и от други леви партии от Източна Европа. Накрая той все пак каза, че, според него, Станишев трябва да е в листата, защото можел \"да бъде полезен на БСП и на България\".", "date": "2019.03.26", "title": "К. Вигенин за конфликта Нинова-Станишев: Не може всички да са в листата"}
{"url": "https://www.faktor.bg/bg/articles/rumen-hristov-pobeda-na-levitsata-nyama-da-e-v-polza-na-stranata-ni", "text": "За СДС и пътят ѝ към ГЕРБ в студиото на \"Още от деня\" на БНТ гости бяха Румен Христов, председател на СДС и Владимир Кисьов, член на Националния съвет на синята партия. Скандалът с апартаментите в ГЕРБ води до оставка, след оставка. Чака се едно решение, коментаторите и анализаторите предлагат всякакви сценарии. И всичко това се случва в момента, в който СДС се коалира с тях за евроизборите. Румен Христов, председател на СДС:  Разбира се, че е неприятно, но е хубаво да коментираме изобщо политиците, не само тези, които в момента управляват. Трябва да се коментират и тези, които в момента са в опозиция. Г-жа Бокова, беше съобщено, че още като посланик си е закупила апартамент в Ню Йорк, Лондон и Париж и нищо не се говори за това. Сега за апартаменти, закупени в София, вероятно много по-евтино в Лондон и Париж, голям проблем. Да, ние трябва да внимаваме политиците, но трябва да внимаваме всички политици. Владимир Кисьов, член на Националния съвет на СДС: По принцип, който е публична личност, трябва да се държи прилично в обществото, в това число и да не попада в такива ситуации. Ще бъде много интересно в следващите дни когато почнат да се появяват и други личности от други политически сили.  СДС са обвинявани, включително и хора от самата партия, че взимайки решението за свързване с ГЕРБ ще унищожат СДС. Христов обясни, че и на двата национални съвета, на които е получил мандат, нямат нито един глас против - има 10 въздържали се и 74 \"за\". Кисьов добави, че форматът ЕНП и бъдещето на Европа трябва да бъдат във фокуса както на СДС, така и във фокуса на всички членки на Европейската народна партия. В момента има споразумение за явяване на евроизборите където СДС ще са член на ЕНП категорично.  Румен Христов: Става дума за бъдещето на Европа, става дума за бъдещето на България.  По негово мнение победа на левицата няма да е в полза на страната ни. \"Виждали сме ги какво правят, когато са на власт\", обясни той. За това от СДС са търсили възможност да оползотворят десния вот максимално.", "date": "2019.03.26", "title": "Румен Христов: Победа на левицата няма да е в полза на страната ни"}
{"url": "https://www.faktor.bg/bg/articles/novini/balgariya/evelina-slavkova-oshte-ne-e-yasno-kakvo-se-sluchva-s-vtoriya-chovek-v-gerb", "text": "Апартаментите и властта – как се отразява скандалът с имотите на преференциални цени само два месеца преди европейските избори. Темата дискутираха в предаването \"Всичко коз\" по Канал 3 социологът Евелина Славкова и политологът Страхил Делийски. \"По-скоро изкристализира по-ясно. Тези зависимости вече ги виждаме на практика. Всъщност това сме го виждали и назад във времето – не само при ГЕРБ, а и мисля и по времето на НДСВ. Този казус показа, че не отмина за 2-3 дни, както сме виждали, а вместо това валят оставки. В същото време опозицията странят и оставят ГЕРБ да се вари в собствен сос. Вижда се  и вътрешнопартийна битка в ГЕРБ. Определено този казус е многопластов и дори не сме стигнали до кулминацията му. Още не е ясно какво се случва с втория човек в ГЕРБ. Всичко това ще се реши в четвъртък\", заяви Славкова. \"От интерпретациите ще зависи трайността на тази обществена емоционалност в момента. Интимизираните отношения между бизнеса и властта ние ги мислим за нещо лошо. Но те са нещо нормално за неолибералната държава. При положение, че може да се маркетизира водата, здравеопазването, защо да не може да се маркетизира отношението между бизнеса и властта. Това, което се случва отвъд персонификацията и моралния въпрос – ако ние продължаваме да дискутираме моралния казус.... Ако ние не променим отношението си към държавата в нейната неолиберална форма, то разговорът няма смисъл. Неолибереланата държава е икономически либерална и културно консервативна – това е навсякъде. Отвъд персоналните въпроси кой какво си е купил, стои големият въпрос в каква държава искаме да живеем\", заяви Делийски. \"По отношение на законодателството видно е, че всички са гласували тази поправка, която засяга този казус. Но проблемът става все по-сериозен. Изглежда, че всеки може да се окаже на ръба на закона. Българинът е ядосан, ядосан е, че не може да си позволи това. Българинът има особено отношение към собствеността. И няма как този скандал да не се разрасне, тъй като българинът се чувства онеправдан в този случай\", заяви Славкова. \"А той е онеправдан, защото живее в съвсем различно икономическа ситуация\", изтъкна Делийски. Той коментира и че поради порочна практика да се продава на данъчна оценка се стига и до ситуация, че хазната дори губи от данъци. \"Това, че някой си е взел апартамент е само най-видимата и чувствителна част\", каза още той. \"Видно е, че това е тема, която ще подразни българите. И неслучайно скандалът и реакциите продължава да текат. Тук обаче Борисов продължава да следва една линия – да хвърля всички в пропастта, които вредят на имиджа на ГЕРБ. Не изключвам възможността Цветан Цветанов да бъде помолен, принуден да напусне Народното събрание\", каза социоложката. \"Проблемът не може да бъде решен с една оставка. Проблемът е системен и е свързан с властта на парите в този политически режим, в който живеем\", изтъкна политологът. \"Същественият проблем е, че всички са в кюпа\", каза Славкова, като визира и че Елена Йончева, която води листата на БСП, също е с обвинения. Тя изрази и позиция, че тези скандали може да имат прочистващ ефект. \"Смятам, че тепърва ще се види какви ще бъдат електоралните нагласи и как се отразяват всички тези скандали. Но смятам, че това ще дистанцира хората да излязат да гласуват, вместо да налива в мелницата на някоя друга партия. Това може допълнително да откаже хората да отидат да гласуват с мотива, че всички са маскари\", каза Евелина Славкова. \"Когато политическата система падне под определен праг на доверие и легитимност, може да очакваме взривове и имплозии. Но едва ли евроизборите са повод да се случи това да се стигне до наказателна акция на избиратели. Моята хипотеза е, че това не може да стане на тези евроизбори. Склонен съм да се съглася, че ще доведе до спад на доверие и отказ от гласуване\", каза Страхил Делийски.", "date": "2019.03.26", "title": "Евелина Славкова: Още не е ясно какво се случва с втория човек в ГЕРБ"}
{"url": "https://www.faktor.bg/bg/articles/krasen-stanchev-koruptsiyata-v-balgariya-e-nachinat-po-koyto-funktsionira-izbiratelnata-i-politicheskata-sistema", "text": "В цялата история „Апартаментгейт“ се разкрива стилът на българската политика. Това каза за обзорното предаване „Това е България“ на Радио „Фокус“ основателят на Института за пазарна икономика и преподавател в Софийския университет „Свети Климент Охридски“ Красен Станчев. „Корупцията в България е начинът, по който функционира избирателната и политическата система. Когато се стигне до случаи като „Апартаментгейт“ цялата система започва да се разпада. Съществува риск да се появят хора, които няма да бъдат по-различни, а просто ще са по-неизвестни. Какво ще стане тогава, не е ясно. Как се решава проблемът и дали ще дойдат хора, които да изчистят правилата на играта или не, е трудно да се каже“, коментира той.  Според Красен Станчев няма как да има радикално изчистване на хората в парламента. Той обясни, че кризата на доверие през 2013, 2014г. е била по-прозрачна, сравнена със сегашната ситуация. Според него процесът няма да спре с досега известните имена, ще бъдат намерени и други подсъдими и неморални деяния, които ще разклатят политическата система. Според него скандалът показва, че тя има граници на защитените механизми.", "date": "2019.03.26", "title": "Красен Станчев: Корупцията в България е начинът, по който функционират избирателната и политическата система"}
{"url": "https://www.faktor.bg/bg/articles/politolog-tozi-pat-premierat-e-gotov-da-dokara-neshtata-dokray", "text": "На този етап изглежда, че с оглед на предстоящите избори премиерът е готов да докара нещата докрай, колкото и да му е неприятно. Това каза пред Novini.bg политологът Любомир Стефанов по повод скандала с апартаментите на властта.  Знаците засега са в тази посока – не просто трусове, а сериозно разместване – оставки на двама зам.-министри и на министъра на правосъдието, както и висящата неизвестност за председателя на ПГ на ГЕРБ и зам.-председател на партията Цветан Цветанов.   Това е най-голямата неизвестна – дали благосклонността на Борисов най-сетне ще свърши в името на личния му рейтинг и рейтинга на партията, което често е едно и също нещо, той ще предприеме нещо подобно, да помоли Цветанов по начин, по който не може да откаже, да освободи някой от ключовите постове, които заема, най-малкото като председател на ПГ на ГЕРБ, заяви Стефанов.  По думите му от развитието на скандала най-голяма полза има БСП. Вече седмица обаче БСП не успява да се възползва от това, което се случва, защото най-вероятно хора от тяхната партия са участвали в подобни неща, посочи политическият анализатор.  Най-вероятно това ще се окаже практика не само в София, но и в другите големи градове в държавата – че има подобни схеми за услуги между фирми и политици. Въпросът е доколко има политическа воля и решимост да се се стигне до дъното на този скандал, тъй като той не касае само една партия, заяви Любомир Стефанов.  По думите му възможно е информацията за купените на занижени цени луксозни апартаменти да е осветена от извънпарламентарни партии. Не изключвам това да е и вътрешнопартиен саботаж и провокация към Цветанов и Борисов. Лобитата в ГЕРБ са противостоящи и противоборстващи си на доста нива. Това не тайна за никой, включително и за премиера Борисов. От няколко места ще си проличи откъде идват атаките и кой печели от тях – първо, кампанията за европейски избори, и второ, вокалността на всички формации по тази тема – парламентарно и извънпарламентарно представени, коментира Стефанов.  Политическият анализатор заяви, че би искал да види разследване на прокуратурата по темата. Ако по подобен начин като КТБ се развият нещата и прокуратурата по някакъв начин замете наличните доказателства, тогава негативи ще има за всички политически партии, тъй като никой няма да има очи да обясни на гражданите как те, работейки 30-40 години, за да изплатят апартамент от порядъка на 70 квадрата на безумни цени, не могат да получат същите префернциални цени, които едни люде получават и си изплащат апартаментите за две години и половина, каза още Любомир Стефанов.", "date": "2019.03.26", "title": "Политолог: Премиерът ще отиде докрай!"}
{"url": "https://www.faktor.bg/bg/articles/plamen-georgiev-shte-razrovim-vsichko-dokray-koi-litsa-sa-pazaruvali-ot-arteks-i-na-kakvi-tseni", "text": "Изискваме всички документи във връзка с покупко-продажбата на жилища от „Артекс“ три-четири години назад. Това каза председателят на КПКОНПИ Пламен Георгиев пред журналисти в Народното събрание, предаде Агенция „Фокус“.  Той припомни, че комисията извършва проверка на покупките на имоти от Цветан Цветанов, Цецка Цачева, Вежди Рашидов и Ваня Колева.  „Знаете за заместник-министърката на спорта, г-н Цветанов, бившия министър на правосъдието г-жа Цачева и народния представител Вежди Рашидов. Тук идеята е не да претупваме нещата. Ние изискваме въобще всички документи във връзка с покупко-продажбата на жилища от фирма „Артекс“, заяви още Георгиев.  Председателят на КПКОНПИ посочи, че ще се анализира дали има и други лица, които също са купували от тази фирма.  „По този начин ще се направи една всеобхватна проверка, като искаме всички разрешителни, които са издавани на тази фирма. Анализираме всичко, законопректите, които са внесени и които евентуално биха облагодетелствали тази фирма. Искаме да разровим докрай всичко, за да установим въобще кои лица са пазарували от фирма „Артекс“ и на какви цени“, допълни Пламен Георгиев.  \"Нито съм купувал жилище от „Артекс“, нямам нищо общо, нито познавам някой от фирмата\", каза още Пламен Георгиев.  „Атаките срещу нас са силни, но това няма да ни попречи да си свършим работата. Явно не е удобно на някого нашата комисия да работи. Ние няма какво да крием от никого от вас“, посочи още Пламен Георгиев. На въпрос откъде идват атаките, председателят на КПКОНПИ посочи, че най-вероятно от засегнати лица.  „Има над 3 млрд. причини. Имаме запорирани имущества за повече от 3 млрд. Това са искове вече внесени в съда. Отделно имахме редица акции, по които задържахме много лица. Явно не е удобно на някой. Даже излезе абсолютно невярната информация, че аз съм придобил жилище в кв. „Изток“. Никога не съм имал жилище в квартал „Изток“. С чувство за хумор мога да кажа, че на някой му се иска да имам жилище там, но аз просто нямам. За съжаление не мога да си позволя, защото имам дългосрочен кредит. Явно в момента се опитват да замесят имената на всички, да се разрасне скандалът. Обяснявам си го с изборите, които идват. Явно политическата обстановка е сложна, но мен това не ме вълнува. Ние искаме да си свършим работата“, посочи още Георгиев.  Той коментира, че не знае дали в случая с политиците също става въпрос за атаки.  „Всичко е възможно, ние искаме да видим какви са фактите. В крайна сметка току-що сме започнали“, добави още той.  Според него около тази фирма има притеснителни сигнали. „Дали те ще се докажат, ще мога да ви кажа, когато приключим“, обясни още председателят на КПКОНПИ.  На въпрос в какви срокове могат да станат готови проверките Пламен Георгиев посочи: „Дадоха ни 20-дневен срок. Предполагам, че ще се наложи да бъде удължен, защото за нас най-лесно е да претупаме нещата и да направим повърхностни проверки. Идеята е да се свърши един огромен обем от работа. Искаме всички разрешителни, които са дадени от фирма „Артекс“, включително за тази сграда, до която е небостъргач. Искаме всичко да се разрови от игла до конец, за да няма никаква капка съмнения, че сме проверили всичко. Също успоредно ще проверяваме и конфликт на интереси“, посочи още Георгиев.  На въпрос дали и заместник-министърът на енергетиката, който днес подаде оставка, ще бъде обект на проверка, Георгиев посочи, че всеки един ще бъде проверяван. Той се ангажира, че след месец би могъл да даде пресконференция за проверката.", "date": "2019.03.26", "title": "Пламен Георгиев: Ще разровим всичко, свързано с  \"Артекс\""}
{"url": "https://www.faktor.bg/bg/articles/rumyana-arnaudova-s-podrobnosti-za-vcherashnata-spetsaktsiya-v-blagoevgrad", "text": "Розалина Кьосева е задържаният служител при специализираната полицейска акция в Благоевград. Това заяви на брифинг говорителят на главния прокурор Румяна Арнаудова, предаде „Фокус“.  \"Кьосева е разследващ полицай в 1-во РУ – Благоевград. Задържаната е изнасяла поверителна информация към лице, което е криминално проявено. По случая се работи активно от около 4 месеца. Розалина Кьосева е привлечена като обвиняема по 4 престъпления\", разкри още главния прокурор\",  посочи Арнаудова.  Припомняме, че в понеделник се проведе специализирана акция срещу служител на ОДМВР – Благоевград. \"По същество изнасяната информация е била различна, но при всички случаи тя е била служебна тайна, включително и информация за близки и роднини за лица, които са представлявали интерес за криминалния контингент\", разкри още говорителят на главния прокурор. \"През вчерашния ден бе създадена отлична организация между Районна прокуратура – Благоевград, Дирекция „Вътрешна сигурност“ на МВР, местните служители на тази дирекция, както и ОДМВР – Благоевград\", коментира Арнаудова.  Говорителят на главният прокурор уточни, че за същата в рамките на разследването, в което са били използвани и специални разузнавателни средства, са били събрани доказателства за извършени от нея 4 престъпления. \"От около 1 година разполагаме със сигнали за нерегламентирани контактни на разследващ полицай Кьосева, но активно по случая се работи от 4 месеца\", допълни по темата районният прокурор на Благоевград Борислав Ковачки.   По думите му през времето, в което се работи по случая, е било образовано досъдебно производство. „Съответно бяха експлоатирани специални разузнавателни средства, с чиято помощ беше установена престъпна дейност от полицейският служител Розалина Кьосева. Известно ви е, че едно обвинение не може да се базира на специализирани разузнавателни средства, затова в рамките на един кратък период от време бяха разпитани общо 13 свидетели, предстои да бъдат разпитани и други“, каза още районният прокурор Ковачки. Той добави, че към настоящия момент по безспорен и категоричен начин е установена престъпната дейност на полицейският служител. „Затова утре предстои да бъде внесена мярка за определяне на постоянна мярка за неотклонение „Задържане под стража“ по отношение на Кьосева“, добави прокурор Ковачки.", "date": "2019.03.26", "title": "Румяна Арнаудова с подробности за арестуваната полицайка в Благоевград"}
{"url": "https://www.faktor.bg/bg/articles/balgariya-ofitsialno-s-nov-obekt-na-yunesko", "text": "На 27 март в МОСВ официално ще бъде връчен сертификатът за обект на световното наследство на ЮНЕСКО на Дирекцията на Национален парк (ДНП) \"Централен Балкан\". Сертификатът е във връзка с включването на буковите гори в парка като част от сериен европейски обект на световното наследство – \"Старите и първични букови гори на Карпатите и други региони в Европа\", съобщиха от Министерството на околната среда и водите. Зам.-министърът на околната среда и водите Красимир Живков ще връчи официално сертификата на директора на ДНП \"Централен Балкан\" Генчо Илиев. Церемонията е от 11 часа в сградата на МОСВ на бул. \"Мария Луиза\" 22, в зала \"Европа\" (сутерен). Поканени са и представители на осемте общини, в чийто обхват попадат буковите гори – обект на ЮНЕСКО. Обектът е разширен с решение на Комитета за световно наследство на ЮНЕСКО през юли 2017 г. и включва 78 компонента. Те са разположени на територията на 12 европейски държави – Австрия, Албания, Белгия, България, Румъния, Словения, Испания, Италия, Хърватия, Германия, Украйна и Словакия.  България участва в серийния обект с най-представителните букови гори в деветте резервата на територията на Национален парк \"Централен Балкан\" – \"Боатин\", \"Царичина\", \"Козя стена\", \"Стенето\", \"Соколна\", \"Пеещи скали\", \"Стара река\", \"Джендема\" и \"Северен Джендем\".", "date": "2019.03.26", "title": "Буковите гори на Централния Балкан влязоха в ЮНЕСКО"}
{"url": "https://www.faktor.bg/bg/articles/obshtestvo/zakon-i-red/politsiya-presledva-iz-sofiya-bivsh-zatvornik-otkradnal-avtobus", "text": "44-годишен криминално проявен мъж отново е в ареста след кражба на автобус и гонка с полицията, съобщиха от Софийската районна прокуратура. След употреба на алкохол, рецидивистът С.Христов задигнал автобуса от паркинга на сервиза за автомобилни гуми в „Красна поляна”, където започнал работа след излизането си от затвора в края на миналата година. Почерпеният мъж тръгнал с автобуса към „Сточна гара”, като попаднал на патрул на МВР и не се подчинил на подадения сигнал със стоп палка. Последвало преследване по улиците в центъра на София, което приключило в района на румънското посолство малко след полунощ. Там автобусът се блъснал в огражденията между двете платна и водачът му бил задържан. Прокуратурата ще иска постоянен арест за Христов. Работата по случая продължава.", "date": "2019.03.26", "title": "Полиция преследва из София бивш затворник откраднал автобус"}
{"url": "https://www.faktor.bg/bg/articles/petak-13/atakata-s-apartamentite-tragnala-ot-rumyana-bachvarova-i-bivshiya-zam-ministar-na-mvr-filip-gunev", "text": "Атаката срещу Цветан Цветанов е тръгнала от бившия шеф на кабинета на премиера Румяна Бъчварова, която ще бъде новият български посланик в Израел. Пътят до  , който „Свободна Европа” представя като свой партньор в разследването, минава знаково през Филип Гунев. Той е зам.министър на МВР в две служебни правителства - на Марин Райков и Георги Близнашки, и заместник на Румяна Бъчварова във вътрешното министерство при второто правителство на Борисов. Това разкриха пред Faktor.bg източници, запознати със скандала. Всъщност втора седмица за обществото остава пълна мистерия кои лица влизат в страховития „Антикорупционен фонд”, който се е заел да разплита мръсните игри в държавата. А и явно никой не се интересува от тази знакова тема, защото целта е била конкретния отстрел на Цветанов.  Нормално беше неправителствената организация, която претендира за обществено доверие, да освети лицата, които са се заели с отговорната мисия – да борят корупцията. Още повече, че фондът е спечелил доверието на фондация „Америка за България” и е получил огромно финансиране. В медиите като лице свързано с фонда се споменава само името на журналиста Николай Стайков. Кои са другите в екипа обаче няма никаква публична яснота. Полезна информация гражданите не могат да получат и от сайта на неправителствената организация. Той съвсем се вписва в графа  Няма телефон за връзка, не са обявени ръководството на фонда, както и експертите, които ползват при разследванията си. Единствено е посочена електронна поща. За сметка на това от сайта приканват щедро гражданите да им изпращат дарения на обявена банкова сметка, въпреки, че се твърди, че имат финансиране за близо един милион лева, а обществото не знае кои са играчите в организацията. Faktor.bg притежава протокол от заседание на  фондацията от ноември 2018 година. От него става ясно, че председател на съвета е бившият зам. министър на МВР Филип Гунев, а членове са Росен Босев, Илиян Василев и София Разбойникова. На въпросното заседание е освободена Мирослава Петрова като директор на фондацията, а за временно изпълняваща длъжността е избрана Деница Тенчева Роканова-Калдамукова. От въпросния документ става ясно, че предишният изпълнителен директор е отстранен за нарушаване на финансовата дисциплина и неизпълнение на решения. Явно самата антикорупционна организация не е пощадена от далавери и е започнала битката за прочистване в собственото си ръководство. В управителния съвет на фондацията Николай Стайков не присъства, но неофициално в работния екип на фонда се сочи и името на бивш журналист от БНТ, заемал държавен пост във втория кабинет на Борисов. Любопитно е участието на Росен Босев, журналист от „Капитал”, който неофициално се води зет на Румяна Бъчварова. От години той живее на семейни начала с дъщеря и Лора. Филип Гунев е изключително близък с Бъчварова и е продължил контактите си с нея и след оставката на правителството, твърдят източници от МВР. Човек свързан с фондацията сам се е хвалил, че информацията за апартаментите    Предвидливо е пазена, за да бъде избран подходящият момент за атаката. Докато беше министър на МВР Бъчварова живееше с фобията, че предшественикът й Цветан Цветанов и пречи, за да бъде успешен министър и да разгърне потенциала си. Гунев също е бил в хладни отношения с Цветанов, а престоят му в МВР няма с какво да се запомни. За историята Бачварова ще остане като най-слабия шеф на силовото министерство, докарал системата до пълен разпад и подвластност на различни групировки. Няма разумно обяснение и как Бъчварова получи апетитния посланически пост в Израел, но запознати казват, че след като е противник на Цветанов, президентът Радев с удоволствие разписал назначаването й. Докато действат в нелегалност, членовете на „Антикорупционния фонд” трудно могат да претендират за обществено доверие. Освен това няма и отговор на въпроса – защо избраха за старт темата с апартаментите, а мълчат за покупката на ТЕЦ „Варна”, Сараите или за избора са самолетите „Грипен”. При апартаментите разкритията им уцелиха единствено моралния казус, а при другите незабелязани скандали корупцията е в космически измерения.", "date": "2019.03.26", "title": "Атаката с апартаментите тръгнала от Румяна Бъчварова и бившия зам. министър на МВР Филип Гунев"}
{"url": "https://www.faktor.bg/bg/articles/obshtestvo/zakon-i-red/sluzhiteli-na-tsvetan-vasilev-stavali-podstaveni-litsa-v-kuhi-firmi", "text": "Част от служителите на Цветан Василев са ставали подставени лица на фирми, разказа във втората част от разпита си пред спецсъда основният свидетел по делото за източването на КТБ Бисер Лазов и допълни, че така се засвидетелствало доверието към банкера. А той им обяснявал, че това са доверени дружества, които ще донесат печалба. Именно чрез тези фирми били \"превъртани\" пари. А подставените лица не получавали нищо. Една от големите сделки била придобиването на жп завода в София, който бил в ликвидация. Купени били стотици декари земя, а фирмата, през която минала сделката получила добро реноме. С друга фирма пък били купени акции на \"Дунарит\". Наложило се фиктивният й собственик да обяснява пред Финансовото разузнаване, че сделката е стабилна и е финансирана от банка. Така 5-6 години оставало усещането, че финансирането на инвестициите на Василев е нещо, което носи положителни резултати. Лазов каза, цитиран от БНТ, че междувременно се е издигнал и влязъл в надзора на КТБ.", "date": "2019.03.26", "title": "Служители на Цветан Василев ставали подставени лица в кухи фирми"}
{"url": "https://www.faktor.bg/bg/articles/obshtestvo/ulitsata/obshtina-tvarditsa-startira-izpalnenieto-na-proekt-za-sotsialno-ikonomicheska-integratsiya-na-uyazvimi-grupi", "text": "Община Твърдица стартира изпълнението на проект BG05M9OP001-2.018-0025-C01 „Комплексни мерки за социално-икономическа интеграция на уязвими групи от Община Твърдица”, в изпълнение на Административен договор за предоставяне на безвъзмездна финансова помощ по Оперативна програма „Развитие на човешките ресурси” и Оперативна програма „Наука и образование за интелигентен растеж” по процедура чрез директно предоставяне с интегрирано проектно предложение BG05M9OP001-2.018 „Социално-икономическа интеграция на уязвими групи. Интегрирани мерки за подобряване достъпа до образование”-Компонент1.  Основната цел на проекта е да допринесе за подобряване качеството на живот, социалното включване и намаляване на бедността, както и трайната интеграция на най-маргинализираните общности, включително ромите, чрез реализацията на комплексни мерки и прилагането на интегриран подход. Предвижда се да бъдат изпълнявани дейности, включващи подкрепа за подобряване достъпа до заетост, образование, социални и здравни услуги, както и мерки за развитие на местните общности и преодоляването на негативни стереотипи. Проектът се изпълнява в партньорство със Детска градина „Щастливо детство“ гр. Твърдица, Средно училище „Неофит Рилски“ гр. Твърдица, Фондация „Здравето на ромите“ гр. Сливен и Сдружение „Асоциация Интегро“ и е на стойност 702 319.65 лв., от които 472 276.60 лв. по ОП РЧР и 230 043.05 лв. по ОП НОИР. Срокът за изпълнение на дейностите е до 31.12.2020 г.", "date": "2019.03.26", "title": "Община Твърдица стартира изпълнението на проект за социално-икономическа интеграция на уязвими групи"}
{"url": "https://www.faktor.bg/bg/articles/politika/hlyab-i-pasti/gol-ili-avtogol-si-vkara-svobodna-evropa-s-apartamentite-na-tsvetanov", "text": "Интернет изданието „Свободна Европа“ не правеше нищо особено като журналистика от старта си в края на януари до преди няколко дни. Сравнявала съм новините им с тези на останалите медии. Информацията на младия сайт, отключил надеждата на хиляди читатели, съхранили спомена за някогашната слава на Радио „Свободна Европа”, не беше белязана с новинарски ексклузивитет. Интернет е място, където се четат англоезични медии. Все повече българските колеги могат да се похвалят с добър рефлекс, преводачески умения и редакторски нюх кое е ценно за читателите им. Накратко, „Свободна Европа“ изглеждаше на играч, който тупа топката на терена, за Гол ли беше публикуваната информация за апартаментите на Цветан Цветанов? Или автогол. Мога да заложа на второто. И не, че огромна част от медиите и политическата класа не бяха разклатени от изнесеното. Напротив. Според изследвания и политически изказвания, има сериозен потенциал апартамент гейт да нанесе необратими щети на управляващите. Тогава? Иван Бедров и Полина Паунова никога не са крили пристрастията си. Политиците, които те харесват и подкрепят са същите, за които и аз съм гласувала на последните избори. Но, пита се защо марката „Свободна Европа“ се използва като гаранция за добре свършена работа и спазва стандарти за безпристрастност? В национален ефир Тихомир Безлов каза в прав текст, че журналистите от „Свободна Европа“ симпатизират на „Да България“. Пуснали новината за евтината апартаментна сделка на Цветан Цветанов когато ГЕРБ подписал съюз със СДС. По Дарик една от утвърдените журналистки Пролет Велкова задаваше на събеседниците си въпроса „Защо е задържана информацията за данъчната измама на вицепремиера и ако се прави  с оглед предстоящия евровот, не е ли това смущаващо?\" Слушателите и зрителите на национални медии станаха свидетели на  на сюжета със строителната фирма „Артекс“ и парламентарния шеф на ГЕРБ. Стана ясно, че журналистите изменят на професията си, като представят за обективна информация фактология, укривана в джобовете им за удобен момент. Представете си, че докато те уцелят подходящия момент, за да си купят жилище, няколко семейства са принудени да плащат кървави пари на фирма-играч с властта! Който е събирал средства за дом и знае как се затъва в невъзвращаеми кредити, би ме разбрал. Днес вече от фирмата „Артекс“ няма да си закупя нищо, защото вече знам, че тя ме гледа в очите и ме лъже. И в това е провалът на журналистите от възстановената „Свободна Европа“! Те казват, нас ни интересуват рейтингите, процентите, кой ще спечели на предостоящите избори. Пет пари не даваме за вашия дневен ред, който е съставен от закупуването на жилище и всякакви други еснафски простотии! Така ли е? Настина ли гласуването за ГЕРБ, Цветан Цветанов, БСП или \"Да, България\" е от първостепенен порядък, а обратното е глупост и липса на гражданска мотивация! Човек живее първо живота си, после се занимава с избори. В Дания не знаят името на премиера си, защото преди всичко обичат децата си и желаят да ги отгледат в хигиенично жилище. Искам медиите да си вършат работата и да ме осветляват къде има корупция - в училището, в детската градина, при цените на лекарства, при брокерите, от които завися за изгодна продажба и прочие, защото това са моите нужди! Би било добре, за   журналистите от „Свободна Европа” да отговорят на два въпроса: - Защо досега не са публикували информация, която я имат от няколко месеци? - Как ще опровергаят съмненията, че работят за партийните интереси на \"Да, България\" в навечерието на евроизборите? Аз лично ги очаквам, защото ги считам за приятели!", "date": "2019.03.26", "title": "Гол или автогол си вкара „Свободна Европа” с апартаментите на Цветанов?"}
{"url": "https://www.faktor.bg/bg/articles/novini/svyat/nay-vliyatelnata-zhena-vav-vatikana-podade-ostavka-sled-opit-za-pryak-kontrol-ot-mazhete", "text": "Основателката и съставеният изцяло от жени редакционен екип на дамско списание, издавано от Ватикана, подадоха оставка поради, както твърдят, кампания на Светия престол за дискредитирането и поставянето им \"под пряк контрол на мъжете\". Кампанията се засилила, след като те публикували информация за сексуални посегателства над монахини от духовници, предаде Асошиейтед прес. Редакционната колегия на лъскавото месечно списание \"Донне Киеза Мондо\" (\"Жени, Църква, свят\"), издавано заедно с в. \"Осерваторе романо\", обяви напускането си в редакционна статия в броя за 1 април, а също в отворено писмо до папа Франциск, получено и от АП. \"Отказваме се, тъй като сме поставени в обстановка на недоверие и растяща делегитимация\", посочва в статията основателката Лучета Скарафия, която често наричат „феминистката на Ватикана“ или „най-влиятелната жена във Ватикана“. Пред АП тя обясни, че решението е било взето, след като новият редактор на \"Осерваторе\" Андреа Монда ѝ казал по-рано тази година, че ще поеме ръководния пост и в списанието. Лучета Скарафия отбеляза, че Монда размислил, след като редколегията заплашила да подаде оставка, а католическите седмичници, които разпространяват преводни версии на списанието във Франция, Испания и Латинска Америка, я уведомили, че ще прекратят тази дейност. След опитите да ни поставят под контрол, дойдоха и непреките опити да ни делегитимират, налагайки редакционен курс, противоположен на нашия, каза тя. През 2012 г. Лучета Скарафия започнала публикуването на месечна притурка, която се превърнала в самостоятелно издание на Ватикана, трибуна на жените и посветено на въпроси, които вълнуват Католическата църква като цяло. Списанието се ползвало с редакционна независимост, въпреки че се издавало под покровителството на \"Осерваторе\". Лучета Скарафия, преподавател по история и журналистка, вероятно е най-известната жена във Ватикана, заклета феминистка, която при все това се придържаше към официалната доктрина. Тя предизвика голям шум през февруари с разкритията за свещенослужители, вършили сексуални посегателства над монахини, и монахини, направили аборт или родили деца, които не са признати от бащите им. Папа Франциск призна, че свещеници и епископи са извършвали сексуални посегателства срещу монахини Нейната статия накара папа Франциск за първи път да признае, че съществува проблем и да се ангажира, че ще предприеме действия.", "date": "2019.03.26", "title": "Най-влиятелната жена във Ватикана подаде оставка след опит за \"пряк контрол от мъжете\""}
{"url": "https://www.faktor.bg/bg/articles/novini/balgariya/k-karakachanov-1-mlrd-leva-sa-poharcheni-za-integratsiya-na-romite-bez-realni-rezultati", "text": "\"Близо 1 млрд. лева са похарчени по програми за интеграция на ромите за периода 2007-2018 г., без да има реални резултати\", каза вицепремиерът по обществения ред и сигурността и министър на отбраната Красимир Каракачанов на кръгла маса във връзка с концепцията за интеграция на ромите в Гранитната зала на Министерския съвет, цитиран от Дарик нюз. Вицепремиерът заяви, че за периода 2007-2018 г. подобни програми са получили пряко финансиране от държавния бюджет в размер на 196 665 245 лв.  \"От външно финансиране по оперативни и други програми са били похарчени 618 844 784 лв.\", посочи Каракачанов.  Това не е било пълната информация, защото нямало единна статистика. Той пресметна, че тези над 815 млн. лева са били изразходвани от около 500 ромски неправителствени организации, като много от тях са били регистрирани, само за да реализират дадена програма, след което са били съдебно заличавани. \"Това показва, че всъщност намерението не е било да се свърши нещо реално, а да се усвоят едни пари\", изтъкна Красимир Каракачанов. \"Няма данни и за това колко пари са изхрачени за административен капацитет\", добави вицепремиерът.  По негови данни приблизително около 500 служители в различни структури от държавната администрация са ангажирани по тези въпроси.  По думите му, ако се изчисли и тяхната минимална работна заплата, това означава, че около 5 млн. лева се дават и за заплати и осигуровки на тези служители.  \"Към момента само това, което можахме да съберем, е около 1 млрд. лева. Резултат, равен на нула лева и нула стотинки\", допълни Каракачанов. Вицепремиерът съобщи, че в концепцията се предлагат мерки, насочени към държавните органи, за повишаване на ефективността на контрола върху предоставяне на детските надбавки, включително и в натура.  \"Идеята на концепцията е да постави акцент върху социализацията на ромското население и приобщаването им към общоприетите стандарти за живот в обществото, както към водене на един живот, съобразен със законовите норми в Република България\", коментира министър Каракачанов. Концепцията ще бъде внесена за разглеждане в Министерския съвет най-късно в понеделник, информира вицепремиерът Каракачанов.", "date": "2019.03.26", "title": "К. Каракачанов: 1 млрд. лева са похарчени за интеграция на ромите без реални резултати"}
{"url": "https://www.faktor.bg/bg/articles/kremal-sasht-da-sprat-da-tormozyat-naroda-na-venetsuela-sas-sanktsii", "text": "Съединените щати би трябвало да спрат да тормозят народа на Венецуела със санкции. Това написа във вторник на нейната страница в социалната мрежа „Фейсбук“ официалният представител на руското външно министерство Мария Захарова, цитирана от TACC. По-рано американският съветник по националната сигурност Джон Болтън написа на своята страница в социалната мрежа „Туитър“, че Русия \"вместо да изпраща ядрени бомбардировачи и специални сили, за да помогне на един корумпиран диктатор, трябва да работи заедно с международната общност във Венецуела \", за да подкрепят хората в страната, предавда \"Фокус\". Той отбеляза, че Вашингтон няма да толерира \"враждебни чуждестранни военни сили, които възпрепятстват постигането на целите на демокрацията, сигурността и върховенството на закона в Западното полукълбо\". „Бих искал да напомня на Джон Болтън: ако една голяма страна в Западното полукълбо спре да налага санкции на народа на Венецуела, а втората страна в Източнато полукълбо и редица международни банкови структури разблокитрат милиарди венецуелски средства в техните сметки, тогава самите венецуелци ще могат да купуват лекарства и храни без помощта на „добрия Вашингтон“. Мерките предприети, „от чичо Сам“, причиняват историческо лошо храносмилане в района“ - каза Захарова. Първо,„ колективните строители на демокрацията и защитниците на върховенството на закона ”отнеха 30 милиарда долара от Каракас, наложиха санкции и сега подхвърлят витаминчета“- добави дипломат.", "date": "2019.03.26", "title": "Кремъл: САЩ да спрат да тормозят народа на Венецуела със санкции"}
{"url": "https://www.faktor.bg/bg/articles/novini/svyat/zimno-ili-lyatno-izbirame-chasovo-vreme-do-1-april-dogodina", "text": "Спираме да въртим стрелките на часовника, решиха евродепутатите.  Масовото време в Европа ще е лятното, а тези, които предпочетат да останат в зимното ще сменят времето за последно в края на 2021 година.   ЕП прие да няма смяна на часовото време. Всички държави, които искат да адаптират в законодателството си по-масовото сред европейските страни решението - да останат в летния часови пояс, ще спрат да сменят стрелките на часовниците си от март 2021 година.    За всички, не само за транспортния сектор, ще е повече от полезно да спрем смяната на времето. Липсата на сън се отразява на безопасността на пътя, това заплашва всички. Транспортът на стоки в ЕС трябва да се съобразява с тези промени, това е тежко за администриране. Ето затова – елиминирайте смяната на времето, призова Карима Дели от ЕСА, Групата на Зелените в ЕП. \"Аз призовавам всички колеги да върнем стрелките с един час назад. Това ще значи спестявания за хората, за моите избиратели – италианците , 250 000 евро на година, които може да се инвестират в по-важни пера\", подчерта пък Анджело Шока от Прогресивния Алианс на социалистите и демократите. До 1 април догодина държавите в общността трябва да съобщят на Европейската комисия в кой часови пояс избират да бъдат занапред. Предвижда се дотогава да приключи съгласуването между съседните държави, обявили предварително, че желаят да останат в един и същи часови пояс. Евроделегатите все пак напомнят на всички държави да бъдат сговорчиви със съседите си, когато решават къде ще се разположат във времето, за да няма проблеми в комуникацията между тях и в целия единен пазар на ЕС. Нагласите у нас показаха, че хората също са за лятно часово време, а какво ще е окончателното решение на България, ще разберем най-късно през април 2020-а.", "date": "2019.03.26", "title": "Зимно или лятно - избираме часово време до 1 април догодина"}
{"url": "https://www.faktor.bg/bg/articles/novini/svyat/maykal-hezaltayn-tereza-mey-na-praktika-e-izvan-igrata", "text": "Brexit е най-голямата мирновременна криза, пред която сме се изправяли, а Brexit без сделка може да предизвика извънредна ситуация в държавата. Дълбочината и мащабът на разделенията и крехкото мнозинство в подкрепа на напускане на Европейския съюз означават, че най-разумната стъпка би била да се отложи решението, да се завършат преговорите и тогава да се произведе референдум. За съжаление този вариант е неизпълним. Това обяви в авторски анализ за \"Гардиън\" Майкъл Хезълтайн, бивш вицепремиер от Консервативната партия, цитиран от БТА. И добавя, че именно в следващата фаза на преговорите ще бъдат избистрени детайлите около бъдещите отношения на Великобритания с ЕС. В зависимост от онова, което се случи на тези преговори, може фактически да няма промяна на настоящия ни статут, а в такъв случай какъв е смисълът от напускането? Или, което е много по-вероятно, привържениците на Brexit  ще поискат значителни промени, които да отразяват собствените им възгледи - виждания, които ще ужасят и изплашат по-голяма част от избирателите, когато те осъзнаят мащабите на това, което се случва. Всъщност поддръжниците на Brexit  искат да разрушат по-голяма част от онова, което смятаме за опора на цивилизования живот в съвременния свят. Произвеждане на референдум сега поне ще даде възможност на хората да реагират на осъзнаването, че лесните и лековати обещания от преди три години са се изпарили, смята Хезълтайн. Сумата от допълнителни 350 милиона лири на седмица за Националното здравеопазване се превърна в 39 милиарда лири като цена на Brexit,  а всяко пени от тях ще бъдат заеми, взети от сегашната политическа върхушка, но ще бъде изплащано от младото поколение, идващо след тях. Самият аз съм против всички предлагани компромиси, от варианта \"Норвегия плюс\" до оставане в Общия пазар 2.0 и споразумение, подобно на това на ЕС с Канада, обявява ексвицепремиерът. По един или друг начин те ще ни направят втора категория граждани във втора категория държава. Депутатите правилно отхвърлиха заплахата от Brexit  без сделка, което предотвратява катастрофален вариант. Всички други варианти и половинчати решения не устройват никого. Само нов референдум ще ни даде шанса да останем в ЕС и да продължим курса, който следвахме толкова успешно през последните 50 години. Както казах на протестиращите миналата събота на демонстрацията в Лондон, отхвърлям с презрение нашия имидж на остров, обвит в националния флаг, възхвален в прочутата фраза, вдъхновила мнозина със смелия дух на Уинстън Чърчил през 1940: \"Много добре, сами сме\". Аз съм свидетел на това. Видях как армията ни се изтегля, как градовете ни са бомбардирани, конвоите ни потопявани. Чърчил направи всичко по силите си да излезе от тази изолация. Да останем сами никога не е било надеждата или желанието на Чърчил: това бе страхът му. Сега се връщам назад в годините : 70 години мир в Европа, 50 години партньорство между Великобритания и останалата част от ЕС. Фашистите са изчезнали от Испания и Португалия, полковниците - от Гърция. Сега имаме 28 демокрации, работещи заедно на основата на споделен суверенитет, които постигат много повече от онова, което бихме постигнали поотделно. Не забравяйте, че именно спомените от войната в Европа положиха основите на днешния ЕС.   Маргарет Тачър би била ужасена да види Великобритания изключена от европейската общност. Тереза Мей се втурна през Ламанша миналата седмица, единствено за да бъде изключена от срещата на бившите ни партньори и да се изправи пред избора на по-малкото зло. Ето какво направиха със страната ни привържениците на Brexit : национално унижение, произведено във Великобритания, произведено от Brexit. Великобритания не може да избяга от днешните глобални реалности, от един все по-малък свят, заплашен от тероризъм, международно избягване на данъци, гигантски корпорации, суперсили, масова имиграция, от възхода на крайната десница, климатичните промени и цял куп други опасности. Наш дълг е да им противодействаме, като се опрем на нашите постижения в областта на мира и сигурността, които ЕС ни е дал, да запазим търговските си връзки, където е належащо и да запазим мястото си в центъра на световната сцена. Носим отговорността да оставим и предадем на младото поколение страна, която е по-богата, по-силна и сигурна, отколкото сме я наследили. Да направим това в партньорство с Европа е наша съдба, а не да се потопим в самотния свят и заблудата, която ни предлага Доналд Тръмп като лесен изход. Камарата на общините е разделена и това отразява, случващото се във всяко селце, всяко градче и във всеки голям град във Великобритания. Но депутатите все още могат да си свършат работата и мнозина от тях ще го сторят въпреки своята партийна лоялност. Те ще направят това, което смятат за правилно. Сега те носят още по-голяма отговорност да го сторят, защото с Тереза Мей на практика е свършено. Тя остава лидер само на думи, именно защото вече няма контрол върху събитията. Аз съм скептичен към това да се \"сменя коня\" по време на състезание, а състезанието за лидер на торите ще бъде още едно голямо безумие, но такива са реалностите, заключава Хезълтайн.", "date": "2019.03.26", "title": "Майкъл Хезълтайн: Тереза Мей на практика е извън играта"}
{"url": "https://www.faktor.bg/bg/articles/vetrove-sas-100-km/ch-razprostranyavat-ogromni-pozhari-v-severna-italiya", "text": "Огромни пожари бушуват в Северна Италия край Торино и Генуа. В Генуа ветрове със скорост от 100 километра в час разпалват огъня, който обхваща бързо много хектари със суха растителност. Лошото време пречи на хеликоптери да се включат в потушаването на пламъците. Училищата в района остават затворени, а 50 семейства са евакуирани. Пожари избухнаха и на 45 километра от Торино, но там пожарникарите успяха бързо да ги потушат.", "date": "2019.03.26", "title": "Бедствие в Италия: Ветрове със 100 км/час разпалват огъня на незапомнен пожар"}
{"url": "https://www.faktor.bg/bg/articles/bozhidar-lukarski-nikoy-ot-gerb-ne-tryabvashe-da-si-podava-ostavkata", "text": "Никой от ГЕРБ не трябваше да си подава оставката заради сделките на властта, но това беше решение на Борисов. Това заяви пред bTV Радио бившият лидер на СДС Божидар Лукарски. Той цитира старата поговорка: \"Каквото за всички, това и за гол Хасан. С какво е по-различен Цветан Цветанов от Цецка Цачева. Щом се иска нейната оставка, тогава идва въпросът защо не се иска оставката на Цветанов\". Бившият председател на СДС каза, че друг въпрос е дали изобщо е трябвало да се искат оставки. Припомняме, преди дни, след като ГЕРБ и СДС обявиха, че ще имат обща листа за предстоящите избори за Европейски парламент, бившият лидер на синята партия Божидар Лукарски поиска оставката на приемника си Румен Христов. Днес Лукарски обясни, че е бил предизвикан от начина, по който този съюз е бил оповестен без темата да е обсъдена в рамките на СДС. \"За г-н Борисов е ясно, че одобрява за себе си такава коалиция и това е достатъчно, но за нас като седесари е унизително\", каза бившият лидер на СДС. Според него от коалицията с ГЕРБ СДС ще оцелее по този начин, но може да се стигне и до претопяването на съюза.  \"Не е просто въпрос на оцеляване, а е въпрос на принципност - къде и как се позиционираш в политическото пространство. И това ще бъде оценено от избирателите, които не харесват ГЕРБ\", допълни бившият лидер на СДС. Според бившия син лидер не е изключено независимо от резултатите на изборите, ГЕРБ да обвини СДС за получената от избирателите подкрепа. Припомняме, на 19 март стана ясно, че вторият в ГЕРБ Цветан Цветанов се е сдобил с нов имот в елитния столичен квартал \"Изток\" на емблематичната улица \"Латинка\". Новият дом е срещу разменени два други имота, станали собственост на фирма \"Артекс\" само няколко часа. Веднага след това те са били продадени на бившия IT специалист на ГЕРБ и участник в предизборния щаб на партията Симеон Велков, съобщи \"Свободна Европа\". Ден по-късно от прокуратурата обещаха, че ще направят проверка на сделката с апартаментите и новия имот на зам.-председателя на ГЕРБ Цветан Цветанов. Заричането бе от говорителя на главния прокурор Румяна Арнаудова пред журналисти, но и тя призна, че проверката все още не е възложена и по нея не се работи. След като се разбра за новата придобивка на Цветанов, се оказа, че той има добра компания от хора във властта, които са закупили домовете си на преференциални цени. По-рано през деня премиерът прие оставките на двамата зам.-министри - Красимир Първанов от министерството на енергетиката и Ваня Колева от ведомството на спорта.", "date": "2019.03.26", "title": "Лукарски с философски въпрос:  С какво е по-различен Цветанов от Цецка Цачева?"}
{"url": "https://www.faktor.bg/bg/articles/novini/balgariya/svetoslav-malinov-za-paketa-mobilnost-ima-protsedurni-hvatki-i-tryabva-da-gi-izpolzvame", "text": "Имах злощастието моят самолет от София за Франкфурт да закъснее. Имаше много сериозен проблем на летището във Франкфурт. Това е. Няма какво повече да обяснявям. Изключително съжалявам, защото аз винаги съм гласувал \"против\" пакета \"Мобилност\" и винаги съм заявявал, че той не трябва да бъде приеман. Това каза в предаването \"Плюс минус\" по Нова телевизия евродепутатът Светослав Малинов, който обясни защо не е гласувал срещу пакет \"Мобилност\" вчера. \"Преди малко имахме среща, но не искам да разкривам всичките ни стъпки. В никакъв случай нещата не са приключили. Подготвели сме хиляди поправки и трябва да си свършим работата утре. Има безкрайно много процедурни хватки и трябва да ги използваме. Вътре в пакет \"Мобилност\" има много ценни неща, но има и неща, които са насочени директно срещу нас българите, румънците и балтийците. Ние се борим срещу тези клаузи, защото те ще нарушат нашата конкурентноспособност. Пак ще повторя, че в пакета има хубави неща, но се атакува и един изключително успешен български бизнес. За това разбирам нашите превозвачи, които ще протестират. Винаги съм заявявал, че този пакет, в този му вид не трябва да се приема\", категоричен беше Малинов.", "date": "2019.03.26", "title": "Светослав Малинов за пакета \"Мобилност\": Има процедурни хватки  и трябва да ги използваме"}
{"url": "https://www.faktor.bg/bg/articles/zapochvat-sondazhite-za-petrol-v-moreto-na-burgas", "text": "75 000 бapeлa днeвнo e пpoгнoзният пoтeнциaл нa \"Блoĸ 1-14 Xaн Kyбpaт\", a шaнcът зa oтĸpивaнe нa пeтpoл и пpиpoдeн гaз в тaзи чacт нa Чepнo мope e eднo ĸъм пeт, cтaнa яcнo пo вpeмe нa пpecĸoнфepeнция нa бpитaнcĸaтa ĸoмпaния Ѕhеll в Coфия. Цифpитe ca бaзиpaни нa иcтopичecĸи дaнни oт пoдoбни пpoeĸти пo cвeтa. Зaeднo c aвcтpaлийcĸaтa Wооdѕіdе и иcпaнcĸaтa Rерѕоl, тe зaпoчвaт пpoyчвaтeлeн coндaж нa блoĸa, ĸoйтo ce нaмиpa нa oĸoлo 117 ĸм oт Бypгac, нa 1 aпpил т.г., пише money.bg Πpoyчвaтeлният coндaж щe пpoдължи тpи мeceцa. A дaли и ĸoлĸo зaлeжи ce нaмиpaт тaм, щe cтaнe в пepиoд дo нaй-мнoгo eднa гoдинa cлeд ĸpaя нa пpoцeдypaтa, oбяcни Aлeĸcaндъp Keйĸc, pъĸoвoдитeл нa пpoyчвaтeлнитe дeйнocти в Ѕhеll зa Бългapия. 30 000 paбoтни мecтa и $26 милиapдa зa xaзнaтa нocят чepнoмopcĸитe гaзoви нaxoдищa в Pyмъния Te щe дoбaвят $71,3 милиapдa ĸъм бpyтния вътpeшeн пpoдyĸт нa cтpaнaтa дo 2040 Coндaжът щe бъдe извъpшeн c плaвaтeлния cъд Nоblе Glоbеtrоttеr ІІ, ĸoйтo вeчe e изпoлзвaн тpи пъти в блoĸa \"Xaн Acпapyx\" oт ĸoмпaниитe Тоtаl и Rерѕоl. Haeмът нa ĸopaбa e пoнe $275 000 днeвнo. B пpoцeca щe yчacтвaт 250 дyши, ĸaтo чacт ca бългapcĸи cпeциaлиcти. Coндaжнитe oпepaции щe ce извъpшвaт нa дълбoчинa oт 1 500 мeтpa и 2 500 м пoд мopcĸoтo дънo. Keйc пocoчи oщe, чe инвecтициятa нa ĸoмпaниятa щe бъдe в paзмep нa мeждy $50 милиoнa и $150 милиoнa, a пoдгoтoвĸaтa e пpoдължилa цeли 18 мeceцa. Cлeд aнaлиз нa peзyлтaтитe, ĸoмпaниятa щe тpябвa дa peши дaли имa дocтaтъчнo пeтpoл, зa дa oпpaвдae пo-нaтaтъшнa инвecтиция в paзpaбoтĸaтa мy. Aĸo тoй e ycпeшeн, ĸoмпaниятa щe нaпpaви oцeнĸa ĸoлĸo въглeвoдopoди имa, cлeд ĸoeтo щe пocлeдвaт нoви coндaжи, ĸoитo ca oцeнъчни. Aĸo и тe пoтвъpдят, чe имa дocтaтъчнo зaлeжи, ĸoитo ca нaд тъpгoвcĸия пpaг, пocтaвeн oт Ѕhеll, бpитaнcĸaтa ĸoмпaния щe тpябвa дa взeмe инвecтициoннo peшeниe зa paзpaбoтĸa. Oт ĸoмпaниятa нe oтxвъpлиxa възмoжнocттa зa втopи coндaж нa дpyгa лoĸaция, aĸo тoзи ce oĸaжe нeycпeшeн. Πoдoбнo peшeниe oбaчe вce oщe нe e взeтo. Πpи пoдoбни ĸлaдeнци пo cвeтa, ĸaпaцитeтът oбиĸнoвeнo e в paзмep нa oĸoлo 75 000 бapeлa днeвнo, зaяви oщe тoй. Дo извaждaнeтo нa пъpвитe бapeли oбaчe щe минe дocтa вpeмe - мeждy 6 и 10 гoдини oт oтĸpитиeтo. Блокът \"Xaн Kyбpaт\" се простира на площ от 6 893 кв. км и ce нaмиpa в южнaтa чacт нa бългapcĸата черноморска акватория. Πpeди 2017 г. тoй нoceшe имeтo \"Cилиcтap\".", "date": "2019.03.26", "title": "Започват сондажите за петрол в морето на Бургас"}
{"url": "https://www.faktor.bg/bg/articles/biser-lazov-po-deloto-ktb-tsvetan-vasilev-prevezhdashe-mesechno-po-25-000-lv-na-ivan-kostov", "text": "Цветан Василев ми разпореди да намеря начин и да превеждам всеки месец на фирма на Иван Костов по 25 000 лева. Това каза пред специализирания съд основният свидетел по делото КТБ Бисер Лазов, съобщава \"24 часа\". Неговият разпит е първи и започна днес около 10 часа. Самият Лазов обясни, че преди да отговаря на въпроси на прокуратурата и адвокатите, ще направи обстойно изложение. Той започна изложението още от 1994 и 1995 година, когато работел в ЦКБ и там се срещнал с Цветан Василев. Първоначално Василев е ръководел фирмата Финаес, впоследствие е започнал работа в ЦКБ, като на един обяд Василев го поканил да започне да работи в неговата фирма, която фиктивно се ръководела от друг човек. Според Цветан Василев една банка, за да съществува, трябвало да има лоби. Така, когато бил поканен през 2000 г. в малката тогава КТБ за изпълнителен директор, веднага било направено дарение на фондация \"Демокрация\". Бисер Лазов виждал много пъти Иван Костов при Цветан Василев. Веднъж Василев извикал Лазов да почака на кръстовището на бул. \"Пушкин\" и \"Борис Трети\". Спуснали се по локалното в посока \"Пирогов\" към сграда на бул. \"Цар Борис Трети\" и спрели, за да я огледат. Там дошла и дъщерята на Иван Костов Мина.  \"Гледахме сградата и Василев се ангажира негови дружества да напълнят сградата\", посочи Лазов. Това станало през 2010 г., а в 2013 г. тя вече била пълна с офиси. Очаквайте подробности.", "date": "2019.03.26", "title": "Основният свидетел по делото \"КТБ\": Цветан Василев превеждаше месечно по 25 000 лв. на Иван Костов"}
{"url": "https://www.faktor.bg/bg/articles/razpitvat-biser-lazov-parviyat-svidetel-po-deloto-ktb", "text": "Днес в специализирания съд се очаква да се яви основният свидетел на прокуратурата по „Делото КТБ“ Бисер Лазов. Заседанието е насрочено за 10 часа, а основният въпрос е дали ще се яви Лазов. Предишните две заседания се провалиха, защото четирима от свидетелите не се появиха в съдебната зала. По искане на защитата първите разпитвани трябваше да бъдат Николай Орешаров, Валери Карадачки, Теодора Танева и Емил Галов. Въпреки големите усилия, няколко пъти бе променен закона дори,  делото все още не може да започне същество защото свидетелите не се явяват. Най-важният въпрос е дали ще се яви Лазов. Липсата ,не на един , а на четирима свидетели разгневи съдия Вирджиния Петрова и тя се разпореди в залата да бъде призован Бисер Лазов.  От юни 2014 година, когато беше затворена Корпоративна търговска банка Лазов е разпитван над 30 пъти само по това дело. По негови показания има над 50 производства. 7 души, също свидетели по това дела, са в ареста от месеци, отново по показания  и занесени материали от Лазов. Въпреки обема на материалите и показанията,  съдия Петрова насрочи само един ден през този месец, в който да се започне с  изслушването и отговорите на въпроси от Бисер Лазов. Припомняме, че по заведеното от Цветан Василев дело за клевета срещу Лазов и негови доверени хора той и приближените му многократно не бяха откривани и нито веднъж не се явиха в съда. Както знаете делото бе прекратено по давност, след като месеци наред специализираният съд не предостави поисканите материали, намиращи се в папките на „Делото КТБ“.", "date": "2019.03.26", "title": "Разпитват Бисер Лазов, основен свидетел на прокуратурата по делото \"КТБ\""}
{"url": "https://www.faktor.bg/bg/articles/skandal-v-novi-pazar-myuftiystvoto-zatvarya-magazin-zashtoto-predlaga-svinsko-i-alkohol", "text": "Хранителен магазин с десетки клиенти в Нови пазар е пред затваряне заради това, че продава свинско месо и алкохол. Търговският обект се намира на терен, собственост на мюфтийството. В съседство е построена джамия. Собственик на търговския обект е Анка Тодорова. Тя е получила терена от община Нови пазар преди 27 г. и плаща наем. Поискала да го купи преди години, но кметът ѝ казал, че не може да ѝ го продаде, защото е отреден за зелени площи. След време обаче общината продава голям парцел, в който е и магазина на Тодорова, на мюфтийството. Жената преподписва договор с мюфтийството, признава, че не го е прочело внимателно. Оказва се, че в т. 10 пише, че няма право да продава свинско и алкохол. Тя спира продажбата на алкохол, но не може да си позволи да спре месото и колбасите от свинско. В началото на тази година получава нотариална покана да освободи терена. От мюфтийството в Шумен потвърдиха за БТВ, че причината да поискат затваряне на магазина е продажбата на алкохол и свинско, които са забранени по канон за мюсюлманите. В Нови пазар е открита подписка в защита на магазина на Анка Тодорова, вече са събрани над 600 подписа. Местните жители настояват общината да се намеси в нейна защита.", "date": "2019.03.26", "title": "Скандал в Нови Пазар: Мюфтийството затваря магазин, защото предлага свинско и алкохол"}
{"url": "https://www.faktor.bg/bg/articles/miroslav-nenkov-1", "text": "Проблемът със заплащането на медицинския персонал е заложен, когато някой \"гений\" е направил болниците търговски дружества както са книжарниците и бакалиите. Това каза в сутрешния блок на Нова ТВ бившият служебен министър на здравеопазването Мирослав Ненков. Директорът формира заплатите на персонала по два начина – основна заплата и клинична пътека. В клиничната пътека никъде не пише, че част от парите са за заплати, добави Ненков. Докато за здравеопазването се говори като за медицинска услуга, така ще бъде. Услуга е да ти измият стъклата на колата. Да ти спрат кръвотечението и да не умреш не е услуга, посочи той. В милиардите за здравеопазване са се вгледали едни нечисти очи. Това не са човешки очи, това са дяволски очи, каза още Мирослав Ненков но отказа конкретно да ги персонифицира.", "date": "2019.03.26", "title": "Мирослав Ненков: Докато говорим за здравеопазването като за медицински услуги, няма да се оправим"}
{"url": "https://www.faktor.bg/bg/articles/prokuraturata-iska-minyu-staykov-v-aresta", "text": "Специализираната прокуратура протестира решението на магистратите от първата съдебна инстанция, които измениха мярката за неотклонение на алкохолния бос Миню Стайков. Миналата седмица съдът пусна от ареста обвинияемия срещу рекордната парична гаранция от 500 000 лв. Причината – влошеното му здравословно състояние. Днес Стайков чака окончателното решение от Специализирания апелативен съд, който ще реши дали той ще остане зад решетките, където е от септември миналата година, или ще излезе на свобода срещу парична гаранция. Стайков, синът му Стайко Стайков и още няколко души са обвинени за участие в организирана престъпна група за производството на цигари в нелегални фабрики, разпространявани след това на \"черния\" пазар. Обвинения има и за пране на пари, както и за данъчни измами. Стайко Стайков се появи след дълго издирване в началото на тази година с твърдението, че е бил отвлечен. В крайна сметка той беше оставен под „домашен арест“, както баща си и той е с влошено здраве.", "date": "2019.03.26", "title": "Прокуратурата иска Миню Стайков в ареста"}
{"url": "https://www.faktor.bg/bg/articles/na-kalotina-zaloviha-patnik-s-3-kg-kokain", "text": "Земетресение е регистрирано в района на Благоевград в нощта срещу вторник. Това съобщават от Геофизичния институт при БАН. Силата на труса е била 2.8 по скалата на Рихтер на дълбочина 15 километра. Няма информация да е било усетено от хората в района.", "date": "2019.03.26", "title": "Земетресение в района на Благоевград"}
{"url": "https://www.faktor.bg/bg/articles/upravitelyat-na-noi-uspokoyava", "text": "Управителят на НОИ Ивайло Иванов очаква в кратки срокове да е факт обещаната от управляващите законодателна промяна, за да няма ощетени от новата пенсионна формула. Това не означава, че хората, които чакат пенсия, ще я получат със забавяне. Пред БНР той обясни какво трябва да знаят и какво да правят бъдещите пенсионери, за да получат по-благоприятен размер на пенсията си. „Хората, които са подали от 1 януари документи за пенсиониране и очакват да получат пенсия, ако не са доволни, ще могат еднократно в 6-месечен срок да подадат такива документи и да им се преизчисли наново пенсията“. По думите му над 60% от лицата ще получат по-добри условия за пенсиониране по новата формула. Тази формула отчита изцяло приноса на лицата в осигурителната система, посочи той в интервю за предаването „Нещо повече“. Иванов обясни гратисния период до 2023 г. (бел.ред. до тогава хората ще могат сами да избират дали пенсията им да се изчисли по новата или старата формула) с 3-годишната бюджетна финансова прогноза: „Ако тогава все още има интерес, тази мярка също може да бъде преразгледана – ако някои хора имат претенции за по-дълъг срок“. Управителят на НОИ посочи какво сочат анализите на институцията. „Има единични случаи на лица, които в годините преди 1997 г. са получавали изключително високи доходи и само за 3 години може да доведе до това, че старата формула да е по-изгодна икономически, за да получават по-висока пенсия. Има лица, които имат 3 години, в които например са получавали в пъти по-голямо възнаграждение от средното за страната – когато имаме такива случаи и те се заложат във формулата, може да се получи така, че лицата да получават по-големи възнаграждения“. „Нямам основания да считам, че и в други поделения на НОИ имаме подобни проблеми като в Силистра“, каза още Ивайло Иванов. За период от около 3 години са подадени 200 сигнала до правоохранителните органи. По думите на управителя на НОИ, тези пенсии не са отпуснати, защото се очаква окончателното произнасяне на компетентните органи. „Не е толкова лесно да се излъже НОИ, но има не малко такива опити“, посочи Иванов. Разходите за болнични нарастват, отчете още той и добави: „За първите 2 месеца сме изплатили близо 20 млн. лв. повече сравнено със същия период на миналата година. Не искаме да прибързваме със заключението, че това се дължи само на увеличаването на неистински болнични. Тази година имаше много силна грипна епидемия – ние отчитаме и този момент. Нашите функции по отношение на болничните са доста ограничени“. За миналата година похарчената сума за болнични е 550 млн. Заложените тази година са около 600 млн., каза Ивайло Иванов. Според него всички трябва да участват в процеса за ограничаване на болничните листове. В момента и бизнесът не е доволен от това, което се случва, отбеляза той.", "date": "2019.03.26", "title": "Шефът на НОИ: Над 60% от хората ще получат по-добри условия за пенсии при новата формула"}
{"url": "https://www.faktor.bg/bg/articles/novini/svyat/izdirvana-za-vrazki-s-feto-turkinya-e-zalovena-pri-opit-da-premine-nelegalno-v-balgariya", "text": "Издирвана от турската полиция за връзки с ФЕТО – организацията на Фетхуллах Гюлен, турска гражданка е била заловена при опит да премине нелегално в България, предаде БТА. Властите в Одрин съобщиха, че Сюмейра Даг е била заловена с мъж, с когото има религиозен брак, и двамата заедно възнамерявали да избягат в България. 27-годишната туркиня се укривала близо една година. Преди това тя била университетска преподавателка в град Болу. Жената била засечена при разследването на турските власти във връзка с осуетения опит за преврат, че използва комуникационната система на хората на ФЕТО БайЛок, и била включена в списъка на издирваните от полицията хора. Смята се, че мобилното приложение БайЛок е използвано за подготовката и реализирането на опита за преврат на 15 юли 2016 г. Бегълците били заловени от екипи на жандармерията, на които е поверена охраната на границата с България. Двамата са поставени под арест. Междувременно турските медии обръщат внимание на посещението в България на главния прокурор на Турция Мехмет Акарджа. Изданията очакват прокурорът да настоява пред българските власти за екстрадирането на заподозрени за връзки с мрежата ФЕТО. Според турските власти две училища в София са свързани с мрежата на Гюлен и отдавна настояват за тяхното закриване.", "date": "2019.03.26", "title": "Издирвана за връзки с ФЕТО туркиня е заловена при опит да премине нелегално в България"}
{"url": "https://www.faktor.bg/bg/articles/revizoro-bez-tsvetanov-v-parlamenta-shte-bade-mnogo-po-trudno", "text": "При всички случаи ще бъде трудно без Цветан Цветанов – факт е, че благодарение на него се осъществява кворумът. Това каза пред журналисти народният представител от ПГ на „Обединени патриоти“ Емил Димитров.  „За да го има кворумът, заслугата на Цветанов не е малка. Без него ще бъде много по-трудно. Не съм сигурен дали ще има друга фигура, която, излъчена от големия коалиционен партньор, така да може да комуникира с всички политически сили“, допълни Димитров, който е депутат от гражданската квота на ОП.  На въпрос дали кабинетът е стабилен, Димитров отговори: „Какво му е да е нестабилен? Има си министър временно изпълняващ на правосъдието. Това е проблем, който ГЕРБ трябва да решат“.  „Не знам какви са цените, но когато човек живее 9 години в София, е хубаво да има апартамент. Щом са тези цените, да си носи отговорността“, допълни Димитров.", "date": "2019.03.26", "title": "Ревизоро: Без Цветанов в парламента ще бъде много по-трудно"}
{"url": "https://www.faktor.bg/bg/articles/novini/svyat/osaden-italianski-lyav-ekstremist-prizna-4-politicheski-ubiystva-prez-70-te", "text": "Италиански ляв екстремист, който излежава доживотна присъда, след като се укриваше в продължение на 40 години, за първи път призна, че е извършил четири политически убийства през 70-те години на миналия век и се извини на семействата на жертвите, предаде ДПА. Чезаре Батисти, който преди повече от 20 години бе осъден задочно от италиански съд за убийствата, каза, че се чувства дълбоко потиснат за цялата болка, която е причинил. 64-годишният сега италианец е членувал в крайнолявата терористична групировка Въоръжени пролетарии за комунизъм. Арестуван през 1979 г., той бяга от затвора две години по-късно и се укрива дълго време в Мексико и Франция, преди да избяга в Бразилия през 2004 г., припомня ДПА. Във Франция Батисти започна да пише криминални романи и се движи в леви интелектуални кръгове. Терористът премина в нелегалност и в Бразилия през декември, след като новоизбраният десен президент Жаир Болсонаро обеща да го екстрадира в Италия. През януари Батисти бе арестуван в Боливия. След като левият екстремист призна за убийствата, Болсонаро коментира в Twitter, че екстрадицията е била \"послание към света: повече няма да бъдем раят за бандитите\". Италианският министър на вътрешните работи Матео Салвини, който е лидер на крайнодясната партия \"Лига\", каза, че очаква извинение от \"тези псевдоинтелектуалци, които толкова много години прикриваха, защитаваха и глезеха Батисти\". През 80-те години на 20-и век тогавашният френски президент социалист Франсоа Митеран имаше търкания с правителството в Рим, тъй като даваше убежище на италиански леви екстремисти, отказали се от насилието, отбелязва ДПА.", "date": "2019.03.26", "title": "Осъден италиански ляв екстремист призна 4 политически убийства през 70-те"}
{"url": "https://www.faktor.bg/bg/articles/ep-podkrepi-prekratyavaneto-na-smyanata-na-chasovoto-vreme", "text": "Европейският парламент подкрепи предложението за прекратяване на смяната на сезонното часово време.    ЕП предлага смените да престанат от март 2021 г. за държавите в ЕС, които изберат да запазят постоянно \"лятно\" часово време, а онези, които предпочитат астрономическото (зимното), да прекратят промените от октомври същата година.   Отбелязва се, че в допитване, в което участваха под един процент от гражданите на ЕС, 84 процента са поискали прекратяване на часовата смяна.   До 1 април догодина държавите в ЕС трябва да съобщят на Европейската комисия в кой часови пояс избират да бъдат занапред. Предвижда се дотогава да приключи съгласуването между съседните държави, обявили предварително, че желаят да останат в един и същи часови пояс.", "date": "2019.03.26", "title": "Решено: Прекратява се смяната на часовото време"}
{"url": "https://www.faktor.bg/bg/articles/antonio-tayani-evropeyskiyat-parlament-shte-glasuva-utre-otnovo-dali-izobshto-da-se-razglezhda-paket-mobilnost", "text": "Европейският парламент ще гласува утре отново дали изобщо да се разглежда пакет \"Мобилност\". Това обяви току-що председателят Антонио Таяни на заседанието на ЕП в Страсбург. Аргументът, който изтъкна шефът на ЕП е железен - има правна неяснота, след като 2/3 от текстовете са отхвърлени от транспортната комисия. Ето защо пленарната зала ще гласува, че вкараният текст не е приемлив, след като не е одобрен от нея. Снощи бе решено той да влезе на утрешното заседание, след като на българските, румънските, полските и литовските евродепутати не достигнаха едва 2 гласа, за да го отложат за пореден път, както правят в последната 1 г. Ако утре вкарването на точката бъде отхвърлено, до края на мандата на Европейския парламент остава само една, последна сесия - в средата на април. Да помага срещу приемането на пакет \"Мобилност\" - това помоли премиерът Бойко Борисов шефа на ЕП Таяни в четвъртък, когато двамата се срещнаха в Брюксел. Междувременно българският евродепутат от ГЕРБ/ЕНП Андрей Новаков направи листовки срещу пакет \"Мобилност\" и тръгна да агитира с тях от колега на колега.", "date": "2019.03.26", "title": "Антонио Таяни: Европейският парламент ще гласува утре отново дали изобщо да се разглежда пакет \"Мобилност\""}
{"url": "https://www.faktor.bg/bg/articles/novini/svyat/obvinyavat-turski-sluzhitel-v-konsulstvo-na-sasht-v-shpionazh", "text": "Американски консулски служител беше изправен пред турски съд във вторник по обвинение в шпионаж и опит за сваляне на правителството. Метин Топуз, турски гражданин и дългогодишна връзка с американската Служба за борба с наркотрафика, бе арестуван през 2017 г. по обвинение за връзки с живеещия в Пенсилвания мюсюлмански проповедник Фетхуллах Гюлен, който според Анкара стои зад неуспешния опит за преврат през 2016 г.. Турска полиция ескортира Топуз до съда в Истанбул. Ако бъде признат за виновен, той е заплашен с доживотна присъда. Топуз е заподозрян в контакти с полицейски служители и бивш прокурор, обвинен в участие в движението „Гюлен“, съобщи Анадолската агенция. \"По време на 25-годишната ми работа с DEA срещнах много полицейски служители и държавни служители и разменях с тях визитни картички\", каза Топуз пред съда. „Не съм имал други задължения, освен да служа като преводач между събеседниците. Никога не бих си и помислил, че някога ще бъда обвинен за тези контакти“, каза той през сълзи. Американският шарже д’афер на посолството в Анкара и генералният консул в Истанбул също бяха в съда за първото заседание, което се очаква да продължи три дни. Американското посолство нарича обвиненията \"изцяло неоснователни\". Американски официални представители твърдят, че освобождаването на \"несправедливо задържани\" турски граждани от техния персонал е приоритет. Като такъв те определят и случая със Серкан Гьолге, двоен гражданин на САЩ и Турция, учен в НАСА, осъден по обвинения в тероризъм. Друг местен консулски служител в Истанбул, Мете Кантурк, е под домашен арест и е изправен пред подобни обвинения като Топуз.", "date": "2019.03.26", "title": "Обвиняват турски служител в консулство на САЩ в шпионаж"}
{"url": "https://www.faktor.bg/bg/articles/novini/svyat/pentagonat-dava-1-mlrd-dolara-za-stenata-po-granitsata-s-meksiko", "text": "Министерството на отбраната на САЩ отпуска 1 млрд. долара за проектиране и построяване на ограда с дължина 91 км и височина 5,5 м, пътища и осветление по границата между САЩ и Мексико. Пентагонът заяви, че пренасочва тази сума в подкрепа на Министерството за вътрешна сигурност и на граничните служби. Проектът ще бъде изпълнен от инженерни войски в районите на градовете Юма, щата Аризона, и Ел Пасо, Тексас. Целта на тази мярка е да бъдат блокирани коридори за контрабанда на наркотици, поясняват от ведомството.", "date": "2019.03.26", "title": "Пентагонът дава 1 млрд. долара за стената по границата с Мексико"}
{"url": "https://www.faktor.bg/bg/articles/novini/svyat/feysbuk-iztri-hilyadi-falshivi-profili-v-severna-makedoniya-kosovo-iran-i-rusiya", "text": "От Фейсбук съобщиха, че са премахнали доста фалшиви профили в Северна Македония, Косово, Иран и Русия. Това са профили, които показват, че е отбелязано \"координирано неавтентично поведение\". Компанията съобщи, че \"общо 2 632 страници, групи и профили бяха изтрити от Facebook и Extract поради операции, свързани със споменатите страни.\" Това са първите такива намеси на Facebook в тези страни. По-рано този месец във Facebook бяха премахнати стотици фалшиви профили в Обединеното кралство и Румъния за популяризиране на съдържание, което насърчава разделенията.", "date": "2019.03.26", "title": "Фейсбук изтри хиляди фалшиви профили в Северна Македония, Косово, Иран и Русия"}
{"url": "https://www.faktor.bg/bg/articles/pravnata-komisiya-odobri-vrashtaneto-na-stariya-prag-na-preferentsiyata", "text": "Комисията по правни въпроси прие на второ четене промените в Изборния кодекс, които предвиждат възстановяването на стария праг при преференциите, предаде БГНЕС. Така отново се очаква да заработят старите правила – 7% праг на парламентарните и местните избори и 5% на изборите за депутати в Европейския парламент. Законодателната инициатива е на ГЕРБ, а решението за нея дойде след заседание на Изпълнителната комисия на партията и бе провокирано от широкото обществено недоволство, породено от чувствителното завишаване на праговете с промените на кодекса през месец февруари. Между двете четене на законопроекта имаше и други предложения, но те не срещнаха одобрението на мнозинството. Депутатите от комисията отхвърлиха настояването на НФСБ предпочитанията за кандидат за общински съвет да са валидни, ако броят на гласовете, които е получил, е не по-малко от 20 на сто от гласовете, подадени за кандидатската листа. Патриотите смятат, че този праг е по-адекватен от 7-процентния, защото според тях при него е възможно с около 100 гласа да бъде пренаредена кандидатската листа, което създава благоприятна възможност за използване на корпоративния вот. Мнозинството отхвърли и предложенията на ДПС. Те отново настояваха Избирателни секции извън страната да се образуват навсякъде, където има дипломатическо и консулско представителство и над 20 избиратели, както и там, където минимум 40 избиратели са подали заявление, че искат да упражнят правото си на глас. От движението за пореден поискаха да отпадне и принципът на уседналост.", "date": "2019.03.26", "title": "Правната комисия одобри връщането на стария праг на преференцията"}
{"url": "https://www.faktor.bg/bg/articles/ekspert-golanskite-vazvisheniya-stavat-kato-krim", "text": "Президентът на САЩ Доналд Тръмп подписа декларация за признаване на суверенитета на Израел над Голанските възвишения. Това решение коментира пред БНР Мартин Табаков - международен анализатор от Института за дясна политика. Според него Голанските възвишения са от изключително стратегическо значение за Израел заради това, че там е наличен воден ресурс, но и защото от тях може да се наблюдава Южна Сирия, включително и Дамаск. В предаването \"12+3\" на програма \"Хоризонт\" на БНР Табаков заяви: \"Според международното право, а и според националното право на Сирия Голанските възвишения няма как да бъдат признати като част от Израел, защото това ще създаде прецедент с по-голямо значение. Такава аналогия може да се направи със статута на Крим, който беше окупиран от Русия и след това международната общност, включително и САЩ, не признаха, а и до днес не признават този акт на руската държава. И Крим на теория се води украински. Нормално е международната общност да прилага същия аршин и спрямо Голанските възвишения, т.е. да няма двойни стандарти. ... Голанските възвишения стават международен казус\".", "date": "2019.03.26", "title": "Експерт:  Голанските възвишения стават като Крим"}
{"url": "https://www.faktor.bg/bg/articles/tast-ubi-zet-si-pri-semeen-skandal", "text": "41-годишен мъж е убит в понеделник вечерта в град Белица край Разлог, предаде БГНЕС. Убиецът е задържан. Към 20:30 ч. е възникнал скандал между Михаил И., съпругата му и тъщата му. Той започнал да ги тормози и да им посяга. Тогава тъстът му взел нож и му нанесъл прободни рани в областта на шията и слабините. Вследствие на кръвозагуба 41-годишният мъж е починал. Тъстът се обадил сам в полицията и се предал пред органите на реда. Тялото на убития е транспортирано за аутопсия в МБАЛ Благоевград.", "date": "2019.03.26", "title": "Тъст уби зет си при семеен скандал"}
{"url": "https://www.faktor.bg/bg/articles/razsledvat-pulev-zaradi-tselunatata-reporterka", "text": "Четири ще бъдат почивните дни около Великден - 28 април. Освободени от работа ще сме в дните от петък, 26 април, до понеделник, 29 април, включително. Това е и най-продължителната „ваканция” за работещите за цялата 2019 г. Следващата по-дълга почивка ще е през декември, когато няма да се работи общо три дни - 24, 25 и 26 декември. За останалите празници ще се почива само по един ден. През май няма да работим на 1, 6 и 24, а през септември - на 6, 22 и 23. Въпреки че повечето празнични дни са само по един, от Асоциацията на индустриалния капитал изчисляват, че тази година ще прекараме в офиса 249 дни, колкото са били те и през 2018 г.", "date": "2019.03.26", "title": "Наближава най-дългата ваканция за работещите през 2019 г."}
{"url": "https://www.faktor.bg/bg/articles/korneliya-ninova-1-14", "text": "Бойко Борисов казва, че е създал партията си, за да се бори с корупцията. След 10 години управление корупцията му пребори партията. Това заяви на специален брифинг лидерът на БСП Корнелия Нинова. „Единият си отива, Борисов „реже“ едната глава, идва друг“, коментира тя, като очевидно се оплете в метафорите. По-нататък продължи в същия дух. На места дори трудно се разбира каква е идеята. „Мозъкът е Бойко Борисов, докато той управлява, няма как нещо да бъде променено“, заяви Корнелия Нинова. „Следващите дни ще представим разработка за приетите по време на кабинета „Борисов 3“ лобистки закони - колко такива закони са приети, в чий интерес и за колко пари“, обяви лидерът на левицата.  Дори Цветан Цветанов да си отиде, както явно ще се случи, ще дойде друг, е новото й прозрение. .  „Една седмица цяла България се занимава с апартаментите на властта. Гадае се каква ще е съдбата на Цветан Цветанов, как Бойко Борисов ще реагира и ще реши проблема“, коментира тя.  „Няма как Борисов да реши проблема, защото „Апартаментгейт“ е следствие, не причина“, заяви Корнелия Нинова.  „Проблемът е в изградения модел на управление през последните 10 години“, обяви лидерът на левицата. „В последните 10 години всички правителства и мнозинства приемат лобистки закони в интерес на определени олигарси, които им се отблагодаряват дали с пари, дали с апартаменти“, посочи Нинова.  „Втората характеристика на управлението е политическият рекет - дали да му го откраднеш, или да ти плати в апартамент“, допълни тя. „Какво се случи с първите апартаменти на Цветанов, а с апартамента на Горанов - нищо“, изтъкна лидерът на БСП. „Защо съдим, че Цветан Цветанов си отива - четем написаното в медиите. Нямам друга вътрешна информация“, каза още Корнелия Нинова.", "date": "2019.03.26", "title": "Корнелия Нинова се оплете: Борисов реже едната глава, идва друг"}
{"url": "https://www.faktor.bg/bg/articles/tramp-otnovo-rugae-mediite-te-sa-narodni-vragove-i-yavna-opozitsiya", "text": "Американският президент Доналд Тръмп наруга традиционните медии в САЩ, наричайки ги \"врагове на народа\", защото две години писали за възможна руска връзка в неговия избор. \"Мейнстрийм (mainstream - англ. букв. главно течение - б.р.) медиите сега са под обстрел и са подигравани по целия Свят като корумпирани и ФАЛШИВИ. Две години те пробутваха измамата за сговор с руснаците (игра на думи - Russian Collusion Delusion - б.р.), докато винаги са знаели, че Нямаше Сговор. Те са наистина Врагове на Народа и Истинската Опозиционна Партия!\", написа Тръмп в любимата си социална мрежа. (Главните букви поставени от президента на САЩ са запазени като в оригинала - б.р.).  Тръмп е в конфликт както с голяма част от интелектуалния елит на САЩ, така и с водещи качествени медии като новинарската телевизия Си Ен Ен и в. \"Вашингтон пост\", известен с това, че разкритията му за аферата \"Уотъргейт\" (за незаконно подслушване на изборния щаб на Демократическата партия) принудиха президентът републиканец Ричард Никсън да подаде оставка пред опасността от импийчмънт през август 1974 г. Президентът предпочита да общува с публиката пряко през Туитър с всекидневни серии от съобщения, често съдържащи остри квалификации за опонентите му както и самохвални оценки за управлението си. Министърът на правосъдието на САЩ Уилям Бар, който по конституция е и главен прокурор, съобщи в неделя, че продължилото две години разследване на независимия прокурор Робърт Мълър не е установило таен сговор между Кремъл и Тръмп за победата му на президентските избори през ноември 2016 г. над демократката Хилъри Клинтън. Докладът на Мълър обаче беше засекретен и публиката получи достъп само до 4-странично негово резюме. Ен Би Си предаде днес, че е Федералното бюро за разследване е готово да свидетелства на закрити заседания пред шефовете на двете камари на Конгреса и на техните комисии по разузнаване за своите разкрития за подозирани руски връзки на Тръмп, които са включени в доклада на Мълър. ФБР започна разследването за руска намеса в изборите и за връзки между приближените на Тръмп и Москва през 2016 г. Мълър пое анкетата следващата година, след като президентът уволни шефа на ФБР Джеймс Коми, предизвиквайки призиви за независимо разследване. (източник: ClubZ.bg)", "date": "2019.03.26", "title": "Тръмп пак ругае медиите: Те са народни врагове и явна опозиция"}
{"url": "https://www.faktor.bg/bg/articles/daniel-smilov-1", "text": "\"Реакциите на този скандал показват, че обществото наистина е чувствително и много зависи от това как ГЕРБ ще реагира. Ако остане усещане, че проблемът някак си не е изчистен, не е решен, ГЕРБ наистина могат да понесат негативи на предстоящите избори. Всъщност това е тяхната дилема. Разбира се, господин Цветанов е ключова фигура в ГЕРБ и те много ясно осъзнават, че от организационна и политическа гледна точка ще понесат загуба, ако той бъде отстранен\". Това заяви пред \"Фокус' политическият анализатор доц. Даниел Смилов.  \"Томислав Дончев отправи някои послания, които са в посока за оставка на Цветан Цветанов в парламента, но да гадаем в тази посока - не е коректно. Самият факт, че беше поискана оставка на Цецка Цачева и на заместник-министър – особено на заместник-министъра беше ясно, че поканата идва от страна на Борисов. Докато Цецка Цачева сама е подала своята оставка, но пак при среща с Борисов. Сега, когато вече имаме такъв прецедент, че за общо взето същото нещо хора са си подали оставки, г-н Цветанов също ще е поставен под много голям натиск, много трудно ще бъде обяснено той да остане\", каза още Смилов. \"За съжаление, се намираме се пред вълна от подобни компромати, а това не е добър старт за една европейска кампания. Все пак тези проблеми нямат кой знае колко общо с европейската тематика, но пък политиката е такова нещо – без да бъдат изчистени тези проблеми, трудно можем да продължим напред. Струва ми се обаче, че е важно да не се вторачваме само в имотни съмнителни сделки. Те разбираемо дразнят хората много, защото всеки е наясно с тези проблеми, всеки е бил ангажиран с купуване, наемане на жилище, има мнение по тези въпроси. Но корупцията или политическата злоупотреба с власт съвсем не засяга само такива въпроси. Ние през 2014 станахме свидетели на огромен проблем в елита на 4-тата по големина банка в страната – 4 милиарда обществен ресурс бяха до голяма степен похабени в рамките на този скандал. Сега, ако се окаже, че за тези имотни истории са дадени повече оставки, отколкото за КТБ, би било странно. Това общество трябва все пак да приоритизира, да не се води от публичната острота на истинността на дадени действия, без да се оценяват реалните щети за обществото зад определени актове на властта\", коментира анализаторът. \"Целият есенен сезон мина в поредица от скандали. Така в началото на годината имаше някакво затишие, макар че то не беше пълно. Сега отново влизаме в такава серия от доста сериозни скандали. Според мен няма как най-малкото да поставят въпроса и за стабилността на управляващата коалиция, особено ако ГЕРБ се раздели с Цветан Цветанов. Така гарантирането на мнозинство в парламента ще стане много трудно. Вече, когато е поставена под въпрос пък стабилността на управлението, там следва че трудно можем да говорим за справяне с някакви кой знае какви съдържателни проблеми, а политическите партии ще действат с едно на ум за предсрочни парламентарни избори. Това означава, че нивото на конфронтация със сигурност ще се повиши. Гръмогласност и прочие, и прочие и няма как да очакваме концентрация върху някаква съдържателни проблеми на обществото в един такъв парламент. Това е цената на поредицата от скандали. Ние вече я знаем, но ми се струва, че не е добре да продължава толкова дълго време политическата нестабилност\", каза още Смилов.", "date": "2019.03.26", "title": "Даниел Смилов: Ще е странно, ако за имотните истории има повече оставки, отколкото за КТБ"}
{"url": "https://www.faktor.bg/bg/articles/royters-oshte-utre-tereza-mey-mozhe-da-posochi-data-na-koyato-shte-podade-ostavka", "text": "Британският премиер Тереза Мей може да обяви дата, на която ще подаде оставка, на 27 март, съобщи \"Ройтерс\", като се позовава на информация от неназован британски депутат. По неговите думи, министър-председателят ще има изявление в сряда в 17:00 часа (19:00 българско време) на заседание на т.нар. Комитет 1922, който обединява редовите членове на Консервативната партия. И, както заяви той, „несъмнено има вероятност“ Мей да обяви датата, на която ще се откаже от постовете лидер на „Торите“ и премиер. Припомняме, че британският парламент нанесе удар по премиера и иззе контрола върху Брекзит. Утре депутатите ще решават как ще процедират с напускането на Европейския съюз, както и дали да не се направи нов референдум.", "date": "2019.03.26", "title": "\"Ройтерс\": Още утре Тереза Мей може да посочи дата, на която ще подаде оставка"}
{"url": "https://www.faktor.bg/bg/articles/borisov-podpisa-zapovedite-za-osvobozhdavane-na-krasimir-parvanov-i-vanya-koleva", "text": "Със заповед на министър-председателя Бойко Борисов от длъжността заместник-министър на енергетиката е освободен Красимир Първанов. Това съобщиха от правителствената информационна служба.  Подписана е и заповедта за освобождаване на Ваня Колева от поста заместник-министър на младежта и спорта.  Оставките на двамата са заради скандала с имотите на властта.", "date": "2019.03.26", "title": "Борисов подписа заповедите за освобождаване на Красимир Първанов и Ваня Колева"}
{"url": "https://www.faktor.bg/bg/articles/novini/balgariya/danail-kirilov-ik-na-gerb-shte-se-sabere-nay-rano-v-chetvartak", "text": "Председателят на правната комисия в парламента Данаил Кирилов заяви пред журналисти, че с него не са водени разговори да заеме поста министър на правосъдието, след като Цецка Цачева подаде оставка заради скандала с апартаментите на властта. \"Това e изключително правомощие на министър-председателя на Република България. Ако има нещо в тази връзка, ще разберете своевременно\", добави Кирилов. \"По отношение на ситуацията, свързана с подаването на оставки, заявявам че към настоящия момент не е имало събиране на Изпълнителната комисия на ГЕРБ. Такова вероятно ще се състои в четвъртък или след този момент\", каза още Данаил Кирилов.", "date": "2019.03.26", "title": "Данаил Кирилов: ИК на ГЕРБ ще се събере най-рано в четвъртък"}
{"url": "https://www.faktor.bg/bg/articles/shvedski-vestnik-sledvashtiyat-hod-na-tramp-priznavane-na-ruskata-aneksiya-na-krim", "text": "Министър-председателят на Израел Бенямин Нетаняху се оказа в много сложна ситуация. Резултатът от изборите, които ще се състоят след две седмици, е неясен, а освен това го заплашват обвинения в корупция и мошеничество. Решението на американския президент Доналд Тръмп да признае Голанските възвишения за територия на Израел е подарък, който му дойде много навреме. Но това може да има неочаквани последствия, пише шведското издание Svenska Dagbladet в материал, представен от Агенция \"Фокус\" без редакторска намеса.  За първи път Доналд Тръмп участва в предизборната кампания на Бенямин Нетаняху през 2013 г. Тогава той участва във филма, като разказва как Нетаняху е идеалният лидер за Израел. Министър-председателят спечели изборите.  Тази година Тръмп отново прави всичко, за да помогне на стария си приятел, който в навечерието на изборите на 9 април се озова в по-трудна от всякога ситуация. И Тръмп, като президент, вече разполага с повече ресурси: основният му инструмент е американската външна политика.  Преди месец американският държавен секретар Майк Помпео организира конференция във Варшава, най-вече за да даде възможност на Бенямин Нетаняху да направи шоу и да се покаже заедно с арабските външни министри.  И сега Тръмп направи още един подарък на Нетаняху - онзи, който израелският премиер дълго време чакаше: той призна Голанските възвишения за територия на Израел. В същото време, Майк Помпео беше на посещение в Израел в разгара на важния еврейски празник на Пурим.  Нищо чудно, че Нетаняху блестеше като полирана монета в четвъртък вечер на съвместна пресконференция с Помпео.  „Празнуваме Пурим: преди две хилади и петстон години, персите, водени от Хаман, се опитаха да унищожат еврейския народ. Те се провалиха и две и половина хиляди години по-късно персите, водени от Хаменей, отново се опитаха да унищожат еврейския народ и еврейската държава. И те отново ще се провалят“ - каза премиерът.  Израел завладява Голанските възвишения от Сирия по време на Шестдневната война през 1967 г., след като сирийските войски обстрелваха израелската територия оттам. Тази област е от голямо стратегическо значение, а Израел я анексира, въпреки че преди това никой не признава това анексиране.  Оттогава много израелски премиери, включително Нетаняху, преговарят със Сирия да върнат част от територията й в замяна на мир, но пълното оттегляне на Израел никога не е обсъждано.  Преговорите блокираха, когато избухна гражданска война в Сирия. Оттогава Израел все повече се притеснява, когато се съобщава, че Корпусът на стражите на ислямската революция (КСИР), заедно със своя съюзник Хизбула, се опитва да се установи в сирийските територии в близост до Голанските възвишения.  В известен смисъл можем да кажем, че признаването на Тръмп само потвърждава факта, че това вече се е случило: през последните 52 години Израел контролира Голанските възвишения и ще продължи да го прави в обозримо бъдеще.  В същото време е факт, че изявлението на Тръмп противоречи на позицията на ООН и останалия свят.  Преди по-малко от три години, през 2016 г., Съветът за сигурност на ООН отхвърли твърдението на Нетаняху, че Голанските възвишения „винаги“ ще бъдат под контрола на Израел. Председателят на СС заяви, че резолюцията, която той прие единодушно през 1981 г., все още е в сила. Според него твърденията на Израел за Голанските възвишения са \"невалидни и нямат правна сила\".  Въпросът е и какви допълнителни последствия може да има решението Доналд Тръмп. Тук, всъщност, може да се говори за истинска Кутия на Пандора. Боговете направиха такъв дар на Пандора в гръцката митология, но по-късно се оказа, че той носи зло и нещастие.  В крайна сметка, ако признават правото на Израел да анексира Голанските възвишения, защо да не се признае незаконното анексиране на Крим от Русия? Това също е факт и е малко вероятно нещо да се промени тук в обозримо бъдеще, независимо от санкциите, които светът може да наложи срещу Русия.  Тръмп никога не е харесвал санкциите. Може би решението за Голанските възвишения ще бъде последвано от признаването на правата на Русия върху Крим.  Но ако правителството на САЩ повече не признава принципа за „отказ от придобиването на територия чрез война“, както това е фиксирано в Резолюция 242 на ООН от 1967 година, може би, тогава то ще признае завоевателните войни за създаване на стратегически буферни зони или достъп до нефтени находища, като нахлуването на Ирак в Кувейт през 1990 година?  Тръмп вярва повече в правото на силата, отколкото в международните договори и закони. Това е лош знак за бъдещето.", "date": "2019.03.26", "title": "Шведски вестник: Следващият ход на Тръмп - признаване на руската анексия на Крим?"}
{"url": "https://www.faktor.bg/bg/articles/novini/svyat/psihiatar-vladimir-putin-se-darzhi-kato-infantilen-sotsiopat", "text": "\"Руският президент Владимир Путин има поведение на инфантилен социопат\", заяви психиатърът Джон Фейлън пред британския в. Сън. Експертът заяви, че след дългогодишен анализ на думите и действията на стопанина на Кремъл е съставил портрет на руския лидер. \"Психопатите имат много общи черти. Тези хора са словоохотливи, имат високо самочувствие, те са хиперсексуални (или обратното – асексуални) и бързо променят настроението си\", разказа медикът. По думите му Путин има наченки на психопатично поведение. Фейлън посочи още, че обектът на неговия анализ не страда от сериозно разстройство на психиката.  \"Путин обаче има инфантилно поведение. Той се държи като 14-годишно момче. Зрял човек не може да каже \"Ако ни ударите, ние ще ви отговорим и всички ще отидем в Рая\" (думи от речта на президента пред федералния парламент в Москва през март 2018 г. )\", каза още психиатърът.  По думите на специалиста при човек с нормално развитите за възрастта си и изградени навици в общуването би трябвало да завърши тази фраза с \"Всички ще отидем в Ада\" Според британския учен неотговарящото на възрастта му поведение на Путин крие големи рискове.  \"Този човек може да предизвика нов военен конфликт и думите му за Рая може да се сбъднат\", каза още експертът.", "date": "2019.03.26", "title": "Психиатър: Владимир Путин се държи като инфантилен социопат"}
{"url": "https://www.faktor.bg/bg/articles/trima-ruski-voenni-sa-zaginali-v-siriya", "text": "Трима военнослужещи от въоръжените сили на Русия са загинали в Сирия в края на февруари в хода на боеве с терористи, съобщи в понеделник Министерството на отбраната на Русия, предава ТАСС, цитирана от \"Фокус\". Според данните на ведомството, в края на февруари трима руски военнослужещи, завръщайки се на автомобил през деня, след като са доставили хуманитарна помощ в едно от населените места в провинция Дейр-ез-Зор, „са попаднали в засада на група терористи“. От МО съобщават, че военните са влезли в бой, след което са изчезнали безследно. „В резултат от осъществяването на редица специални мероприятия са установени бойците, нападнали автомобила, а освен това е потвърден фактът за гибелта на тримата руски войници в хода на боя в края на февруари“, съобщават от минисерството. Както добавят от ведомството, Военнокосмическите сили (ВКС) на Русия и спецназ са унищожили терористите, отговорни за смъртта на руските военни. От там съобщават също, че групата, участваща в нападението срещу колата с руската армия, състояща се от повече от 30 бойци, е била унищожена в рамките на съвместната операция на ВКС и силите за специални операции.", "date": "2019.03.26", "title": "Трима руски военни са загинали в Сирия"}
{"url": "https://www.faktor.bg/bg/articles/novini/balgariya/borisov-ne-sam-upalnomoshtaval-valeriya-veleva-da-komentira-sadbata-na-tsvetanov", "text": "Не съм упълномощавал Валерия Велева да говори в студиото на телевизията. Като има да съобщя нещо важно, ще го направя пред всички, а не през Валерия Велева. Това е обявил премиерът Борисов, пред ПИК, след сутришното участие на журналистката по Нова ТВ. Велева картинно разказа на зрителите каква е позицията на Борисов и какво предстои да се случи със заместника му Цветан Цветанов, след избухването на скандала със заменките на апартаменти с Артекс.  В структурите на ГЕРБ думите и всяха истински смут, защото се оказа, че за пореден път научават за важните неща в партията от странични хора, които се вживяват в ролята на врачки и шамани.", "date": "2019.03.26", "title": "Борисов: Не съм упълномощавал Валерия Велева да коментира съдбата на Цветанов"}
{"url": "https://www.faktor.bg/bg/articles/ruskiyat-koshmar-za-sveta-podvodniyat-dron-poseydon-s-yadrena-boyna-glava", "text": "Подводният дрон „Посейдон“, въоръжен с ядрена бойна глава, ще бъде приведен в бойна готовност в руските въоръжени сили не по-рано от 2027 година, предаде CNBC, позовавайки се на информация от американските разузнавателни служби. През месец ноември Кремъл извърши единадесети тест с ядреното оръжие, известно като „Посейдон“, което може да се движи автономно след изстрелването си. Проектът на руските сили е известен и като „Статус-6“. Оръжието е предназначено за нанасянето на удари по вражески бази и стратегически обекти, както и причиняване на големи поражения с радиоактивно замърсяване. Има информация, че въпросните ядрени оръжия са с мощност от 100 мегатона и могат да унищожат дори цял континент. Руски подводници, трудни за засичане, ще могат да изстрелят подводния дрон с ядрена бойна глава. Военни експерти смятат, че торпедата „Посейдон“ могат да нанесат щети, каквито до този момент дори теоретично не се е предполагало, че могат да бъдат нанесени. Амбицията на Русия е въпросните оръжия да бъдат използвани, ако другият ядрен арсенал на страната бъде неутрализиран по време на война. Руският флот ще приведе в бойна готовност поне 30 безпилотни апарата „Посейдон“. Американските военноморски сили не разполагат с подобно оръжие. Въпросният дрон е едно от смъртоносните оръжия (сред които и хиперзвукови ракети), с които президентът Владимир Путин се похвали по време на речта си през миналата година. Той заяви, че те на практика са неуязвими за прихващане и неутрализиране от вражеските системи. (източник: Факти.бг)", "date": "2019.03.26", "title": "Руският кошмар за света - подводният дрон \"Посейдон\", с ядрена бойна глава"}
{"url": "https://www.faktor.bg/bg/articles/gratskiyat-vanshen-ministar-s-dumite-si-za-sv-sofiya-erdogan-obidi-tseliya-svyat", "text": "\"Турският президент Реджеп Ердоган с думите си за \"Света София\" обиди не само християните, но и целия свят\". Това каза гръцкият външен министър Йоргос Катругалос пред атинския в. Катемерини.  Първият дипломат на Атина изрази остро несъгласие с предложението на държавния глава на съседната си държава. \"Тази сграда не е само бивш православен християнски храм. \"Света София\" принадлежи на цялото човечество. Тя е призната от ЮНЕСКО (организацията на ООН за образование, наука и култура) за част от световното културно и историческо наследство. Поради това думите на Ердоган обидиха не само християните, но и целия свят\", заяви той. Турският лидер в интервю дни преди местните избори в неделя заяви, че изградената през VI век сграда може отново да стане джамия. \"Света София\" е функционирала като мюсюлмански храм от османското превзимане на Константинопол (29 май 1453 г.) до 1935 г., когато е била превърната в музей.", "date": "2019.03.26", "title": "Гръцкият външен министър: С думите си за \"Св. София\" Ердоган обиди целия свят"}
{"url": "https://www.faktor.bg/bg/articles/andrey-novakov-glasuvaneto-na-paketa-mobilnost-v-sryada-shte-e-hvarlyane-na-zarove", "text": "Пакетът „Мобилност“ ще бъде гласуван от Европейския парламент в сряда. В понеделник беше прието промените да влязат в дневния ред на депутатите на заседанието на 27 март. Гласуването мина само с два гласа, а се оказа, че трима български евродепутати са отсъствали от залата в момента на вота – Светослав Малинов, Николай Бареков и Неджми Али.   Евродепутатът Андрей Новаков определи вота на пакета „Мобилност“ като вот на ръба, но изрази надежда, че няма да се стигне до окончателното му приемане на второ четене.   „Не ми е работа да коментирам дали колегите идват на работа или не. Знам само, че не достигнаха 2 гласа – 154 на 156 беше гласуването вътре. Буквално два гласа не достигнаха, за да отхвърлим пакета. Следва гласуване в сряда, но това, което се случи показа буквално, че ще виси всичко на 1-2 гласа. Има внесени почти 1600 поправки, много от тях все още не са преведени, така че може да се случи всичко. Точно това не искахме да става! Най-голямото законодателно досие в сферата на транспорта за последните 10 години ще се решава сякаш е хвърляне на зарове. Няма нито един компромис, нито едно разбирателство, по текстовете има два пъти повече поправки, отколкото евродепутати“, заяви Новаков.", "date": "2019.03.26", "title": "Андрей Новаков: Гласуването на пакета „Мобилност“ в сряда ще е хвърляне на зарове"}
{"url": "https://www.faktor.bg/bg/articles/otkriha-martav-general-mayor-na-fsb-v-moskva", "text": "Източник от правоохранителните органи е информирал, че са открили мъртъв генерал-майор на ФСБ в апартамент в Москва, съобщава TАСС. Според правоприлагащите органи близо до тялото е намерен пенсионен сертификат на ФСБ. \"По предварителна информация не са открити следи от насилствена смърт\", каза източникът. В момента правозащитните органи установяват обстоятелствата на инцидента. След анексията на Крим вече няколко са случаите, когато руски генерали мистериозно умират. Анализатори смятат, че такъв е краят на хора, които са неудобни за режима на Путин.", "date": "2019.03.26", "title": "Откриха мъртъв генерал-майор на ФСБ в Москва"}
{"url": "https://www.faktor.bg/bg/articles/kremal-otgovori-na-sasht-za-golanskite-vazvisheniya", "text": "\"Кремъл изразява съжаление за решението на американския президент Доналд Тръмп да признае Голанските възвишения като територия на Израел\", заяви говорителят на руския президент Владимир Путин - Дмитрий Песков. \"Това решение определено има негативни последици от гледна точка на Близкия изток и от гледна точка на общата атмосфера в политическото уреждане на Сирия\", допълни Песков, цитиран от ТАСС. Говорителят на Кремъл подчерта, че действията на Вашингтон са в нарушение на международното право. Признаването от Вашингтон на израелския суверенитет над Голанските възвишения бе осъдено в Дамаск. Външното министерство на страната счете това решение за \"атака срещу суверенитета и териториалната цялост\" на Сирия. Тръмп подписа указа на 25-ти март.", "date": "2019.03.26", "title": "Русия бясна за Голанските възвишения, обвинява САЩ в нарушаване на международното право"}
{"url": "https://www.faktor.bg/bg/articles/ep-reshava-spirame-li-da-vartim-strelkite-na-chasovnitsite", "text": "Днес евродепутатите в парламента в Страсбург ще гласуват относно прекратяването на практиката за смяна на времето с един час през пролетта и през зимата след 2021 г. Държавите от ЕС, които ще решат окончателно да запазят лятното си часово време, ще сменят часовниците си за последен път в последната неделя на март 2021 г., според проекта на позиция на Парламента. Страните, които ще предпочетат да запазят стандартното (зимно) часово време, могат да сменят часовниците си за последен път в последната неделя на октомври 2021 г. Евродепутатите искат страните на ЕС да се координират помежду си, за да гарантират, че функционирането на единния пазар няма да бъде възпрепятствано.", "date": "2019.03.26", "title": "ЕП решава спираме ли да въртим стрелките на часовника"}
{"url": "https://www.faktor.bg/bg/articles/yuliya-timoshenko-krim-shte-bade-varnat-na-ukrayna-makar-i-ne-v-blizko-badeshte", "text": "Юлия Тимошенко призна, че е невъзможно Крим да се върне в Украйна в близко бъдеще. Няколко дни преди президентските избори политикът предпочете да каже истината на избирателите, съобщава Каспаров.ру. \"За съжаление, ние няма да можем незабавно да се върнем в Крим. Но няма да позволим на никого да спекулира с твърдението, че Крим не е украински. И ние никога няма да позволим Крим да бъде отбелязан на нечии чужди карти като \"нашата територия\". Крим ще бъде върнат на Украйна.\" Това заяви лидерът на партията \"Баткивщина\", в ефира на телевизионния канал ICTV снощи.  До много скоро решаването на \"Кримската въпрос\" бе едно от основните обещания на Тимошенко в предизборната й компания. Привличайки на своя страна част от електората на Украйна, тя гарантира, че след като стане президент, незабавно ще върне Донбас и Крим под контрола на Киев. В противен случай, тя обещава да се оттегли. Очевидно Тимошенко все пак е решила в навечерието на изборите да каже на хората истината, за да не бъде обвинена после в заблуда.  Юлия Тимошенко има шанс да спечели. Според проучване на социалната група \"Рейтинг\" от 11 март бившият премиер е втория по популярност политика сред избирателите. На първо място е актьорът Владимир Зеленски, а на трета позиция е  настоящият президент Петро Порошенко. Ще отбележим, че според други анкети Порошенко и Тимошенко сменят местата си. Президентските избори трябва да се проведат на 31 март, ако всичко е нормално и няма провокации.", "date": "2019.03.26", "title": "Юлия Тимошенко: Ще върна Крим и Донбас на Украйна, ако стана президент"}
{"url": "https://www.faktor.bg/bg/articles/evakuiraha-kmetstvata-v-nyakolko-germanski-grada", "text": "Няколко кметства в Германия бяха евакуирани заради имейли, заплашващи за готвени бомбени атаки, съобщи полицията. Били са засегнати кметствата в Аугсбург, Кайзерслаутерн, Гьотинген, Нойнкирхен и Рендсбург. Силите на реда проверяват зоните около сградите за подозрителни предмети, но все още нищо не са открили. Подателят на заплахите остава неидентифициран. Евакуацията също е засегнала трафика на някои места, включително в Гьотинген, където общественият транспорт е бил отклонен от маршрута около кметството. По същия начин в Аугсбург някои трамвайни и автобусни линии са спрени. Последната бомбена заплаха дойде, след като над 100 заплашителни писма бяха изпратени от крайнодесни симпатизанти на адвокати, политици, журналисти и дори поп звезда. Някои от имейлите съдържаха заплахи за взривове и срещу живота на получателите или дори хвалби, че подателите притежават оръжия и биологични оръжия, съобщиха германските медии. Полицията потвърди, че разследва заплахите.", "date": "2019.03.26", "title": "Евакуираха кметствата в няколко германски града"}
{"url": "https://www.faktor.bg/bg/articles/prezidentat-za-denya-na-trakiya", "text": "Денят на Тракия е съкровен израз на почит и памет – предците ни избираха пътя на войната не от верска ненавист, а в името на справедливостта. Това се посочва в поздравителен адрес от името на държавния глава Румен Радев, изчетен по време на възпоменателната церемония пред Мемориала на Одринци в столицата по повод Деня на Тракия, предаде Агенция „Фокус“.  „За всеки българин Денят на Тракия е съкровен израз на почит и памет. Почит към храбрите наши войни, оставили костите си по тракийските поля през Балканската война. Памет за хилядите невинни жертви, за изкорененото българско население от Одринска и Беломорска Тракия и голготата на бежанците. Именно днес трябва да се чуе ясно, че победите на българското оръжие не бяха кръстоносен поход. Нашите предци избираха тежкия път на войната не от верска или народностна ненавист, а в името на справедливостта, от дълг към свободата на своите братя“, заяви още Радев.  Той посочи, че не приема славата на българското оръжие да се използва за подхранване на фанатизъм и оправдаване на актове на насилие и омраза.  „Гордеем се със светлия пример на тракийските дружества, които в търсене на справедливост не поискаха мъст за претърпените злини. Все повече се уповаваме в девиза: „Не забравяй, но не отмъщавай“. За съжаление и през тази година ще констатираме, че остава открит въпросът за дължимите обезщетения за имотите на тракийските бежанци, че очакваме ясен ангажимент към справедливите искания на тракийци. От своя страна поставих това искане на турския президент при срещата ни в Брюксел през миналата година.  Нека отново, събрани край паметника на Одринската епопея да си припомним мъдрите думи, положени в неговите основи: „Щастлив и блажен е този гражданин, който с дела помага за преуспяването на Отечеството. Най-сладката смърт е онази, дадена за благото на Родината“.  Поклон пред героите отдали себе си на тракийската кауза. Да живее България“, се посочва още в поздравителния адрес.", "date": "2019.03.26", "title": "Президентът за Деня на Тракия: Предците ни избраха войната не от ненавист, а в името на справедливостта"}
{"url": "https://www.faktor.bg/bg/articles/tatyana-burudzhieva-v-bsp-se-razprostranyavat-oporki-sreshtu-stanishev-s-nego-shte-se-opravdae-zagubata-na-izborite", "text": "\"В БСП не се е водил спор за това кой ще е водач на листата за евроизборите, защото той предварително беше определен от ръководството на партията. Не е ясно левицата, след като влезе в Европейския парламент, към идеите на ПЕС ли ще се присъедини или към евентуална нова партия на Виктор Орбан\". Това заяви в предаването \"Свободна зона\" на ТВ Европа политологът Татяна Буруджиева.  \"Във \"Визия за България\" като червена нишка минава силната държава. Това е националсоциалистическа цел, каквато има например неофашистката партия в Австрия, която е третата по сила в страната си. По време на едно обсъждане казах на социалистите да внимават, защото започват да бъркат цели със средства. Поправки така и не бяха нанесени\", коментира Буруджиева.  \"Говорители на БСП твърдят в телевизионните студия, че това е партия на пенсионерите и клошарите. Левите формации трябва да се борят за правата на работещите хора. Този тип политика липсва в БСП. Ако той не се появи, \"столетницата\" ще се разцепи и ще даде територия за нов ляв субект\", каза още политологът. \"Част от ръководството на БСП няма нищо общо с левите ценности, а няма и да има. Последният виц в партията е, че нямало нужда да си член от БСП, за да заемаш високи постове. От сега се разпространяват опорки в партията, с които да се подготвят социалистите при загуба на европейските избори. Според точките, които се пускат от ръководството, Сергей Станишев трябва да бъде обвинен за евентуален крах на БСП през май. В партията има партизанско митологизирано съзнание, с което никога левицата не е печелила. Подкрепя се ръководството, независимо какво говори\", коментира Татяна Буруджиева.", "date": "2019.03.26", "title": "Татяна Буруджиева: БСП пусна опорки срещу Станишев, с него ще оправдава загубите на изборите"}
{"url": "https://www.faktor.bg/bg/articles/tsveta-karayancheva-nyama-reshenie-tsvetan-tsvetanov-da-napusne-parlamenta", "text": "\"Усилено навлизаме в предизборна кампания и това показват компроматите, които излизат точно сега. Защо точно сега излизат неща, които са се случили преди една година? За съжаление такъв е стилът на предизборните кампании в България\".  Това коментира по време на посещението си във Варна председателят на Народното събрание Цвета Караянчева, предаде \"Фокус\". Според Караянчева подобни атаки ще продължат, но попитана дали от партията ще отговарят, тя отвърна, че от ГЕРБ са за прозрачността.  „Ние нямаме какво да крием, но за съжаление виждам, че господин президентът се е съсредоточил само върху ГЕРБ и за него друга партия не съществува. Тази фиксация върху ГЕРБ ме притеснява, защото президентската институция трябва да бъде неутрална или, когато говори трябва да говори в общ план за всички”, заяви Цвета Караянчева.  Тя допълни, че в момента няма решение Цветан Цветанов да напусне парламента и да остане шеф на предизборния щаб на ГЕРБ. „Политически ще вземем решение, когато мине Изпълнителната комисия и когато се върне Цветан Цветанов от САЩ, а това ще стане утре”, добави тя. Председателят на Народното събрание добави, че имуществото на политическия екип е публично.", "date": "2019.03.26", "title": "Цвета Караянчева: Фиксацията на Румен Радев върху ГЕРБ е притеснителна"}
{"url": "https://www.faktor.bg/bg/articles/feyk-novina-i-d-pravosaden-ministar-kupila-izgodno-apartament-v-kv-svoboda", "text": "Във връзка с медийни публикации относно придобит недвижим имот от временно изпълняващия длъжността министър на правосъдието Десислава Ахладова ви уведомяваме, че изнесената информация е подвеждаща и некоректна.  Десислава Ахладова е сключила през 2006 г. предварителен договор за покупко-продажба на недвижим имот с фирмата СИСТЕМА ЕООД за построяване на апартамент от 82.30 кв.м. в столичтия кв. „Свобода\", според който заплащането се извършва на части, съобразно етапите на строителството. За осигуряване на сумата по договора г-жа Ахладова е сключила ипотечен кредит с банка ОББ за срок от 25 години с краен падеж 2031 г. Част от сумата по договора е платена от банката с нотариален акт за учредяване на договорна ипотека върху правото на строеж и договор за предоставяне на кредит за ремонт и строителство, а остатъкът с нотариален акт от 4 април 2007 г. за покупко-продажба на недвижим имот, изграден в груб строеж, отново с ипотечен кредит от същата банка. Цената, посочена в двата нотариални акта, е по-висока от сумите, срещу които са придобити жилища със същата квадратура в 8-етежната сграда. Тя надвишава неколкократно данъчната оценка на имота и е релевантна на средните пазарни цени за жилищата, придобити на фаза строителство, в този район на София към 2007 г.", "date": "2019.03.26", "title": "Фейк новина: И.д. правосъдният министър купила изгодно апартамент в кв.\"Свобода\""}
{"url": "https://www.faktor.bg/bg/articles/balgari-i-rumantsi-otnovo-na-protest-sreshtu-paketa-makron", "text": "В сряда български и румънски превозвачи ще протестират пред Европейския парламент в Страсбург срещу пакета \"Мобилност\", който се очаква да бъде гласуван. За момента присъствие са потвърдили над 100 човека, ще бъде нает и камион. Това съобщи Ангел Траков, председател на Управителния съвет на Съюза на международните превозвачи пред БНТ. Пакетът \"Мобилност\" влезе в дневния ред, след като два гласа на отсъстващи български евродепутати не достигнаха, за да може текстовете да се отложат след европейските избори. Организаторите се надяват, че техни колеги от други страни също ще се включат. \"Основният проблем задължението за връщане на автомобила \"у дома\". Причините са географски, финансови и екологични.Браншът е страшно огорчен от това, което се случи вчера в Европейския парламент\", каза Траков. \"Икономиката на България не е така развита, както в другите европейски държави. Условията не позволяват превозвачите да се връщат на четири седмици. Всичко останало са разходи, които натоварват допълнително разходи на транспортната услуга и трябва да е ясно, че в крайна сметка се трупа върху себестойността на всеки един продукт, което засяга обикновения европейски гражданин\", каза той и акцентира, че разходите не са основният проблем, а преди всичко географското положение на България.", "date": "2019.03.26", "title": "Българи и румънци отново на протест срещу пакета \"Макрон\""}
{"url": "https://www.faktor.bg/bg/articles/krasimir-parvanov-podade-ostavka-kato-zamestnik-ministar-na-energetikata", "text": "Заместник-министърът на енергетиката Красимир Първанов подаде оставка. Той е депозирал молбата си за напускане на поста тази сутрин в Министерския съвет. Това съобщиха от пресцентъра на Министерството на енергетиката.  Припомняме, че вчера излезе информация за апартамент, който е придобил в сграда на фирма \"Артекс\" на ул. \"Тинтява\". Жилището от 150 кв. м плюс два гаража – 19 и 31 кв.м, става собственост на Красимир Първанов на 28 септември миналата година срещу 240 312.47 лв. (616 евро на кв.м).", "date": "2019.03.26", "title": "Енергийният зам.-министър Красимир Първанов подаде оставка"}
{"url": "https://www.faktor.bg/bg/articles/1500-ruski-parashutisti-se-prizemiha-v-krim", "text": "Части от Въздушнодесантните войски на Руската федерация участват в широкомащабни военни учения в Крим, предаде ТАСС, позовавайки се на информация на Министерството на отбраната. Повече от 1500 парашутисти бяха мобилизирани за военните маневри в анексирания Крим. В ученията се включиха 300 военни товарни самолети, бойни хеликоптери, както и десантни кораби на Черноморския флот на Военноморските сили, става ясно от разпространената информация на военното ведомство. Десантните и артилерийски части участват в широкомащабно тактическо учение, обяви министерството. Една от най-зрелищните части на започналото вчера учение включва приземяването на десантни войски, чиято цел ще е превземане и унищожаване на импровизирани вражески позиции. Десантните войски ще трябва да маневрират в условия, с които не са свикнали, се казва в съобщението. Парашутистите ще упражняват и бранене на позиции, подсигурявайки напредването на основните части, които ще получат подкрепа и с артилерийски огън. Русия анексира Крим през 2014 година. Западните страни наложиха икономически санкции на Кремъл, а освен това страната беше изключена от формата Г-8. Наскоро САЩ обявиха чрез посолството си в Украйна, че не признават и няма да признаят Крим за руска територия.", "date": "2019.03.26", "title": "Русия приземи 1500 парашутисти за мащабно учение в Крим"}
{"url": "https://www.faktor.bg/bg/articles/evrolideri-se-sreshtat-s-kitayskiya-prezident-v-parizh", "text": "Лидерите на Китай, Франция, Германия и председателят на Еврокомисията ще се срещнат днес в Париж за „безпрецедентни“ преговори за подобряване на отношенията, въпреки нарастващите опасения от мащабните инвестиции на Пекин в Европа, предаде АФП. Дискусиите идват пред срещата ЕС-Китай в Брюксел следващия месец и ден след като китайският президент Си Цзинпин подписа серия от сделки с Франция, включително голям договор с „Еърбъс“. На лъскава официална вечеря в понеделник френският президент Еманюел Макрон заяви, че се надява да изгради „ново глобално ръководство“ с Китай и ще дискутира това на „безпрецедентна среща“ днес. В нея ще вземат участие Ангела Меркел и Жан-Клод Юнкер, които заедно с Макрон и Си ще проучат „допирните точки“ между двата търговски гиганта. По-рано в рамките на европейската си обиколка Си Цзинпин посети Италия, която стана първата страна от Г-7, включила се в мащабния инфраструктурен проект, наричан „Новия път на коприната“.", "date": "2019.03.26", "title": "Евролидери на \"безпрецедентна\" среща с китайския президент в Париж"}
{"url": "https://www.faktor.bg/bg/articles/stanishev-1", "text": "Президентът на ПЕС Сергей Станишев призова в пост на страницата си във Фейсбук за пълна мобилизация на депутатите от всички страни, които ще бъдат негативно засегнати от планираните промени във връзка с пакета \"Мобилност\". Той предупреждава за риска да се приеме позиция, която в крайна сметка да не удовлетворява никого, а само ще послужи на антиевропейците, които ще я развеят като знаме срещу \"лошия\" ЕС. Лидерът изрази и разочарование от това, че въпросът с промените не е бил решен по време на българското европредседателство. Два гласа не ни достигнаха, за да спрем гласуването на пакета \"Мобилност\" в сряда в Европейския парламент. Това показа още веднъж дълбокото разделение сред депутатите - не по партиен, а по национален признак. Доволен съм, че Делегацията на българските социалисти беше в залата в пълен състав. Този резултат показа и че битката все още не е загубена. Ако можем наистина да съжаляваме за нещо, то е за пропуснатите възможности при преговорите между държавите-членки в Съвета, особено по време на Българското председателство. Тогава управляващите сметнаха, че е по-рейтингово да играят ва-банк на гребена на популистката вълна и отказаха въобще да преговарят по досието, уж в защита на националния интерес. Така просто подариха темата на Австрийското председателство, които нямаха подобни скрупули и си изиграха картите по-интелигентно - приетата позиция на Съвета отразява изцяло техния интерес. Това прави задачата ни в ЕП изключително трудна, предвид броя депутати от големите държави. В условията на предизборна кампания е невъзможно да се постигне разумен и справедлив компромис по пакета от мерки за транспортния сектор и въпросът трябва да остане за разглеждане в следващия мандат на ЕП. Това беше и посланието ми към премиерите и партийните лидери на ПЕС миналата седмица. Предстоят интензивни дни на преговори и съгласуване на позиции. Необходима е пълна мобилизация на депутатите от всички страни, които ще бъдат негативно засегнати от планираните промени. В същото време, постъпилите допълнителни предложения за изменения са над 1200. В тази ситуация рискуваме да се приеме позиция, която в крайна сметка да не удовлетворява никого, а да послужи единствено на анти-европейците, които ще я развеят като знаме срещу \"лошия\" ЕС. Така става винаги, когато националният егоизъм вземе връх над общия интерес и духа на компромис, сътрудничество и солидарност, който е заложен във функционирането на европейските институции. А духът на националния егоизъм отдавна е пуснат от бутилката. Но каквото и да се случи в сряда, борбата е далеч от своя край - предстоят преговори между държавите-членки, Парламента и Комисията, които със сигурност ще отнемат много време. Вярвам, че трябва да водим битката до край, заради хората в транспортния сектор и техните семейства. Заради националния интерес на България. И заради ЕС, какъвто го искаме - на солидарността и справедливостта.", "date": "2019.03.26", "title": "Станишев: Рискуваме евроскептиците да развеят позицията за пакета \"Макрон\" като знаме срещу \"лошия ЕС\""}
{"url": "https://www.faktor.bg/bg/articles/mladen-marinov-balgarski-politsai-shte-se-obuchavat-v-kitay", "text": "Министърът на вътрешните работи Младен Маринов проведе среща с делегация от Националната комисия по надзор на Китайската народна република, водена от нейния заместник-председател Ли Шулей. Това съобщиха от пресцентъра на МВР. Министър Маринов изрази задоволство от отличните двустранни отношения, активизирането на сътрудничеството и разширяването на договорноправната база в областта на вътрешните работи. Той изказа висока оценка за ползотворния обмен с офиса на аташето по отбрана към посолството, както и за възможността служители на МВР да се обучават в Китай. Г-н Ли благодари за гостоприемството и сподели оценката за нивото на двустранните отношения. Подчерта, че страната му винаги ще бъде признателна на България за това, че е втората държава в света, признала КНР, и изтъкна факта, че през 2019 се чества 70-годишнината от установяването на дипломатически отношения.  В рамките на срещата вътрешният министър подчерта правителствения приоритет за борба с корупцията и запозна делегацията с конкретните стъпки в тази област, вкл. приемането на Стратегия за борба с корупцията 2015-2020, създаването на КПКОНПИ и на специализираните съд и прокуратура. Представи резултатната дейност на дирекция „Вътрешна сигурност“ на МВР, насочена към противодействие на вътрешната корупция и регионалното сътрудничество. Заместник-председателят на китайската комисия по надзор информира, че тя е създадена от една година с цел овладяване на засилването на корупционните практики, отчетени наред с икономическото развитие на страната му. Подчерта, че различните звена за борба с корупцията в Китай са структурирани по начин, който не позволява концентрация на власт и правомощия, а обезпечава разделение на компетенциите и взаимен контрол. Двете страни взаимно си благодариха за ползотворната среща, споделиха важността на сътрудничеството в областта на борбата с корупцията и изказаха готовност за продължаване на обмена.", "date": "2019.03.26", "title": "Младен Маринов: Български полицаи ще се обучават в Китай"}
{"url": "https://www.faktor.bg/bg/articles/sasht-uspeshno-testva-prihvashtaneto-na-interkontitentalna-raketa", "text": "Въоръжените сили на САЩ извършиха \"залпово\" прихващане над Тихия океан на интерконтинентална балистична ракета без боен заряд. Това е станало с помощта на две ракети прихващачи, изстреляни от подземен силоз в Калифорния, съобщи БТА. Те се прицелили в мишената - изстреляна от 4000 мили (6437 км) балистична ракета, излязла в космоса и върнала се в атмосферата. Този тест е първият по рода си. Първата ракета прихващач е поразила балистичната ракета, която при действителна атака би имала бойна глава. Вторият прихващач е доунищожил остатъците от ракетата. Мишената била изстреляна от изпитателния полигон \"Рейгън\" на Маршаловите острови, а прихващачите - от военновъздушната база \"Ванденберг\" в Южна Калифорния. \"Системата проработи точно по предназначение\", каза генералът от американските ВВС Самюъл А. Грийвс, директор на Агенцията за противоракетна отбрана. Според някои медиии тези изпитания целели да имитират унищожаване на междуконтинентална балистична ракета, изстреляна към САЩ от страни като Северна Корея и Иран.", "date": "2019.03.26", "title": "САЩ извършиха \"залпово\" прихващане на интерконтинентална балистична ракета"}
{"url": "https://www.faktor.bg/bg/articles/tsvetanov-s-rabotni-sreshti-vav-vashington", "text": "През втория ден от годишната конференция на Американо-израелския комитет за обществени връзки, в която участва и председателят на Парламентарната група на ГЕРБ и зам.-председател на партията Цветан Цветанов, изказвания направиха вицепрезидентът на САЩ Майкъл Пенс, държавният секретар на САЩ Майк Помпео, множество конгресмени и сенатори.  Всички те се обединиха около идеята, че сигурността в Близкия Изток е неразривно свързана със сигурността на Държавата Израел. Вицепрезидентът Пенс оповести, че по-рано в днешния ден президентът на САЩ Доналд Тръмп е подписал заповед, с която признава суверенното право на Израел над Голанските възвишения. Също така вицепрезидентът декларира абсолютната подкрепа на САЩ за еврейската държава. Държавният секретар Помпео определи днешния ден като исторически в двустранните отношения, но и сподели своята тревога за “все по-нарастващите прояви на антисемитизъм в Близкия Изток и светът като цяло”. Помпео беше категоричен, че на тези прояви следва да се дава решителен отпор от всички хора по света, за да не се допусне трагично преповтаряне на исторически грешки от миналия век, съобщиха от пресцентъра на ГЕРБ. В рамките на конференцията Цветан Цветанов се срещна с премиера на Румъния Виорика Дънчила. Цветанов предаде поздрави от премиера Бойко Борисов и приветства Румъния за успешното Европредседателство. Двете страни изразиха задоволство, че поставеното от България начало за утвърждаване на Западните Балкани като приоритет за ЕС е било продължено от австрийското председателството, а в момента намира подкрепа и в румънското председателство. Това, само по себе си гарантира приемственост и добра перспектива пред държавите от региона. Цветан Цветанов се срещна и с лидера на мнозинството в Камарата на представителите на американския Конгрес - Стени Хойър. Двамата обсъдиха дневния ред на двустранните отношения, както и възможностите за задълбочаване на парламентарното сътрудничество. Цветанов отправи покана към конгресмен Хойър да посети България през 2019-2020 г. В рамките на работната програма се проведе среща и с Дан Мариашин, вицепрезидент на Б'най Б'рит - една от най-старите и влиятелни еврейски организации в САЩ. Мариашин изрази специална благодарност към Цветан Цветанов за поетата политическа отговорност при оповестяването на съпричастността на Хизбула към терористичния акт в Бургас през 2012 г. Двамата обсъдиха различни аспекти на борбата с антисемитизма, като Цветанов го запозна с идеята Шествието на толерантността и единението, проведено за първи път през т.г. в София, да се превърне в традиционно годишно събитие. По-късно през деня Цветан Цветанов се срещна и със сенатора от Оклахома Джеймс Ланкфорд, с когото ги свързва дългогодишно партньорство по линия на участието в Националните молитвени закуски. Цветанов запозна сенатор Ланкфорд с наскоро проведената Регионална молитвена закуска в Косово. Двете страни се обединиха около мнението, че това е прекрасна инициатива, която следва да бъде разширена и в други държави от Югоизточна Европа. Беше обсъдена възможността да се проведе Регионална закуска отново в България през 2020 година.", "date": "2019.03.26", "title": "Цветанов с работни срещи във Вашингтон"}
{"url": "https://www.faktor.bg/bg/articles/28-dni-za-korbin-zaradi-atakata-s-yaytsa", "text": "Лидерът на британските лейбъристи Джеръми Корбин стана обект на необичайна атака - той беше ударен с яйце по главата. Нападателят получи 28 дни затвор. Инцидентът е станал на 3 март. Корбин е бил на посещение в ислямски център в Лондон, когато 31-годишният Джон Мърфи е хвърлил яйцето в лицето му. Най-вероятно мотивите му са били предизвикани от позицията на Корбин за Брекзит. Нападателят ще трябва да заплати и 115 лири обезщетение на пострадалия.", "date": "2019.03.26", "title": "28 дни затвор за атаката с яйцe срещу Джеръми Корбин"}
{"url": "https://www.faktor.bg/bg/articles/turtsiya-s-ostra-reaktsiya-sreshtu-sasht-za-golanskite-vazvisheniya", "text": "Решението на американския президент Доналд Тръмп да признае израелския суверенитет над Голанските възвишения предизвика гневни реакции от страна на Турция в понеделник. \"Това злополучно решение, което представлява тежко нарушение на международното право, по-специално на Резолюция 497 (1981) на Съвета за сигурност на ООН, показва, че администрацията на САЩ продължава с опитите си да бъде част от проблема, а не част от решението в Близкия изток”, се казва в изявление на външното министерство.  Решението на Тръмп е \"напълно невалидно\" за Турция и за отговорните членове на международната общност, които отдават значение на териториалната цялост на Сирия и на всички страни в региона, се казва в изявлението. То призовава международната общност да спазва основните принципи на Хартата на ООН и резолюциите на Съвета за сигурност на ООН \"вместо да дестабилизира региона с безсмислени опити да се оправдаят израелските актове срещу международното право\". По-рано в понеделник американският президент Доналд Тръмп подписа президентска прокламация, която официално признава високопланинските терени на границата със Сирия като израелска територия по време на среща с израелския премиер Бенямин Нетаняху в Белия дом. Турският външен министър Мевлет Чавушоглу заяви, че САЩ \"отново пренебрегват международните закони, но това решение никога няма да легитимира анексирането на Израел\". По-късно, в южната провинция Анталия Чавушоглу каза, че подписът на Тръмп \"е подарък за Нетаняху, който е в беда преди изборите\". Това не е първият път, когато Тръмп с лека ръка помете международните конвенции, за да подкрепи израелския премиер Бенямин Нетаняху, изправен днес пред несигурност да бъде преизбран: през декември 2017 г. едностранно призна Йерусалим за столица на Израел. Говорителят на турския президент Ибрахим Калин каза, че решението, \"точно когато Израел бомбардира Газа, е проява на манталитет, насочен срещу мира\". Сирия окачестви като \"безсрамно нападение\" срещу своя суверенитет и териториална цялост решението на САЩ да признаят израелския суверенитет върху окупираните Голански възвишения, предаде Ройтерс. \"Това решение прави САЩ главния враг на арабите\", се казва в изявлението, на сирийското външно министерство. Според говорителката на руското външно министерство това може да влоши положението в Близкия изток. \"За съжаление това може да доведе до нова ескалация на напрежението в региона на Близкия изток\", каза Мария Захарова. По думите й решението на САЩ \"пренебрегва всички международни разпоредби и резолюциите на Съвета за сигурност\" на ООН. Генералният секретар на ООН Антониу Гутериш \"е категоричен, че статутът на Голан не се е променил\", каза говорителят на ООН Стефан Дюжарик. Израел отдавна лобира пред САЩ да признае претенциите му над Голанските възвишения, но всички предишни администрации отказваха да се вслуша в призивите. Израел превзе Голанските възвишения от Сирия по време на Шестдневната война през 1967 година. Израел заема приблизително две трети от по-широките Голански възвишения като фактически резултат от конфликта. Държавата пристъпи към официално присъединяване на територията през 1981 г. - действие, единодушно отхвърлено тогава от Съвета за сигурност на ООН.", "date": "2019.03.26", "title": "Турция с остра реакция срещу САЩ за Голанските възвишения"}
{"url": "https://www.faktor.bg/bg/articles/analizator-namereniyata-na-erdogan-za-sveta-sofiya-sa-predizboren-hod", "text": "\"Плановете на Ердоган да направи базиликата „Света София” в Истанбул от музей – джамия са предизборен ход\". Това заяви пред БТВ анализаторът Ибрахим Карахасан. В мотивите си турският лидер посочва, че така таксата за вход ще отпадне. „Аз смятам, че е просто идея, но няма да се осъществи. Имало е такива моменти със „Света София” миналата година. Той прочете цитати от Корана в там и по някакъв начин предизвика гнева на патриаршията – гръцката преди всичко. Истанбул е център на православния свят и продължава да бъде”, посочи Чънар. Според него подобни намерения от страна на Ердоган са „дребни неща” и „заигравки”. По този начин турският президент отправя скрито послание към електората си преди местните избори в страната. Линията, която следва Ердоган е ясна – той е благочестив мюсюлманин и защитник на исляма в Турция. На фона на вътрешните политически игри обаче Турция търпи поражения на международния фронт, посочи още анализаторът. Анкара губи съюзници в лицето на САЩ и Япония. Все повече се отдалечава и от Европа, каза Чънар.", "date": "2019.03.26", "title": "Анализатор: Идеята на Ердоган за „Света София” е предизборен ход, няма да се осъществи"}
{"url": "https://www.faktor.bg/bg/articles/vizhte-koi-sa-nay-golemite-koshmari-za-ruskite-turisti", "text": "Сайтът Ostrovok.ru проведе проучване сред руснаците, за да провери от какво най-много се страхуват, когато отиват на почивка в чужбина. Най-големият кошмар за 43% от тях се оказва загуба на документи в чужда страна.  25 на сто от респондентите са посочили, че се паникьосват, ако трябва да ползват здравни услуги или не дай си боже да бъдат приети в болница. С процент по-малко се страхуват да не бъдат арестувани. Само 10% от анкетираните са признали, че няма им приятно, ако бъдат оставени без интернет и качествени мобилни услуги. 3% се страхуват да не загубят ключовете си от хотела или апартамента. Също така, 16% от анкетираните мъже заявяват, че се страхуват да изразходват всичките си пари за почивка, а 11% от жените - да станат жертви на сексуален тормоз. 34% от анкетираните мъже признават, че поне веднъж са се къпали в басейните, докато са били в нетрезво състояние и в неподходящо време. В допълнение, 17% от руските туристи са правили секс на непозволено място.", "date": "2019.03.26", "title": "Вижте кои са най-големите кошмари за руските туристи"}
{"url": "https://www.faktor.bg/bg/articles/novini/balgariya/praven-svyat-zhenata-na-lozan-panov-kupila-luksozen-apartament-ot-arteks-za-225-evro-na-kv-m", "text": "Елисавета Панова е платила през 2013 г. 93 004,5 лв. за обща площ от 211,2 кв.м., при пазарна стойност на имота по това време от 455 761 лв. Съпругата на председателя на Върховния касационен съд (ВКС) Лозан Панов – Елисавета, също е купила луксозен апартамент от натрупалата популярност в последната седмица строителна компания \"Артекс\", пише \"Правен свят\". От справка в Имотния регистър става ясно, че на 10 април 2013 г. \"Артекс Инженеринг\" продава на \"Ганева 2000\" ЕООД апартамент от 172 кв.м. и два гаража, съответно по 19,5 и 19,7 кв. м., в кооперация на ул. Елемаг\" № 32 в елитния столичен квартал \"Изгрев\". В справката е посочено, че за общата площ (от 211,2 кв.м.) са платени 93 004,5 лв. или по 225 евро на квадрат. Проверка в един от най-големите сайтове за недвижими имоти установи, че средната пазарна цена на апартаментите в кв. \"Изгрев\" през март-април 2013 г. е била 1101 евро на квадрат. Така излиза, че ако Елисавета Панова е трябвало да придобие апартамента и двата гаража по пазарни цени от 1101 евро, реалната стойност на имота щеше да достигне 232 531 евро или 455 761 лв., вместо платените 93 000 лв. От публикуваните през годините отчети на \"Ганева 2000\" ЕООД, чийто едноличен собственик на капитала е съпругата на съдия № 1, става ясно, че сумата за покупката на имота е била налична във фирмената сметка. Финансовите отчети на дружеството обаче сочат, че ако трябваше да купи на реалните цени апартамента и гаражите, Елисавета Панова (по първи съпруг Ганева-бел.ред.) не би могла да го направи, просто защото фирмата й, поне по документи, не е разполагала с такъв паричен ресурс. Апартаментът на Панови е на шестия етаж в луксозната бутикова сграда \"Елемаг Дипломат\" на едноименната улица. За високия ценови клас на имота говори и фактът, че жилищната кооперация е отличена в Националния конкурс \"Сграда на годината\" 2014 г. с Грамота за високо оценена номинация. \"Името на сградата напомня нещо специфично за мястото, предпочетено от посолства, като това на Германия, Русия, Япония, Аржентина. Престижът на района се дължи и на взискателните клиенти\", изтъкват предимствата на имота от строителната компания. Самият апартамент на Панови се състои от дневна с трапезария, разположени на площ колкото една боксониера - 41 кв.м., плюс кухненски бокс, две спални от по 20 кв.м., един кабинет, две бани, два санитарни възела, мокро помещение и две тераси. По информация на Вевести собствениците на „Артекс инжинеринг“, архитектите Весела и Пламен Мирянови са кумове на Елисавета и Лозан Панови. Съдия № 1 и втората му съпруга сключват брак без излишен шум малко след като той оглавява Върховния касационен съд през 2015 година.", "date": "2019.03.26", "title": "Правен свят: Жената на Лозан Панов купила луксозен апартамент от \"Артекс\" за 225 евро на кв.м"}
{"url": "https://www.faktor.bg/bg/articles/kongresat-na-sasht-odobri-zakonoproekt-za-borba-s-ruskoto-energiyno-vliyanie-v-iztochna-i-tsentralna-evropa", "text": "Палатата на представителите на Конгреса на САЩ гласува в подкрепа на законопроекта за помощ в диверсификацията на източниците на енергоресурси на страните от Централна и Източна Европа и борба с влиянието на Русия, предава ТАСС. „За“ законопроекта гласуваха 391 конгресмени, а 24 бяха „против“. Ако инициативата бъде одобрена от Сената, тя трябва да бъде подписана от президента на САЩ. Както твърдят авторите на документа, САЩ трябва „да помогнат на страните от Централна и Източна Европа да понижат своята зависимост от енергийни ресурси от страни, които използват зависимостта в сферата на енергетиката, за да разпространяват политическото си влияние, като Руската Федерация, която използва природния газ, за да принуждава, сплашва и оказва влияние на други страни“. Във връзка с това, съгласно текста на законопроекта, Държавният департамент и свързаните с него ведомства трябва „да подкрепят усилията на Европейската комисия и правителствата на страните от Централна и Източна Европа, целящи укрепването на тяхната енергийна сигурност“. Това трябва да бъде, от една страна, „дипломатическа и политическа поддръжка“, а от друга – финансова поддръжка на конкретни проекти в сферата на енергетиката. За тази цел се предлага да се „отдели финансиране в размер на не повече от 1 млрд. долара за подкрепата на частни инвестиции в проекти, способстващи диверсификацията на източниците на енергия, както и системите за пренос на енергоресурси в страните от Централна и Източна Европа“. Законопроектът предполага също да се отделят 5 млн. долара на Агенцията за търговия и развитие на САЩ, която да окаже съдействие на европейските страни да наемат допълнителни служители, които да се занимават с тези въпроси. По-рано на конференцията CERAWeek в Хюстън американският държавен секретар Майкъл Помпео заяви, че Вашингтон не иска американските съюзници в Европа да зависят от доставките на природен газ от Русия в резултат на изграждането на газопровода „Северен поток 2“. Той отбеляза, че Съединените щати възнамеряват да „помогнат на приятелите си да осигурят диверсификация“ на енергийните доставки. В тази връзка държавният секретар отбеляза ролята на частните компании за увеличаване на износа на втечнен природен газ в Полша. Проектът \"Северен поток - 2\" включва изграждането на два газопровода с общ капацитет от 55 милиарда кубически метра годишно газ от бреговете на Русия през Балтийско море до Германия. Разходите за строителство се оценяват на 9,5 милиарда евро, пускането на тръбопровода се очаква до края на 2019 година.", "date": "2019.03.26", "title": "Конгресът на САЩ прие законопроект за борба с руското енергийно влияние в Източна и Централна Европа"}
{"url": "https://www.faktor.bg/bg/articles/ot-imeto-na-premiera-valeriya-veleva-obyasni-kakvo-shte-se-sluchi-s-tsvetanov-samo-borisov-bil-nezamenim", "text": "Премиерът е провел лични телефонни разговоори с членовете на Изпълнителната комисия, и е предложил, с оглед на минимизиране на щетите, Цветанов да напусна парламента и да остане зам.-председател на ГЕРБ, като се занимава само с партийните въпроси. Разговорите са били задълбочени и полемични. Само Пламен Нунев е застанал на позицията на Цветанов. На него му е съобщено, но това ще стане официален факт на заседанието на Изпълнителната комисия, след като Цветанов пристигне от САЩ. Това обясни в студиото на Нова ТВ журналистката Валерия Велева.  Няма как да бъде уволнен един или друг депутат от парламента. Цветанов трябва сам да вземе решение да напусне парламента. Смятам, че ПГ на ГЕРБ ще застане твърдо зад своя лидер и зад решението на Изпълнителната комисия, допълни тя. Според Велева проблемът в ГЕРБ е репутационен проблем и понеже трябва да минимизира щетите това, което прави Борисов са напълно адекватни действия, даже леко закъснели. Тази партия няма проблем с подкрепата за своя лидер. Борисов винаги е казвал - аз създадох партията, но в последно време се отдаде на международна дейност. Цветанов успя да създаде изключително стройна и добре организирана партия, няма конкурент в своите организационни качества. Но когато си сгрешил, трябва да си понесеш отговорността. В ГЕРБ има само един незаменим и това е Борисов. Това, че се създава втори център на власт в ГЕРБ, е абсолютно погрешно, обясни журналистката и продължи: Това чисти партията, това не е замитане под килима. Затова в ГЕРБ няма тези проблеми, които имат БСП, ДПС, СДС. Имаш проблем, болест - чистиш това тяло. Тежко е решението, което трябва да вземе премиерът. Между Борисов и Цветанов имат силно приятелство, но да се вземе такова тежко решение, показва силата на Борисов. Няма по-подредено работеща партия от ГЕРБ и това е заслуга на Цветанов. Но българските граждани като чуят думата Цветанов и апартаменти - хората спират да слушат. Без значение дали са законни или не са. За да съхрани репутацията на ГЕРБ премиерът трябва да тушира обществените настроения, без значение какви са вътрешните нагласи в партията, коментира другият гост в студиото Георги Харизанов.", "date": "2019.03.26", "title": "От името на премиера Валерия Велева обясни какво ще се случи с Цветанов, само Борисов бил незаменим"}
{"url": "https://www.faktor.bg/bg/articles/vav-varna-nastoyavat-za-izgrazhdaneto-na-vtori-asparuhov-most", "text": "Граждани на Варна, сдружения и местни фондации подготвят петиция за втори Аспарухов мост. Хората имат две основни искания - строителството на съоръжението да завърши до 2030 г., а средствата за изграждането да бъдат заложени в националния бюджет или чрез европейско финансиране, не по-късно от следващата година.  Инж. Дойчин Ников от инициативния комитет за строителството на втори възлов мост във Варна каза, че имат съставени три проекта, както и анализ за необходимостта от това съоръжение. Уведомен е кметът, Общинският съвет, Министерският съвет, но отговор се чака вече втори месец. По различни изчисления, според височината, цената ще варира. При височина 43 м. - 350-360 млн. евро. При височина 58 м, която е необходима за достъп на големи контейнеровози, стойността нараства до 560-680 млн. евро, коментира инж. Ников.", "date": "2019.03.26", "title": "Във Варна настояват за изграждането на втори Аспарухов мост"}
{"url": "https://www.faktor.bg/bg/articles/orban-1", "text": "Унгарският премиер Виктор Орбан заяви, че Европейската народна партия (ЕНП) „е загубила суверенитета си и левицата диктува политиката й“, а освен това призова всички унгарци, „които обичат страната си и подкрепят интересите й“ да участват на изборите за Европейски парламент на 26 май, пише електронното издание Hungary Today, цитирано от \"Фокус\". \"Трябва да покажем на Брюксел, че това, което се случва в Унгария е това, което иска унгарският народ\", каза министър-председател пред общественото радио. \"Това не е в офисите на партиите в Брюксел, където левицата ги разнася наляво-надясно и граждански организации, като тази на Джордж Сорос, решават какво да се случи в Унгария и Европа“. Премиерът заяви, че когато Брюксел е поискал мерки за строги икономии през 2010 г., унгарското правителство е отхвърлило пакета на МВФ и е съкратило данъците. Когато искаха „банките да могат да събират валутни заеми стократно от хората“, правителството призова банките да се отчитат. И когато Брюксел искаше високи такси за комунални услуги, Унгария вместо това намали таксите за комунални услуги, добави той.  \"След това казаха, че трябва да пуснем мигрантите, а ние построихме ограда“, добави Орбан. \"И сега казват, че трябва да приемем завръщащите се мигранти, но отказваме да одобрим задължителните квоти\", продължи той. Коментирайки изявлението на германския канцлер Ангела Меркел, че е неприемливо за някои държави-членки да спират мигрантите, Орбан заяви, че про-миграционните страни и техните лидери не са се отказали от „плана си за промяна на Централна Европа“. „Но централноевропейците имат моралното предимство, защото за разлика от западните, те не налагат идеите си за това как да живеят с другите“, добави той. „Унгария няма да се откаже от основните си права и унгарците ще продължат да вземат решения по важни въпроси, които определят живота на хората тук“, каза той. „Брюкселският елит живее в балон и е загубил връзка с реалността“, каза унгарският премиер, като добави, че националните интереси трябва да бъдат наложени твърдо и да им бъде даден приоритет. Коментирайки членството на управляващата партия „Фидес“ в Европейската народна партия, Орбан каза: „спечелихме време“. Като се има предвид, че 13 страни поискаха изключването на „Фидес“ от ЕНП, резултатът беше приемлив, добави той. „След изборите за Европейски парламент ние във „Фидес“ ще решим какво е най-добро за Унгария; дали да продължим като част от ЕНП или да намерим място в нова партийна група. ”Всичките 13 партии, които искаха да ни изключат са про-миграционни ”, добави той. Той настоя, че „Фидес“ не може да бъде изключена от ЕНП, нито правата й да бъдат спрени. Унгарската управляваща партия, добави той, управлява четвърти мандат и е най-успешната европейска партия в последните три избори за ЕП. Ако спорът достигне точка, когато помирението вече ще е невъзможно, „Фидес“ ще напусне ЕНП“, каза Орбан. Премиерът заяви, че про-миграционното крило на ЕНП е отворено за плановете си да направи голяма коалиция след изборите за ЕП, като организира задкулисни действия със ѝелените, либералите и социалистите, каза той. „Те също така знаят, че „Фидес“ никога няма да подкрепи това, както „Фидес“ никога няма да влезе в голяма коалиция у дома с ДК“ – партията на бившия премиер социалист. Той каза, че ЕНП вече не е силната партия, която е била по времето на бившия германски канцлер Хелмут Кол. „Тя е загубила суверенитета си, диктувана е от ляво и дори иска да работи заедно с него“, каза Орбан. В резултат на това тя си позволи двойни стандарти, особено когато спрямо страните от Централна Европа, добави той. Когато след европейските избори „Фидес“ решава дали да остане членка на ЕНП, един от решаващите фактори ще бъде дали двойните стандарти все още се прилагат, дали ЕНП става все по про-миграционна и дали е в подкрепа на християнските ценности или продължава да отива наляво, обясни Орбан.", "date": "2019.03.26", "title": "Виктор Орбан решава след евроизборите, дали партията му остава в ЕНП"}
{"url": "https://www.faktor.bg/bg/articles/zaradi-problemi-na-lufthanza-svetoslav-malinov-ne-uspyal-da-glasuva-sreshtu-paketa-mobilnost", "text": "Евродапутатът Светослав Малинов не успял да гласува в Европарламента срещу пакета \"Мобилност\", който мина само с два гласа, заради срив диспечерската система на летището във „Франкфурт“.  Пред БТВ той обясни, от 2014 г. работи по този въпрос и не е отсъствал от залата умишлено. \"Луфтханза\" се издъни. Аз можеше също да предвидя, че самолетът ми може да закъснее и да отида в Брюксел по-рано, но не съм го направил, за което съжалявам. Имаше цяла делегация от Литва, която не можа да стигне до Еропейския парламент. Тя също е против пакета \"Мобилност\" и с нейните гласове може би нямаше да мине за гласуване в сряда\", обясни Малинов. Той изключи конспиративни теории за умишлено предизвикано забавяне на полети, за да бъдат задържани евродепутати по летищата.  Останалите евродепутати, които не влязоха в залата вчера бяха Нежми Али от ДПС и Николай Бареков. От формацията на Мустафа Карадайъ заявиха, че дори не знаели къде е съпартиецът им. Бареков пък обясни, че дори и да е присъствал на заседанието в ЕП, е щял да подкрепи пакета \"Мобилност\", околко всички останали български евродепутати се обединиха.", "date": "2019.03.26", "title": "Светослав Малинов не гласувал срещу пакета \"Мобилност\" заради срив в системата на \"Луфтханза\""}
{"url": "https://www.faktor.bg/bg/articles/organizatsiyata-na-amerikanskite-darzhavi-osadi-rusko-voenno-nashestvie-vav-venetsuela", "text": "Организацията на американските държави (ОАД) осъди пристигането във Венецуела на два руски самолета с военнослужещи и товари. Съответният документ е публикуван на интернет страницата на организацията, съобщава агенция TACC, цитирана от \"Фокус\". „Генералният секретариат на ОАД осъжда неотдавнашното руско военно нашествие във Венецуела, което не е разрешено от националното събрание, както се изисква от конституцията на Венецуела, и което е направено в подкрепа на незаконното правителство“, се казва в изявлението. Според ОАД, присъствието на руски войски в Боливарската република нанася „вреда на венецуелския суверенитет“.  „Неприемливо е чуждестранно правителство да има програми за военно сътрудничество с узурпиращ режим, който е обявен за незаконен чрез резолюции и междуамерикански актове. Това също заплашва мира и сигурността в полукълбото“, се посочва в документа. По-рано вестник El Comercio съобщи, че самолети Ан-124 и Ил-62 с руски военни и 35 тона товари са пристигнали на 23 март на международното летище в Каракас.", "date": "2019.03.26", "title": "ОАД: Осъждаме руско военно нашествие във Венецуела"}
{"url": "https://www.faktor.bg/bg/articles/novini/svyat/britanskite-deputati-poemat-kontrola-varhu-brekzit", "text": "Британските депутати гласуваха вчера да поемат контрола върху процеса по излизането на Обединеното кралство от Европейския съюз за един ден, за да опитат да намерят алтернативен път към Брекзит, съобщи Ройтерс. Поправката, внесена от депутата консерватор Оливър Летуин, налага промяна в правилата на заседанието на парламента в сряда, за да се предостави време за гласуване за различни варианти за Брекзит. Поправката бе приета с 329 срещу 202 гласа и ще позволи в сряда да бъде организирана серия от гласувания, включително за оставане в единния пазар, за нов референдум и дори за отмяна на излизането от ЕС, посочи Франс прес.  Този вот бе нов удар за министър-председателката Тереза Мей, която опитва да намери подкрепа за приемане на споразумението за излизане, което договори с Брюксел и което бе отхвърлено два пъти от депутатите. Това показва до каква степен Мей е загубила авторитета си, въпреки че по думите й правителството не е задължено да се съобрази с резултатите от тези т.нар. \"указателни\" гласувания, отбеляза Ройтерс.", "date": "2019.03.26", "title": "Нов удар срещу Тереза Мей: Британските депутати поемат контрола върху Брекзит"}
{"url": "https://www.faktor.bg/bg/articles/tristrankata-obsazhda-novata-individualna-otsenka-na-horata-s-uvrezhdaniya", "text": "Националният съвет за тристранно сътрудничество ще обсъжда днес методика за индивидуална оценка на хората с увреждания. Предвижда се прилагането ѝ да започне от 1 април. Три месеца след началото на прилагането на методиката ще бъде направена последваща оценка на въздействието, съобщиха миналата седмица вицепремиерът Томислав Дончев и социалният министър Бисер Петков. Според проекта на методика за индивидуалната оценка, ако човек с увреждане е заявил лична помощ, тогава социалният работник, който попълва формуляра ще попълва отделни части от него, касаещи личната помощ. Формулярът ще е но модулен принцип, ще бъде съобразен със степените на зависимост на три възрастови групи – деца на възраст от 0 до 12 години, от 12 до 18 години и хора над 18 години. Броят часове лична помощ ще се изчисляват с помощта на три коефициента, а сборът от точки ще се умножава по съответния коефициент в зависимост от това към коя възрастова група принадлежи.", "date": "2019.03.26", "title": "Тристранката обсъжда новата индивидуална оценка на хората с увреждания"}
{"url": "https://www.faktor.bg/bg/articles/zahlazhdane-na-mesta-sas-znachitelna-oblachnost", "text": "Днес облачността ще бъде значителна. Над източните райони преди обяд ще има повече слънце. На много места в страната днес ще има краткотрайни валежи, предимно през втората половина на денонощието, съобщават от НИМХ на сайта си. В Западните Родопи и Пирин днес ще има условия и за по-обилни валежи в следобедните часове. Вятърът ще се усили и ще прониква студен въздух. Температурите ще се понижат. Максималните вече ще бъдат между 12° и 17°. В Югоизточна България все още застудяването почти няма да се усети. Там максималните температури ще бъдат около 20°.Днес краткотрайни валежи ще има в много райони. Утре вече ще вали на малко места.От четвъртък нататък слънцето ще бъде щедро. Температурите през следващите дни ще продължат да се понижават. В петък и събота сутринта ще има и стойности под нулата.", "date": "2019.03.26", "title": "Захлаждане, на места със значителна облачност"}
