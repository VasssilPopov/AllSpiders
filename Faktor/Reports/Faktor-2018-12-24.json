{"url": "https://www.faktor.bg/bg/articles/moskva-demonstrira-sila-veche-imame-orazhiya-koito-nyamat-ravni-po-sila", "text": "Министърът на отбраната на Русия Сергей Шойгу заяви, че през отиващата си година руските въоръжени сили са получили безпрецедентно голямо количество съвременни оръжия. Шойгу направи изявлението си по време на заседание на Обществения съвет при военното ведомство, уточняват руските медии.  По думите на министъра, с такива оръжия не разполага нито една армия по света. Шойгу уточни, че през 2018 г. руската армия е получила 1500 нови образци въоръжения и над 80 000 единици модерна техника. Така реализирането на държавната програма за превъоръжаването за периода 2010-2020 г върви по план, заяви министърът на отбраната.  По-рано днес руското министерство на външните работи предупреди, че който не слуща външния министър Сергей Лавров, ще трябва след това да чуе какво има да му каже военният - Сергей Шойгу.  Директорът на департамента по въпросите на неразпространението и контрола на въоръженията Владимир Ермаков заяви, че Москва разчита на трезв и разумен подход от страна на САЩ при оценката на ситуацията по света.  Той уточни, че на САЩ ще им се наложи да си имат работа с министъра на отбраната Сергей Шойгу, ако Вашингтон предприеме необмислени стъпки по договора за ликвидирането на ракетите със среден и малък обсег.  \"Ние имаме готови решения ма всякакво развитие на събитията. А този, който не иска да чуе какво обяснява особено подромно външният министър Сергей Лавров, ще бъде принуден да слуша това, ще му обясни Сергей Шойгу\", отсече Ермаков.  (Източник: Епицентър.БГ)", "date": "2018.12.24", "title": "Москва демонстрира мускули: Вече имаме оръжия, които нямат равни по сила"}
{"url": "https://www.faktor.bg/bg/articles/novini/svyat/turskata-prokuratura-pogna-izvestni-aktyori-zaradi-obidi-kam-erdogan", "text": "Прокуратурата в Истанбул е започнала разследване срещу двама известни актьори, които се твърди, че в телевизионно шоу обиждали президента Реджеп Ердоган и призовавали към преврат. Това съобщи ДПА, като цитира държавната Анадолска агенция. Актьорите Метин Акпънар и Мюждат Гезен били повикани на разпит, след като в медиите се появили съобщения, че те обиждали президента и \"заплашвали с преврат и смърт\", се уточнява в съобщение на истанбулската прокуратура. Актьорите са участвали в петък в токшоу по опозиционната телевизия Халк. Акпънар казал, че Турция трябва да си избере демократично правителство, в противен случай нейните лидери, цитирам, \"ще бъдат обесени с главата надолу или ще бъдат отровени в мазета и ще умрат\". По-рано вчера Ердоган разкритикува актьорите, без да ги споменава по име, като каза: \" Това са фалшиви актьори. Те ще си платят\". Повече от 77 000 души са арестувани досега в Турция заради предполагаеми връзки с опита за преврат, извършен от група военни през 2016 г.", "date": "2018.12.24", "title": "Турската прокуратура погна известни актьори заради обиди към Ердоган"}
{"url": "https://www.faktor.bg/bg/articles/novini/balgariya/borisov-prie-v-ministerski-savet-delegatsiya-ot-sauditska-arabiya", "text": "Министър-председателят Бойко Борисов се срещна в Министерския съвет с принц Турки Бин Мохамед Бин Фахад Бин Абдулазис Ал Сауд, съветник в Кралския двор на Саудитска Арабия, и водена от него делегация. Това съобщиха от правителствената информационна служба. Българският премиер и саудитският принц обсъдиха двустранното сътрудничество в областта на инфраструктурата, енергетиката, индустрията и хранително-вкусовата промишленост. Провелите се днес разговори са част от установения диалог след официалното посещение на премиера Бойко Борисов в Кралство Саудитска Арабия в края на ноември 2017 г., когато за първи път в историята на двустранните отношения се осъществи визита на толкова високо равнище. В изпълнение на постигнатите тогава договорености в Рияд е и настоящото посещение на принц Турки Бин Мохамед Бин Фахад Бин Абдулазис Ал Сауд. Целта на срещата в Министерския съвет бе обсъждането на конкретни действия за засилването на сътрудничеството между двете страни. „Саудитска Арабия е перспективен външноикономически партньор на България“, посочи премиерът Бойко Борисов при разговора си с принц Турки Бин Мохамед Бин Фахад Бин Абдулазис Ал Сауд. От своя страна, саудитският принц изрази сърдечна благодарност за гостоприемството и приветства сътрудничеството на най-високо ниво между двете страни. „Днешното посещение е потвърждение на това. Ще работим за успешно реализиране на всички идеи в областта на икономиката, търговията и политиката“, добави принц Турки Бин Мохамед Бин Фахад Бин Абдулазис Ал Сауд. В ръководената от него делегация бяха още съветникът към Генералния секретариат на Министерския съвет Ахмед Агил Алхатиб, заместник ръководителят на Саудитския фонд за развитие Халид Сулайман Алхудайри, съветникът по международните отношения Хайфа Джедеа, служителите от Кралския двор Фаваз Мохамад Алхажри и Тамер Мохамед Алхухайни и заместник директорът по киберсигурността Мохамед Салех Алхомрани. В рамките на разговорите със саудитската делегация беше договорено посещение на министъра на икономиката Емил Караниколов в Саудитска Арабия, където с неговия колега да започнат работа по конкретни проекти. Целта на срещата в Министерския съвет бе обсъждането на конкретни действия за засилването на сътрудничеството между двете страни.", "date": "2018.12.24", "title": "Борисов прие в Министерски съвет делегация от Саудитска Арабия"}
{"url": "https://www.faktor.bg/bg/articles/novini/svyat/etna-izrigna-v-navecherieto-na-rozhdestvo", "text": "Вулканът Етна изригна в понеделник, изхвърляйки голям стълб от пепел, като районът на сицилианския вулкан беше разтърсен от множество малки земетресения, предава AFP. \"Изригването е станало по склона на Етна, това е първото изригване за повече от 10 години, но не изглежда опасно,\" , заяви експерт от Национален институт по геофизика и вулканология (INGV)на Италия за агенцията. Поради липсата на видимост голяма част от въздушното пространство около вулкана е затворено. На летището в Катания, в източната част на италианския остров, бяха разрешени само четири кацания на час в понеделник следобед. Вижте още новини от България и света  Според Института, повече от 130 сеизмични труса са били регистрирани в района от понеделник сутринта, като най-силният е достигнал 4,0 около 13:00 часа.(14:00 българско време).", "date": "2018.12.24", "title": "Етна изригна в навечерието на Рождество"}
{"url": "https://www.faktor.bg/bg/articles/badni-vecher-i-koleda-obichai-ot-tsyal-svyat", "text": "Танци и фойерверки в Бразилия Бразилците посрещат празника буквално с гръм и трясък. Семействата сядат на трапезата в полунощ на 24 декември, а празничната вечеря бързо прераства в шумно веселие с фойерверки. Празникът продължава до сутрешните часове на 25 декември, когато бразилският Дядо Коледа - Papai Nöel - раздава подаръците. Тамян срещу злото в България В България Коледата не минава без тамян. Традицията повелява на Бъдни вечер най-възрастният член на семейството да прикади с тамян всички помещения в дома - за да прогони злото. В нощта срещу 25 декември дядо Коледа оставя подаръците под елхата. Подаръци в чорапи в Англия И в Англия подаръците пристигат през нощта. В сутрешните часове на 25 декември децата разопаковат даровете, донесени от английския Дядо Коледа - Father Christmas. Те са напъхани в чорапи - както и в САЩ.  Самодивски чемшир във Франция Дивият бодлив чемшир, известен още като Остролистен джел или Илекс, не бива да липсва в нито една френска къща за Коледа. Французите вярват, че това вечнозелено декоративно растение ще им донесе късмет през новата година. Подаръците за празника пристигат заедно с Pére Nöel на 25 декември. \"Елхи\" от манго в Гана  За много хора по света празникът е немислим без коледно дърво. Но как постъпват в страните, където няма елхи? Тъй като в Афррика почти няма иглолистни дървета, в Гана, например, за заместител използват дърво кашу или манго. Тамошният Дядо Коледа е повлиян силно от западния свят, казва се Santa Claus и раздава подаръците на 26 декември, а те почти винаги включват облекло. Светещи кораби в Гърция В Гърция подаръците се раздават чак в новогодишната нощ на 31 декември, когато гърците почитат Свети Василий. Именно той се грижи за подаръците за празника. И понеже гърците са морска нация, те украсяват декоративни корабчета със светещи гирлянди, които поставят в двора на къщата или на прозорците. По този начин те почитат и своите сънародници моряци, които работят по време на празника. 13 дни подаръци в Исландия Докато в много страни раздаването на подаръците е ритуал за един ден, в Исландия хората се даряват в продължение на цели 13 дни - с по-дребни предмети. След 13 декември общо 13 коледни джуджета, т.нар. Jólasveinar, пъхат подаръци в обувките на децата - но само на послушните.   Празник за несемейни в Япония И Япония е повлияна от западните традиции за Коледните празници. Но в азиатската страна Коледата не е класически семеен празник: съпрузите се събират с приятели, а неженените използват празника като повод да излязат да празнуват - с надеждата да срещнат бъдещия си партньор. Подаръците идват чак на 26 декември - носи ги японският Дядо Коледа, наричан Santa Kurosu. Пощенски картички в Холандия Напук на съвременните тенденции, холандците държат на класическата коледна поща: за празника те изпращат много писма и най-вече поздравителни коледни картички по пощата. Подаръците обаче се раздават още на 6 декември - за Никулден. Криене на метли в Норвегия Норвежците изпълняват един необичаен ритуал на Коледа: крият всички метли и бърсалки за под, за да не могат вещиците да ги откраднат и да отлетят с тях през празничната нощ. Норвежките деца получават подаръците си на 24 декември - носи ги обаче не Дядо Коледа, а коледният гном, наречен Julenissen. Коледни кози във Финландия Финландският Дядо Коледа е приел образа на коза, каквото е и официалното му име - \"Joulupukki\" в превод означава точно коледна коза. Тя идва с подаръците за децата на 24 декември. Минималистична украса в Русия Докато в много страни пищната украса е неотменима част от празника, руснаците почти не украсяват домовете си - обикновено празничната украса се изчерпва само с една елха. Подаръците идват чак в новогодишната нощ - на 31 декември - заедно с Дядо Мраз. \"Паяжини\" на елхата в Украйна И в Украйна подаръците се раздават от Дядо Мраз, но чак на 6 януари. По стар обичай украинците окичват елхите си с украшения, наподобяващи паяжина. Те вярват, че това ще им донесе щастие. Стара вещица в Италия В Италия подаръците за празника не се носят от Дядо Коледа, а от стара вещица. Тъй наречената \"Befana\" лети от къща на къща, яхнала метлата си, и дарява послушните деца на 6 януари - за Богоявление. А непослушните деца получават от старата жена въглища. (източник: Дойче веле)", "date": "2018.12.24", "title": "Бъдни вечер и Коледа: обичаи и ритуали от цял свят"}
{"url": "https://www.faktor.bg/bg/articles/novini/balgariya/ninova-se-otkaza-da-mesi-pitka-pusna-suho-pozdravlenie-za-koleda", "text": "В навечерието на един от най-светлите християнски празници нека посветим вниманието и грижата си на семейството и близките хора. Това написа лидерът на БСП Корнелия Нинова във Фейсбук.  Пожелавам ви здраве, обич и уют в домовете и доброта в сърцата, завършва посланието си Корнелия Нинова. Припомняме, че в навечерието на Коледа миналата година лидерът на БСП пусна клипче, на който показа погачата, която е измесила за празника. А после показа как вие тиквеник в скромната кухня на свекърва й, върху маса с мушама. По този начин тя очевидно искаше да демонстрира кулинарните си умения пред нейните симпатизанти, колко много държи на българските традиции и как се почитат в дома й. По-късно обаче се оказа, че не тя е замесила питката и тиквеника, а майката на съпруга й.  Клипът на Корнелия Нинова предизвика голямо оживление в социалните мрежи. Много от хората го приеха като гол популизъм и го обявиха в лош пиар, обвинявайки соцлидерът, че пуска нагласени фотографии.", "date": "2018.12.24", "title": "Нинова се отказа да показва как меси питка, пусна сухо поздравление за Коледа"}
{"url": "https://www.faktor.bg/bg/articles/novini/balgariya/tsvetanov-magiyata-na-koleda-da-izpalni-dushite-na-vashite-semeystva-s-toplina", "text": "В навечерието на най-светлия семеен християнски празник - Рождество Христово, е хубаво отново да си припомним кои са най-важните неща в живота и да кажем на нашите близки колко държим на тях. Пожелавам на всички магията на Коледа да изпълни душите на вашите семейства с топлина, а хармонията и любовта да не напускат домовете ви! Това пожелание  отправи от страницата си във фейсбук председателят на парламентарната група на ГЕРБ, който е и зам. председател на партията.", "date": "2018.12.24", "title": "Цветанов: Магията на Коледа да изпълни душите на вашите семейства с топлина"}
{"url": "https://www.faktor.bg/bg/articles/novini/balgariya/nad-1000-choveka-byaha-osveteni-kato-satrudnitsi-na-komunisticheskite-sluzhbi", "text": "През отиващата си 2018 г. Комисията по досиетата е осветила общо 1017 сътрудници на бившата Държавна сигурност и Разузнавателното управление на Генералния щаб (военното разузнаване) на Българската народна армия, съобщава сайтът Това показват двата отчетни доклади на независимия държавен орган за разкриването на сътрудниците на тоталитарните комунистически служби и достъп до архивите на ДС, публикувани на сайта на Комисията. По закон тя се отчита два пъти годишно (юли и декември) пред Народното събрание. На базата на двата доклада, вторият от които е приет и публикуван преди няколко дни, сайтът desebg.com обобщава данните за изминалата 2018 г. Комисията по досиетата е установена е принадлежността общо на 1550 сътрудници на комунистическите тоталитарни служби за 2018 г. От тях е обявила данни за 1017 души (542 за първото полугодие и 475 за второто). Не е обявено агентурното минало на общо 534 сътрудници. От тях 64 са лица, за които се извършва проучване за надеждност съгласно Закона за защита на класифицираната информация По закона за досиетата Комисията установява принадлежност, но не обявява данни в случаите, когато лицата с досиета са починали. През 2018 г. Комисията е установила принадлежността на 340 души, но не ги е обявила, тъй като те са починали. Общо 35 лица са установени като сътрудници при искане от страна на граждани, като същите не са публични личности или не осъществяват публични дейности. По изискванията на параграф 18 от Закона за защита на класифицираната информация Комисията е установила, но поради законовите ограничения не е разкрила самоличността на общо 93 лица. От доклада за дейността на Комисията по досиетата, внесен в Народното събрание преди броени дни, стана известно още, че общо 38 825 души са проверени за принадлежност към Държавна сигурност и разузнавателните служби на Българската народна армия през 2018 г. Независимият държавен орган, натоварен с разкриването на сътрудниците на тоталитарните комунистически служби и достъпа до архивите на ДС, се отчита два пъти годишно (юли и декември) с доклади пред парламента. От публикуваните на сайта на Комисията отчети става ясно, че през първото полугодие са проверени 19 331 лица, а през второто – 19 494 души. Сайтът desebg.com публикува обобщена информация за категориите проверени български граждани за принадлежност към тоталитарните служби, които са проверени през 2018 г.: лица, регистрирани за участие в избори (местни частични) – 55 души; лица, заемали или заемащи публични длъжности и извършвали или извършващи публични дейности – 18 059 души; лица, посочени като длъжници (кредитни милионери) – 838 души; лица, за които предстои избор или назначаване на публична длъжност – 157 души; лица, за които се извършва проучване за надеждност съгласно Закона за защита на класифицираната информация – 8827 души; по искане на граждани – 1687 души; по изисквания на Закона за защита на класифицираната информация (параграф 18) – 9193 лица; кадрови промени – 2 лица. От публикуваните на сайта на Комисията два отчетни доклада става ясно, че през 2018 г. тя е взела общо 355 решения.", "date": "2018.12.24", "title": "Над 1000 човека бяха осветени като сътрудници на комунистическите служби"}
{"url": "https://www.faktor.bg/bg/articles/novini/svyat/nay-tezhkoto-izpitanie-za-evropa", "text": "Къде остана европейският дух на сътрудничество и помирение в навечерието на новата 2019 година? Достатъчно е да погледнем ситуацията в някои страни-членки, за да се уверим, че нещата не вървят никак добре в ЕС.  Великобритания иска да напусне ЕС - вероятно това ще стане без споразумение. Във Франция ореолът на Еманюел Макрон избледня. Обикновени граждани в жълти жилетки масово излизат на улицата, някои от тях не се спират и пред насилието. А леви и десни екстремисти се опитват да се възползват от ситуацията. Популисткото правителство в Италия открито се противопостави на ЕК в спора за държавния бюджет. Малко преди Коледа ЕК направи големи отстъпки на Италия и се отказа да я санкционира, представяйки това за победа на разума над конфронтацията. Дързостта на Рим сигурно ще има и последователи. Правителствата на Полша и Унгария правят отстъпки в спора за върховенството на закона само, когато вече няма друг начин. В Испания пък, един от последните бастиони срещу десния популизъм, в областта Андалусия крайнодясната партия Vox, която величае бившия диктатор Франко, бързо печели популярност.   Десният популизъм е голям европейски феномен. Десните партии се в подем в почти всички страни от ЕС. А в Австрия и Италия дори участват в управлението. Същото важи и за Германия: независимо, че в страната вече пристигат много по-малко мигранти, а канцлерката Ангела Меркел се отказа от либералната си миграционна политика, одобрението за \"Алтернатива за Германия\" (АзГ) не спира да расте. На предстоящите през следващата есен местни избори, АзГ може да стане първа, а в най-лошия случай и втора политическа сила в новите източни германски провинции. Но основното изпитание за нагласите в целия ЕС предстои след няколко месеца - на изборите за Европарламент. Резултатите от всички социологически проучвания сочат, че след тях дяснопопулистките и евроскептични партии ще бъдат представени още по-силно в парламента, отколкото досега. А това ще направи още по-трудна задачата на умерените и разумните политически сили. Меркел - напълно изолирана Част от причините за политическото радикализиране са различни за отделните страни-членки на ЕС. Във Франция това е самовластието на президента. Успехът на партията Vox в Испания пък е реакция на каталунския сепаратизъм. Враждебните нагласи към ЕС в Италия се подхранват от недоволството от икономическата ситуация, която не се подобрява и с рецептите на популистите. Най-голямата обща тема във всички европейски страни обаче е миграцията. Една миграция, която е нежелана и в голяма степен неконтролируема. И докато политиците от умерените партии не намерят решение, няма да има промени в нагласите. Преди три години Ангела Меркел опита с послания като \"Не можем да затваряме границите\" и \"За търсещите убежище не бива да има горни граници\". Тя искаше да спечели цяла Европа за своята непопулярна политика, но се оказа напълно изолирана. Последиците от тази миграционна политика се усещат и до днес. И който иска да подобри състоянието на ЕС трябва да заложи именно на тази тема. Хората в Европа копнеят за сигурност. Те искат европейските държави и ЕС като цяло да си възвърнат контрола върху миграцията.", "date": "2018.12.24", "title": "Най-тежкото изпитание за Европа"}
{"url": "https://www.faktor.bg/bg/articles/novini/balgariya/rozhdestvo-i-istoricheskite-sabitiya", "text": "И тази година – две хиляди и осемнадесетата след събитието – стотици милиони люде по целия свят ще честват Христовото Рождество. Огромната давност, която има вече това честване и грамадното количество хора, които ще го извършат след толкова, толкова много години, без съмнение му придава мащаба на историческо събитие par excellence. Може би дори на най-голямото историческо събитие изобщо. И ето че тук има невероятен парадокс. В историята, която излага науката за историята и която е история на крупните политически реалии: на държавите, на империите, на народите; която е история на териториите, на дворците и форумите – Рождеството на Иисус Христос сякаш въобще не се вписва и даже – не би могло да се впише. Та нима действително в историята, която излага науката за историята може да намери място събитието на раждането на едно дете, в едно семейство, още повече, ако то се ражда в маргинална страна и при това – в глухата провинция на тази маргинална страна? Та това събитие само по себе си е от порядъка на родовата история на определен дом и може да „влезе“ в историята на науката за историята единствено като статистически факт (прибавяйки единица към числото на населението на тази страна или на света – една пренебрежимо малка статистическа единица). Но с Рождеството на Иисус – ако съчленим описанието му у евангелистите Матей и Лука – нещата са дори още по-поразителни, защото всъщност… най-вероятно Иисус не е бил добавен даже като такава статистическа единица към населението на тогавашния свят. Той, казано радикално, най-вероятно въобще не е бил вписван никога в „населението“ на световната история – бил е – многозначително (може би понеже е чиста Личност) подминат от нея. Защото нали, ако се доверим на св. ев. Лука, Христос се ражда във Витлеем Иудейски тъкмо в дните когато „излезе от кесаря Августа заповед – да се направи преброяване по цялата земя“ (Лук. 2:1) и поради това Иосиф тръгва „от Галилея, от града Назарет за Иудея, за града Давидов… понеже беше от дома и рода Давидов, за да се запише с Мария, сгодената за него жена, която беше непразна“ (Лук. 2:4-5). И ето, там, във Витлеем „на Мария й дойде време да роди и роди своя Син първенец и Го положи в ясли, защото нямаше за тях място в страноприемницата“ (Лук. 2:6-7). Да, Христос наистина се ражда в обора на Витлеемската страноприемница, само че, ако тук се обърнем вече към разказа на св. ев. Матей, ние ще чуем, че веднага след Неговото раждане „Ангел Господен се явява насъне Иосифу и казва: стани, вземи Младенеца и майка Му и бягай в Египет, и остани там, докле ти кажа, защото Ирод ще търси Младенеца, за да Го погуби“ (Мат. 2:13). Иосиф – продължава евангелистът „стана, взе Младенеца и майка Му нощем и замина за Египет“ (Мат. 2:14). Но следователно, родилият се онази нощ Иисус, Когото са били длъжни да запишат в изпълнение на заповедта на „кесаря Августа“ май така и не е бил записан на другия ден във Витлеем, в „дома и рода Давидов“. Не е бил, защото Иосиф и Мария още същата нощ са побягнали с Него. Родилият се значи не е влязъл в числото на населяващите „вселената“, не е влязъл дори „статистически“ в аналите на документираната история, не е бил „легален“ поданик в империята на „кесаря Августа“, не е имал, както се казва днес „хуманитарен статут“; появата Му е останала „официално“ незасвидетелствана за историята на „политическите тела“, за държавата, за „историческия свят“. И, по парадокс, историците-позитивисти днес действително имат право да ни казват, че съществуването на Иисус Христос в историята „не може да бъде документално верифицирано“. Ако сега сравним това – документално „неверифицируемо“ събитие на нощното раждане на един бъдещ бежанец в обора на провинциалната Витлеемска страноприемница, последвано от изчезването на пътниците още на другия ден сутринта и потъването на неговата „статистическа единица“ в казионната анонимност със събитията, които обичайно и с основание влизат в аналите на историята,  Ще прочетем непременно, че към онова време – края на първи век пр. Хр. – победилият всичките си съперници в походите на Изток пълководец Октавиан, приема в Рим пожизнената позиция „принцепс на Сената“, т. е. става господар на законодателната власт в Римската република, като освен това запазва до края на живота си и главенството над всичките ѝ въоръжени сили (собствено позицията на „император“). В добавка неговата римска „клиентела“, нямаща конкуренция във Вечния град, в крещящо противоречие с дотогавашния законов ред (но напълно драговолно) започва да го избира ежегодно и за „народен трибун“ – тоест на единствената „магистратура“, която има власт да контролира и поставя вето на решенията и на законодателната, и на всяка друга власт. С две думи – дава в ръцете му всички републикански власти: законодателната (Сената), изпълнителната (армията) и контролната (трибуната) и  с това самия си суверенитет – превръща Републиката в единолична Империя. Ще прочетем по-нататък, че във връзка с това Октавиан бива наречен „Август“ – Преизобилният, божественият. Няколко години по-късно пък, отдъхнал си от десетилетните смутове и „партийни борби“, разтърсвали римската „вселена“, светът на тази „вселена“ чества бляскаво „хилядолетния мир“ въдворен от този „Август“, а неговата „слава“ озарява вече всичките ѝ кътчета – от източните предели, подчиняващи се на верния му Ирод „Велики“ до западните на приокеанската Галия. В света сиреч се извършват епохални „исторически“ събития, изпълващи тома на „документираната“ история. Още по-нататък в този том ние ще прочетем как към края на живота си Август предава „суверенно“ своята „пълна“ власт на суровия си пълководец Тиберий, а той пък – още по-сетне – на неуравновесения Калигула и историята отново „се ускорява“. В тази история на „историческите събития“ ние ще можем да прочетем – в нейните маргиналии – дори за четвъртовластника на Галилея Ирод Антипа, за брат му Филип, владетел на Итурея и за римския прокуратор на „присъединената“ Иудея Понтий Пилат, но ето че никак, никак не ще можем да прочетем – дори в маргиналиите към маргиналиите – за онова, което ни разказват за същото това време евангелистите. И не безоснователно, защото то наистина не може да се нареди в една редица с изброените по-горе „исторически“ събития. Онази особена „встрани-от-историчност“, която покрива с мрака си Христовото Рождество във Витлеемската страноприемница, ще продължи следователно да съпровожда „Незаписания“ и през целия Му земен път. И наистина, нима има нещо „историческо“ в изцеленията на разни бесновати, слепи и хроми „маргинали“ по пътищата на Галилея? Нима Христос се намесва дори в съвременната Му история на Израил, в която и за която ревностно се борят по Негово време „просветените“ садукеи с „консервативните“ фарисеи и проримските „иродиани“ с националистичните „зилоти“? Всъщност нито Христовото Разпятие – една от десетките екзекуции в столицата на тази постоянно метежна, но нищожна и затова „незастрашаваща Държавата“ провинция (предизвикала едва няколкочасови „безредици“ на площада пред преторията), нито Възкресението Му – доверено непосредствено в предразсветния час при гробищните пещери на бившата блудница Мария Магдалина, а после на дванадесетимата галилейски рибари, скрити в малък иерусалимски дом – ще достигнат мащаба дори на поместни, провинциални „исторически събития“. В обемистия том на Историята, излагана от науката за историята, цялата история на земния път на Христос ще запази спецификата си на разказ, който не е от типа на „историческите“ изобщо. Но ето: удивителното е, че и в евангелския разказ „историческите“ персоналии и реалии няма да намерят практически никакъв отзвук. Стабилизирането на императорския „институт“ след Август при Тиберий, присъединяването на царството на Ирод към Империята, вече като провинция, управлявана от „прокуратор“ и дори съвременното на Иисус зилотско въстание на „народния вожд“ Бар-Абба, няма да „отзвучи“ в евангелската история (освен в беглото споменаване на тоя последния като „прочутия“ по онова време сред иерусалимските жители „разбойник“ Варава). Вместо имената на всички тия „политически фигури“, по протежение на евангелската история, както в началото ѝ с „незаписания“ (и значи „незасвидетелстван документално“) Иисус, ние ще се срещаме с различни „анонимници“ като Наинската вдовица, слепеца от Иерихон, прегърбената жена в синагогата; със само „квартално“ познатите домочадия като това на Лазар и сестрите му Марта и Мария; с неколцина рибари, един разкаял се митар и с една изцелена от „седемте ѝ бяса“ блудница. И ето: сега идва най-важното, което искам да кажа с това съпоставяне на двата повествувателни реда. Защото забележете, че всички онези блестящи „исторически фигури“, които съдържа дебелият том на Историята, излагана от науката за историята, по определение – няма как да отречем това – „блестят“ днес единствено между кориците на този том и „живеят“… в библиотеките на историците. Аз не казвам, че техните деяния не са били „исторически“. Именно те и никои други са били „историческите деяния“ на онази епоха, именно те са написали „историята“ на своето време. Историята на Иисусовото раждане в този смисъл действително не е „историческо събитие“ като тях – то е исторически инцидент, документално „изпадащ“ от историята. Само че днес и „историческите личности“ и „историческите деяния“ на онова време са достояние на историята, а Христос е достояние на… битието. Раждането Му, което не е „историческо събитие“, е обаче исторически пробив в световното битие (и тъкмо затова може би „изпада“ от историята му). Да, жената на Октавиан Август – Ливия – е „историческа“ личност, известна на историците с „историческите“ си дела. Наинската вдовица обаче, макар да не е оставила името си в историята, е станала и е „икона“ на утешената майка от всички времена, „иконо-вписана“ в сърцето на всяка, буквално на всяка майка в този свят. Бегло споменатият управител на Сирия Кириний, осъществил Августовото „преброяване“ в източните предели на Империята е все пак „историческа номиналия“ (зафиксирана в преписите на преписите на тогавашните документи). Светлината, блеснала в отворените от Христа очи на безвестния Иерихонски слепец обаче, макар той да не е дори такава „историческа“ личност, е прогорила вековете и свети и днес в молитвите на всички страдащи по света. С две думи казано: евангелската история, протекла тогава под сянката на „Августовата слава“ на изток и значи – „встрани“ от „историята“ се е оказала история, трансцендирала историята, пронизала историите на историята, белязала цялата „история“ оттогава и до сетния й ден, докато „историята“, до която тя тогава така и не е „дораснала“, е потънала в историята, останала е… само „история“. Ще дръзна да го кажа: научава ни изглежда на това, че Бог – всемогъщият Бог – винаги е бил по-близък до личностите и до домовете в историята, а не до Историята, в която се раждат, живеят, страдат и се радват тези личности и домове. Както е бил по-близък до (и буквално в) утробата на девицата Мария в обора на Витлеемската страноприемница, но далеч от двореца на „Августа“ Октавиан в Рим. Както е бил близо до смазаната от скръб вдовица от Наин, но далеч от патрицианката Агрипина, плетяща почти по същото време императорското бъдеще на сина си Калигула. Всъщност Бог всякога е правил не история в Историята, а е дълбал мета-история в дълбините ѝ. Бил е там, където се раждат или умират личностите, а не „историческите реалии“. Бил е в онази, паралелна на „Историята“ и „незафиксирана“ от нея евангелска история, която – тъкмо поради присъствието на Самия Бог в нея – също не е отразила дори отдалеч отблясъците на „голямата история“ в себе си. Оставила е извън себе си походите на „Тиверия кесаря“ в северните германски лесове, заговора на Пилатовия приятел Сеян и т. н., за да се фокусира и да пренесе през времето на ония дни… „кръвоточивата жена“, отвратителния „Гадарински бесноват“ и дребния криминален престъпник, разпънат отдясно на Христос, когото от тази „не-история“ е пренесла дори направо в Рая. … Както и днес най-вероятно е много по-близо до мъкнещия на гърба си своето дете бежанец от „земята египетска“, до майката на слепо-и-глухороденото дете, която му реди коледната елха, въпреки че то няма да може да я види, нито да чуе звъна на играчките върху нея. Макар че… кой знае колко „незафиксирани“ от историята неща не стават всеки ден в „паралелната“ с нея история на Спасението, наченала се от онази нощ, когато родилият се във Витлеем Иудейски Младенец така и не е попаднал в списъците на световното население.", "date": "2018.12.24", "title": "Рождество и историческите събития"}
{"url": "https://www.faktor.bg/bg/articles/obshtestvo/ulitsata/patriarh-neofit-shte-otsluzhi-bogosluzhenie-v-navecherieto-na-rozhdestvo", "text": "Българският патриарх и Софийски митрополит Неофит ще отслужи богослужението на Бъдни вечер.  Празничната литургия започва в 18 часа в патриаршеската катедрала \"Св. Александър Невски\". На Рождество Христово, 25 декември, негово светейшество ще оглави тържествената Света литургия, която ще започне в 9:30 часа.", "date": "2018.12.24", "title": "Патриарх Неофит ще отслужи богослужение в навечерието на Рождество"}
{"url": "https://www.faktor.bg/bg/articles/kultura/art-faktor/zabrani-i-polichbi-na-badni-vecher-i-koleda-koito-tryabva-da-pomnim", "text": "Мистерията в народните предсказания Новогодишните празници, които започват от Бъдни вечер (24 декември) и свършват на Йордановден (6 януари), са свързани с един от върховите моменти в природния кръговрат – зимното слънцестоене. В тяхната обредност са втъкани представите на хората за време и пространство, оживяват предмети, символи и герои, чрез които народът ни изразява надеждите си за плодородие и благополучие. През този период и природата, и човекът се подготвят за повторно раждане, а светът - за ново сътворение. Затова гадаели добра или лоша ще новата годината, ще има ли берекет в семейството. Бъдни вечер бележи началото на т.нар. „мръсните дни” в годината - невидимата граница между старата и нова година. Българите вярвали, че всяка нощ бродят демоничните същества на отвъдното, от залез слънце до първи петли по земята господстват мамници, бродници, караконджули, вампири, джадити. За да се предпазят от тях предците ни спазвали редици забрани, изпълнявали различни ритуали, правели магии и заклинания за здраве и берекет. •   Жените не подхващат работа – не перат, не перат, не месят, не предат •   Не се вдигат сватби •   Не се опяват мъртъвци и не се правят помени •   Не е добре да се зачеват деца, защото няма да съдбата им няма да е добра •   Според народните поверия на Бъдни вечер излизат демони и таласъми и бродят до Водици 6-ти януари (когато Христос е покръстен). Ето защо се слага една скилидка чесън в джоба, за да гони злите духове. Не бива да се излиза навън без нея •   На вратниците, комините и прозорците се слагат черен глог и хвойна, рисуват се предпазни кръстове с катран, залепват се слънчогледови пити, от които демоните бягат •   Някой от къщата хвърля през дувара й вейка или ела, или камък, за не влизат поганци •   Вадата в съдовете се пази много, да не бъде замърсена от караконджули и джинове •   Не се изхвърля пепелта от огнището, защото по нея ходят джиновете; добре е да се пази до Водици, защото има магическа сила да лекува болести и да гони злите сили •   Не се тръгва на път, за да не срещате поганците, които бродят по земята •   Не се ходи на воденица, защото караконджулите спират водата •   Ако се роди дете трябва да се лекува, защото а е момче, ще го залюби змеица, а ако е момиче – ще го открадне змея. Затова три жени за три дни трябва да изпредат изтъкат и ушият под комина вълнена ризка, с която да облекат веднага след раждането бебето •   Питката за празника не трябва да се меси от неомъжено момиче, защото ако то сключи брак през новата година, ще изнесе изобилието от дома на родителите си •   Парче от същата питка се слага под възглавницата й и който момък сънува, той ще я вземе за своя жена •   На масата задължително се оставя глава лук – колкото са неговите люспи, толкова ще са имотите на семейството. На празничната софра трябва да има и орехи, чиито ядки са хубави и вкусни, за да здрав стопанинът на къщата през новата година. Ако са изгнили – очакват го трудности •   Празничната пита се разчупва на високо, за да пораснат високо житните класове •   На Бъдни вечер никой не трябва да става от масата, за да не се разпилее житото, кокошките да не спрат мътят, а семейството – да не се разедини. Ако все пак се наложи, само най-възрастният има право да стане, но и той трябва да ходи приведен, за да се превиват житните класове •   Когато членовете на семейството се събират на празничната трапеза, те трябва да оставят известно разстояние помежду си, за да има място и за мъртвите •   Масата не се вдига, защото се вярва, че мъртвите също идват на вечеря, затова вратите се оставят отворени, за да могат да се движат спокойно из къщата •   Отколешно е и поверието, че каквото си пожелаете на Коледа, то ще се сбъдне.", "date": "2018.12.24", "title": "Забрани и поличби на Бъдни вечер и Коледа, които трябва да помним"}
{"url": "https://www.faktor.bg/bg/articles/sport/svetat/sled-evropeyskata-titla-tervel-pulev-shte-se-bie-za-nov-poyas-prez-2019", "text": "Тази година Тервел Пулев продължи убедителното си представяне на професионалния ринг и завоюва Европейска титла в полутежка категория.  По-малкият от братята Пулеви далеч не е по-малко мотивиран и техничен на ринга. Досега българинът е завоювал 12 победи в 12 мача, 11 от тях с нокаут. Продължителността на повечето двубои е не повече от 5 рунда.  \"Винаги се стремя всеки следващ път да е по-добре\", сподели пред \"България он Еър\" Тервел. След победата обаче се заговори, че може да се насочи към по-големи отличия.", "date": "2018.12.24", "title": "След европейската титла Тервел Пулев ще се бие за нов пояс през 2019"}
{"url": "https://www.faktor.bg/bg/articles/kultura/art-faktor/-tiha-nosht-svyata-nosht-praznuva-svoya-200-godishen-yubiley", "text": "Навършват се 200 години от първото изпълнение на „Тиха нощ, свята нощ”. Популярната коледна песен прозвучава за първи път в австрийското село Оберндорф, близо до Залцбург, на Бъдни вечер през 1818 г. Една от легендите гласи, че местният орган бил унищожен няколко дни преди празника и трябвало спешно да бъде заменен с китара. Според историците обаче песента е била създадена за китара, тъй като тя била смятана за народен инструмент и с нея музикантът е можел да пътува навсякъде.", "date": "2018.12.24", "title": "„Тиха нощ, свята нощ” празнува своя 200-годишен юбилей"}
{"url": "https://www.faktor.bg/bg/articles/ikonomika/biznes/benzinat-dostigna-nay-niska-tsena-ot-30-mesetsa-nasam", "text": "Вчера най-ниската цена на литър от най-масовия А-95 беше 1 лев и 79 стотинки, съобщи БНТ. Такава цена можеше да срещнете на бензиностанции в Разград, Пловдив, Добрич, Ботевград, Бургас, София и Айтос. Дизелът също отбеляза спад - до 1,92 лв/л на места. Средната цена на бензин А-95 в страната за вчерашния ден беше 1,97 лв./л, а на дизела - 2,17 лв./л. Според енергийните експерти това е най-ниската цена на бензина от 30 месеца насам или от юни 2016 г. Цената на дизела е най-ниска от 8 месеца. Причината за поевтиняването е спадът на цената на петрола на международните пазари. Има условия дори да поевтинее още.", "date": "2018.12.24", "title": "Бензинът достигна най-ниска цена от 30 месеца насам"}
{"url": "https://www.faktor.bg/bg/articles/36-iyat-balgarski-kontingent-se-zavarna-ot-misiya-v-afganistan", "text": "На родна земя се завърна 36-ият контингент от Въоръжените сили на Република България, който взе участие в мисията на НАТО в Афганистан \"Решителна подкрепа\", съобщиха от Министерството на отбраната. Самолетът с военнослужещите кацна на летище София малко след 20.00 ч тази вечер. Тридесет и шестият български военен контингент включва национален елемент, рота за охрана, екип от съветници и щабни офицери в щаба на мисията на НАТО. В състава му са включени до 160 военнослужещи от Сухопътните войски и 68-ма бригада \"Специални сили\". По време на мисията те изпълняваха задачи, свързани основно с организирането на контролно-пропускателния режим на автомобилния и пешеходния трафик на летище Кандахар, както и с обучение, съветване и методическо подпомагане на формирования и военнослужещи от Афганистанската национална армия. Национален командир на контингента е полковник Веселин Василев от Съвместното командване на силите.", "date": "2018.12.24", "title": "36-ият български контингент се завърна от мисия в Афганистан"}
{"url": "https://www.faktor.bg/bg/articles/v-navecherieto-na-rozhdestvo-skladovete-na-otets-ivan-e-prazen-obitatelite-mu-bedstvat", "text": "В утрото преди Бъдни вечер хората, настанени в приюта на отец Иван в Нови Хан, ще посрещнат празниците доста оскъдно. Само преди броени дни стана ясно, че складовете на приютите са изпразнени, а обитателите му са изправени на ръба на оцеляването.  \"Тази година е много по-различна от други, имаме много по-малко дарения и продукти, складовете са изпразнени\", споделя духовникът, който от много години се е отдал на благородната кауза да помага на бедни и бездомни, без разлика на етнос и религия. По думите му минали години е имало в пъти повече дарения, с които настанените в Нови Хан успяват да оцелеят до Великден, а даже и до лятото, но тази година нещата не стоят по този начин. \"Доста от продуктите са привършили, но до Великден не може да се изкара. Около 210 души ще посрещнем празниците в дома в Нови Хан, напират още да идват, но е пълно, няма къде да ги приемам\", сигурен е отчето пред Bulgaria ON AIR. Все пак той успокой, че домът няма да остане без ток за коледните и новогодишни празници. \"Подготвили сме се за празниците, днес е последен ден от поста. Днес всичко ще бъде постно, ще правим баница с орехи и тиква. Питка ще има също за всички. Успяваме да радваме хората и децата тук\", завърши отец Иван.", "date": "2018.12.24", "title": "В навечерието на Рождество: Складът на отец Иван е празен, обитателите на приюта - бедстват"}
{"url": "https://www.faktor.bg/bg/articles/obshtestvo/ulitsata/atlantitsi-spipaha-v-lazha-ili-nekompetentnost-vitseprezidentkata-na-saab-krasimira-stoyanova", "text": "Експерти на Атлантическия съвет на България спипаха вицепрезидента на СААБ Красимира Стоянова да манипулира българската общественост. Вчера в свое изявление по bТВ, представено като право на отговор, Стоянова обяви че F-16 Viper не съществувал още и бил само \"на хартия. Като изключим недипломатичното им отношение към американската компания „Локхийд Мартин“ – производител на самолетите Ф-16, които до сега не са си позволили да нападат или коментират „Грипен”, твърденията на Стоянова са дълбоко невери, казват експерти на Атлантическия съвет на България. Те са категорични, че  , модернизиран до най-новата модификация Viper (V) Block 70. В събота пък лидерът на АБВ Румен Петков разпространи друга лъжа, че Ф-16 бил с един двигател, а „Грипен”, който е неговият фаворит с два двигателя. Няма съмнение, че решението на правителството да избере за българската армия самолетите Ф-16 е мобилизирало проруските сили у нас, които с манипулации, откровени лъжи и фалшиви новини се опитват да представят на обществото американските самолети като ненадеждни.", "date": "2018.12.24", "title": "Атлантици спипаха в лъжа или некомпетентност вицепрезидентката на СААБ Красимира Стоянова"}
{"url": "https://www.faktor.bg/bg/articles/parkirame-bezplatno-v-sofiya-ot-dnes-do-26-dekemvri", "text": "Днес и през всички празнични дни зоните за платеното паркиране в София няма да работят. В почивните дни – 24, 25 и 26 декември, както и на 1 януари догодина, в синята и зелена зона ще се паркира свободно. В останалите дни между празниците обаче правилата за паркиране в широкия център на града важат. В зоните ще се плаща в четвъртък и петък – 27 и 28 декември, както и в понеделник – 31  декември.", "date": "2018.12.24", "title": "Паркираме безплатно в София от днес до 26 декември"}
{"url": "https://www.faktor.bg/bg/articles/politika/hlyab-i-pasti/balgarskiyat-dyado-koleda-ne-stigna-do-detsata-v-zapadnite-pokraynini-no-srabskata-uprava-im-garantira-voda-s-arsen", "text": "Не му се размина и на дядо Коледа, който се беше запътил за Западните Покрайнини на 20 декември тази година, за да раздаде коледни подаръци на малките босилеградски дечица. Сръбските митничари и гранична полиция го спряха на граничен пункт „Олтоманци” и след щателна проверка на торбата му с подаръци за 180 деца преценили, че вафличките, намиращи се вътре, крият сериозен риск като хранителен продукт за здравето на децата! И дядо Коледа си прибрал торбата с валфлички, книжки и цветни боички и  Заедно с подаръците пътували и  клоуни-артисти от  атракционен клуб „Найа” към Дома на културата „Средец”.  Те като хора професионалисти успели  да преодолеят мнителността на  сръбските гранични полицаи и митничари и минали успешно границата. Вероятно е помогнал артистичния им чар и неподправено сценично поведение, което е зашеметило  граничните власти. Та малките дечица скупчени в училищния стол на местното основно училище дочакали все пак  артистите от София, които изнесли чудесен спектакъл пред тях. Артистите успели да превърнат децата не просто в впечатлени малки зрители, а в активни участници в клоунадата и зрелищния артистично-музикален и танцувален спектакъл. Е, накрая подаръци нямало, защото дядо Коледа останал с торбите от другата страна на границата. Вероятно  са пробвали със Снежанка вкуса и качеството на спрените „опасни вафлички”, част от коледните пакетчета-подаръци. Но понеже става дума за деца, които са останали разочаровани от това, че дядо Коледа/българският/ не е стигнал до тях са реагирали по своему, по детски, с унили и тъжни лица. Също така реагирали по своему и домакините от Културно Информационния Център на българите в Босилеград, но не по детски. На всичкото отгоре реагирала и Дирекция „Култура” към Столична община-своевременно и твърдо.  И най-накрая неочаквано реагирал  и самия дядо Коледа/българския вариант унижен на българо-сръбската граница/ и се получил един мъъъничък скандал, който стигнал до ушите на най-големите държавници на Балканите, които в тоя времеви период   Говорили министър-председателите на Сърбия, България, Гърция и Румъния за тръби, газ, пътища, енергийна свързаност, международни отношения, общочовешки ценности, СВЕТОВНО ПЪРВЕНСТВО ПО ФУТБОЛ НА БАЛКАНИТЕ и прочие все велики дела. Абе въобще голяма политика. И изведнъж някакъв си дядо Мраз /прощавайте дядо Коледа/ с една торба подаръци се намесил в голямата политика. И сега с тези вафлички развалил добрата атмосфера на разговорите.  Все пак справедливостта възтържествувала в крайна сметка. Българският премиер и съпровождаща го делегация са оценили ситуацията и са разбрали, че „голямата правда” не изключва съществуването и на „малката правда”, тази на децата и на дядо Коледа. Премиерът ни е поставил въпроса пред сръбската си колежка Ана Брънабич и изведнъж станало възможно преминаването на границата  от дядо Коледа и подаръците му.  Активно са се намесили един куп хора и институции: българското посолство в Белград, сръбското посолство в София, един от младшите ни консули в Ниш, столична община в лицето на главен експерт Ирина Михайлова, местни българи и родители, КИЦ-Босилеград и прочие и прочие. Да но празника на децата вече бил помрачен. Българският дядо Коледа не бил допуснат при тях и то на „българската Коледа”, защото сръбската Коледа се празнува в първите дни на януари на следващата 2019 година. Това навярно е засегнало нашия дядо Коледа и той си се прибрал в България. Детските коледни подаръци след известно разкарване насам-натам/вероятно с надеждата да им мине срока на годност/, все пак достигнали до помещенията  на КИЦ и сега „изморени” очакват датата 24 декември, за да стигнат до детските ръчички. Урокът, който беше даден за пореден път на България е, че през сръбско-българската граница /особено при Олтоманци/ трудно може да се мине. През  изминалите години тук винаги трудно са преминавали по повод на различни празници: книги, озвучителна техника, икони, черковни камбани, календари, плюшени мечета, картонени зайчета, детски библии, рекламни тениски, ученически чанти, вестници, списания, паметни плочи на убити българи, лекари, някои политици и депутати.  Да, Сърбия иска да е в Европейския Съюз но не желае да пропуска през границата си помощи и материали, които биха способствували по някакъв начин за съхранение на българщината сред сънародниците ни от Западните Покрайнини. Това е истината.  Но виж отровена вода в обратната посока може съвсем спокойно да си преминава пренасяйки тежки метали, арсен и реагенти към Кюстендилско и към  река Струма. Това може. Това, че рудодобивните мини „Благодат” и „Караманица” бълват и изсипват по водосбора на река Драговищица и Караманичка река метали с карцерогенно и всякакво друго увреждащо действие не бива да впечатлява България. да задържат първоначално вафличките от коледните подаръци заради опасност от евентуално въздействие върху местните хора, ако вафлите не са качествени и в годност. Но искам да попитам местната управа в лицето на Владимир Захариев - какво ще кажат за Тлъминската река /приток на Караманичка река/, която тече в тръбите и вече като питейна доставя отрови, които със сигурност ще пратят населението на Горно Тлъмино и Долно Тлъмино след 5-10 години в гробищата и децата там няма да имат възможността да се срещнат с дядо Коледа, защото ще им гостува дядо Поп за последен изпроводяк. За да не бъда обвиняван от някои фактори, че разпространявам лъжи, за да плаша населението на Босилеградско правейки политика, ще приложа официални резултати от изследване на питейна вода от село Долно Тлъмино. Водата е изследвана според официалните изисквания и правила за провеждане на такъв тип изследвания: Изводите оставям на читателите. Обърнете внимание на концентрацията на арсен, скъпи читатели. Тя е такава, че след години ще доведе до обезлюдяване на въпросните селища, а труповете на хората в селските гробища няма да претърпят разлагане, а ще се балсамират, така както се е балсамирало тялото на Наполеон Бонапарт, тровен в продължение на години с арсен на острова „Света Елена”, където е бил заточен в края на живота си.", "date": "2018.12.24", "title": "Българският Дядо Коледа не стигна до децата в Западните покрайнини, но сръбската управа им гарантира вода с арсен"}
{"url": "https://www.faktor.bg/bg/articles/novini/balgariya/badni-vecher", "text": "Вървя по потъналата в коледни елхи и разноцветни лампи лондонска улица Оксфорд Стрийт и примигвам срещу блестящите прожектори, превърнали полумрачния зимен следобед в сияещ летен ден. Около мен, край витрините, като някаква дълга тъмна река, в която плуват човешки лица, тече тълпата. Отляво и отдясно витрините разиграват неонови игри, неизбежно придружавани от воя на високоговорителите, които бълват неспирно поп музика, сякаш се опитват да удавят всякакви човешки гласове. Човек има чувството, че тази студена и доста грозна улица в тези дни е превърната в нещо невероятно, някакво съчетание на приказност и лудост. И дори пушекът, който струи от мангалите с печени кестени, придава на общата картина витлеемска мистериозност. Зад цялата тази оргия от светлини и звуци стои съвсем прозаичната причина – купуването на коледните подаръци. Такава е целта на всеки около мен, такава е и моята цел. Пред мен възрастен гражданин вади от джоба си дълъг списък, в който вероятно фигурират всички роднини, дори ония, които човек едва ли вижда и среща от години. И аз имам такъв списък. И зная, че моето име също фигурира в нечии списъци. Защото такъв е обичаят. Вероятно измислен не от християните, а от търговците като практическо доказателството за любовта към ближния. Малцина са щастливи от подарени думи. Огромното мнозинство признава само подарени вещи. Всякакви вещи. От най-символични до най-практични. Според човека. Според чувството. А най-често според кесията. Ако нямате достатъчно пари, директорът на вашата банка ще ви даде. Това е единственото време в годината, когато банковите директори са сантиментални. И може би единственото време, когато продавачите в магазините са груби, защото са изтощени от нестихващия напор на купувачите, от непоносимите им капризи и досадна до смърт колебливост. И все пак търговията изглежда върви добре, защото все по-често виждам претоварени с пакети ръце, които бързат към паркираната кола или към зиналата огнена уста на метрото. На първия ден на Коледа край някаква дълга маса, събрала всички възможни и невъзможни членове на фамилията, тия пакети ще се отворят и ще започне истинска престрелка с подаръци. Всеки всекиму. Това е най-съществената част на съвременна западна Коледа. Останалото се допълва от препиването, преяждането и забавленията. А аз ще стоя като африканец в царството на ескимосите и ще си мисля за отдавна отминала Бъдни вечер, за отдавна изчезнала българска Коледа. За времето, когато на земята нямаше неонови светлини, нямаше поп музика, не се разменяха лицемерни подаръци, не се пращаха картички, нямаше телевизия и хората не се събираха за една измислена вечер, а живееха заедно цял живот. Тогава бяха зимите на дебелия свят. Из Софийско по Коледа натрупваше такъв сняг, че понякога само комините на къщите оставаха да стърчат и когато снеговалежът спреше и настъпеше нощен „ясник”, тогава най-злият студ разтваряше ледената си уста и сковаваше реки, кладенци, чешми и хапеше всяка открита човешка плът. Селяните в Сливница, където живеехме, се радваха и на снега, и на студа. Снегът значеше берекет, студът – здраве. Някъде под този дебел сняг в моята памет стои едно почти безплътно, призрачно утро, когато кучетата в нашия двор залаяха настървено и само след миг гръмна хор от нестройни, силни гласове: Това бяха първите селски коледари, седем или осем души, от които най-малкият беше в първо отделение, а най-големият беше войник. Те бяха от долната махала и бяха тръгнали веднага след полунощ, за да могат да обходят повече къщи. Всички бяха облечени в топли кожуси с вълнени качулки и носеха през рамо големи торби, а на рамо дълъг дрянов прът, на който нанизваха колачите. Всяка година в деня преди Бъдни вечер майка ми и жените от махалата месеха тия невероятни колачи с формата на малки венчета. Доставяха се купища орехи, плодове и дребни пари и винаги се изпитваше тъжно суеверие, ако не дойдеха много коледари. Ала те следваха просто едни след други. Майка ми излизаше на вратата с цяла тава колачи и други подаръци, изслушваше песента и после даряваше коледарите по ред. И тъкмо първата коледарска група беше сигнал и за мен да тръгвам. Отначало тази работа ме плашеше – беше студено, мрачно и из селото имаше толкова много зли кучета, но у дома, както и навред из Шопско, се смяташе, че ако не си коледар (и куче не те ухапе отзад поне два пъти), никакъв мъж няма да излезе от тебе. От друга страна, приятелите ми от училище и техните батковци никога нямаше да ми простят подобно дезертьорство. И някъде към четири и половина аз закрачвах на опашката на нашата група, нарамил някаква неимоверно голяма торба и дряновия кривак на нашия съсед дядо Рангел. После аз слушах пискливия си глас да реве пред нечия врата: „Бог се роди, Коледа!” или „Станенине господине, добри сме ти гости дошли, добри гости коледари” и т.н. Вратата се отваряше и на прага заставаше домакинята, почти винаги с голямо сито в ръка, препълнено с колачи, ябълки, орехи, бонбони. В онези времена хората бяха много щедри. Те пълнеха торбите ни, така че само след няколко къщи аз едва се движех под тежестта на торбата си, а прътът с колачите все по-заплашително се накланяше надолу. „Влезте де, влезте вътре да се огреете” – канеха ни на повечето места и ние се намъквахме в дълги „одаи” с измазан под от пръст с неизбежната миризма на туршия и чудния дъх на прясно опечен хляб. За мен, градското момче, това беше друго царство, изпълнено с топъл полумрак и най-чиста сърдечност. Понякога ни даваха греяна ракия, а на друго място вино, докато селският поп (помня много добре) ни покани на… чаша чай. „Отче – попита го моят приятел Стоянчо, – пие ли Господ чай?” Отецът се засмя и каза, че Господ е създал чая, за да го пият хората, а не сам Той да си го пие. Мисля, че най-много ни се радваха бабите, особено по-старите. Там ние целувахме пропукани, сбръчкани или костеливи ръце, които след това разрошваха косите ни и в добавка получавахме скришом по някое левче или пък „шекерче”. Захарта в ония години се смяташе из Шопско за драгоценен подарък. След около два часа „коледуване” гласът ми пресипваше и скърцаше горе-долу като вратата на нашата барака, а бузите си и носа си не усещах повече, като че природата си ги беше взела обратно. Но нашият главатар беше заповядал категорично, че ще продължим, докато неговият прът не се запълни догоре с колачи. А той сякаш беше нарамил един от пилоните, на които военните издигаха знамето. „Че защо са ти толкова колачи!” – протестирахме ние, по-малките и по-премръзналите. „Да се убиеш, не можеш да ги изядеш!” „Че аз няма да ги ям!” – отвръщаше той. – Но е казано прътът да се напълни догоре, и щом е казано, така ще бъде…” Думата „казано” имаше за мене задгробен смисъл. Много любопитствах „къде” и от „кого” е казано, но никога не посмях да запитам, за да не ме уличат в неграмотност. С развиделяването и с нашата умора очарованието на коледарското пътешествие почти изчезваше и малко преди обед, отмалели, изтръпнали и премръзнали, но с гордото чувство за изпълнен дълг, ние се дотътряхме до домовете си. А в това време у дома, както и във всички къщи се развиваше трескава дейност. От всички традиции, обичаи, обреди и празненства, които вековете са съхранили в живота на българите, няма нищо по-красиво, по-съдържателно и по-завладяващо от старата българска Бъдни вечер. За разлика от моите градски връстници бях щастлив да живея в семейство, където традицията се зачиташе най-строго и се предаваше задължително от поколение на поколение. По-късно никога не приемах, че имаше хора, които прекарваха Бъдни вечер на маса, а не слагаха софрата на пода. И сякаш всеки път чувах гласа на дядо ми да казва: Едва ли някой от роднините ми беше религиозен в сериозния смисъл на думата, но традицията сама за себе си беше задължителна религия. Да правиш това, което са привили баща ти, дядо ти и прадядо ти, винаги се смяташе, че дава смисъл на живота, че човек не е случаен самотник, а продължител на много дълъг и много силен род. За нас, децата, тази вечер имаше най-силно обаяние, защото на нея всички се събираха и целият рояк от братовчеди, братовчедки, чичови стринки, вуйчовци, вуйни и т.н. нахлуваше като шумно празнично шествие у дома, сякаш за доказателство колко сме много и колко сме силни. Изведнъж изчезваше самотата на нашия дом, глъч и врява изпълваха всички стаи, в които мъжете дълбокомислено говореха за „мъжките” работи по света, а жените разискваха минали погребения и бъдещи сватби. Дядо ми, заедно с някои от чичовците, донасяше кош със слама, която разпиляваха равномерно в средата на голямата стая, след което баба ми разстилаше отгоре огромна шарена черга. Върху нея вече поставяха месали, които по-късно щяха да бъдат заменени с покривки. Около този голям кръг се нареждаше цялото население, като всеки сядаше било по турски, било просваше краката си назад и се подпираше на лакът. В средата се поставяше хлябът за Бъдни вечер (пълен с късмети), разбира се, върху него се забождаше и запалваше дълга свещ, после другото пространство се запълваше с тиквеник, баници, абсолютно задължителните сарми и неизбежния накрая ошав. На Бъдни вечер никой месо не ядеше. В ония години елхата беше все още европейска измислица. Но кой имаше нужда от лъскавите дрънкулки, с които по-новите поколения щяха да окичват празниците? После идваше най-силният момент, когато всички ставаха на крака и дядо ми, държейки лопата с горящ и димящ тамян, започваше молитвата. По-късно баща ми, а след това аз, щяхме да произнасяме същата тази молитва, която иде някъде от дълбините на Средновековието и която в софийските села все още произнасят. Паметта ми пази с любов тази картина на изправени гологлави мъже, на жени, застанали в тържествено мълчание, и на деца, които се гледат учудени едно друго. Като че в този миг, когато се чуваше един-единствен глас и ни обграждаше голямата тъмна тишина на зимата, ние чувствахме, че се докосваме до оная всеобща сила, която носеше всички тайни на света. Ние се чувствахме приобщени към нещо голямо и достойно, което щеше да ни придружава цял живот. След „Амин” трябваше да се обиколи къщата, трябваше да се отиде в обора при животните, при кошерите с пчелите, при кокошките, за да се прогони всичко зло и миризмата на тамяна да обещае добра година. Едва когато лопатата с тамяна се върнеше обратно, можеше да започне вечерята. Дядо ми започваше да разчупва от голямата пита с късметите. И до ден днешен виждам огромните му напукани ръце да чупят хляба и да го подават наоколо по реда на старшинството. И същевременно се отчупваше хляб за отсъстващите и за мъртвите. Ние моментално разтваряхме подаденото ни късче, за да дирим някакъв късмет – пара, който символизираше богатство, дрянова клонка, която символизираше здраве, тресчица, която символизираше щастие в дома, и т.н. Докато се ядеше, никой не биваше да става, а всички накрая трябваше да станат заедно, за да се запази единството на рода. Имаше още куп правила и поверия за тази вечер, които времето е поизличило в паметта ми, но зная, че баба ми непрекъснато отделяше от трапезата за някакви нейни магически цели. Всичко завършваше с неизбежното комарджийство, разиграване на орехите, което хвърляше нас, децата, в луд възторг. При някои от нашите съседи тази същата вечер предлагаше цели театрални представления. Те отиваха в градината, където се спираха пред всяко безплодно дърво и се водеше класическият диалог. Един от мъжете замахваше с голямата брадва и викаше: „Сега ще те отсека!”. Друг го питаше: „Че защо ще го отсечеш?”. „Ами оти не ражда” – отговаряше първият. „Чекай! – викаше вторият. Тая година ще роди!” С годините щях да видя, че из цяла България имаше такова невероятно разнообразие на коледни обичаи, което само народ с дълъг живот и огромна фантазия би могъл да създаде. Всичко беше такава чудна смесица от суеверни символи, чрез които традицията на миналото се заставяше да гадае живота в бъдещето. През тези вечери нашият живот някак загубваше своята делнична реалност и започваше да плува всред свят на приказност и фантазия, където всяка вещ, всеки образ съдържаше благословия, заклинание или проклятие. Когато гледам назад, струва ми се, че през тази вечер, докато гореше „бъдникът”, всички – и възрастни, и млади – ставаха деца и може би в това връщане назад, в това откъсване от суровата действителност на живота и заменянето, макар и за една-единствена вечер с фантастичния свят на децата човек обновяваше мисълта си и чувството си. А плътното обкръжение на близките, техните лица, усмивки, погледи, думи, сякаш преутвърждаваха, че ние не бяхме сами, че бяхме част от голямо и дълголетно дърво, което имаше своя Бог, своя традиция и свои плодове.", "date": "2018.12.24", "title": "Бъдни вечер"}
{"url": "https://www.faktor.bg/bg/articles/tereza-mey-obyavi-po-kratka-koledna-vakantsiya", "text": "Британската премиерка Тереза Мей съкрати коледната ваканция на членовете на своето правителство и обяви, че ги свиква на извънредно заседание на 2 януари във връзка с очертаващия се \"твърд Брекзит\" (напускане на ЕС без споразумение), съобщава днес \"Файненшъл таймс\", цитиран от ТАСС.  Според вестника непланираното заседание се налага, за да се разработи план за действия в навечерието на подновяващите се на 9 януари в британския парламент двудневни дебати по проекта за споразумение с ЕС.  Дата за гласуване по проекта още не е насрочена.  Депутатите първоначално трябваше да се произнесат по въпроса на 11 декември, но Мей отложи вота за януари, изправена пред неминуема заплаха от поражение.", "date": "2018.12.24", "title": "Тереза Мей  обяви по-кратка коледна ваканция, събира кабинета на 2 януари"}
{"url": "https://www.faktor.bg/bg/articles/patriarhat-s-rozhdestvensko-poslanie", "text": "Вестта за Христовото раждане отново отеква навсякъде около нас - в нашите храмове и в нашите домове, в нашите души и в нашите сърца, тържествено възвестявайки настъпването на благоприятната Господня година и началото на Богодаруваното ни спасение. Това се казва в Рождественското послание на Негово Светейшество българският патриарх Неофит.  „Възлюбени в Господа чеда на светата ни Църква, обични братя и сестри,  В тихата и свята нощ на Рождеството на Божия син сърцата ни и мислите ни отново се устремяват към Витлеемската пещера, където с раждането на Богомладенеца за целия свят настъпи нова епоха и откъдето за всеки изгря нова надежда и вече никой не е само, защото с нас е Бог.  В тази нощ на радостта и на надеждата бързаме и вие, заедно с пастирите и мъдреците, да се поклоним пред величието на безпределната Божия любов, да прославим заради нас и нашето спасение въплътилия се Бог и да приемем светлина от незалязващата светлина, изгряла в нашия свят с идването на Богомладенеца.  Вестта за Христовото раждане отново отеква навсякъде около нас - в нашите храмове и в нашите домове, в нашите души и в нашите сърца, тържествено възвестявайки настъпването на благоприятната Господня година и началото на Богодаруваното ни спасение. В светлината и в благодатния мир на тази свята нощ никой около нас не трябва да остава сам и безнадежден, лишен от утеха, внимание и любов, защото затова дойде сред нас Христос, за да дарува на всички ни мир, надежда, светлина и живот. И призова към себе си всички отрудени и обременени, онеправдани и обезнадеждени, защото такава е волята Божия - бедните духом да наследят Царството, плачещите - да се утешат, гладните и жадни за правда - да се наситят, чистите по сърце - да видят Бога и всички да се нарекат синове Божии и Божии приятели и да наследят Царството, приготвено за чедата на небесния ни Отец още от създание мира.  Затова, възлюбени, нека в тази нощ отворим сърцата и душите си за радостта от Рождеството на Спасителя и за всички наши ближни, които са в недостиг и нужда, в беда и в лишение, в страдание и безутешност. И като видим в тях самия днес раждащ се за нас Господ, да бъдем негови истински следовници и подражатели в изява на онази дейна любов, на която сам той ни учеше и към която ни призоваваше.  Нека в святата и благословена нощ на Рождеството, проблесналата с идването на Богомладенеца светлина грее навсякъде около нас и чрез нас, свидетелствайки за величието на Божия промисъл и за необятната Божия любов и грижа за всички нас, сътворените по Негов образ и по Негово подобие любими и свидни негови чеда.  В светлата нощ на Боговъплъщението отечески поздравявам всички Вас - верните чеда на Светата ни Църква, с настъпващия Рождественски празник и отправям първосветителски благослов към събралите се около празничната трапеза на Бъдни вечер за мирни и щастливи дни, за благоденствие във Вашите домове, обични чеда и близки. Благодатта, мирът и любовта на Раждащия се Богомладенец да бъдат с всички нас!", "date": "2018.12.24", "title": "Патриархът с Рождественско послание: Да бъдем истински слетовници на Спасителя и подражатели на неговата любов!"}
{"url": "https://www.faktor.bg/bg/articles/vatreshniyat-ministar-e-razporedil-proverka-na-katastrofata-v-koyato-postrada-shefat-na-granichna-politsiya", "text": "Вътрешният министър Младен Маринов е разпоредил проверка по случая с катастрофата с директора на Гранична полиция , главен комисар Светлан Кичиков.  За инцидента вече е образувано и следствено дело. Кичиков остава във Военномедицинска академия с лицеви травми без опасност за живота.  Обстоятелствата около случая се изясняват.", "date": "2018.12.24", "title": "Вътрешният министър разпореди проверка на катастрофата с шефа на Гранична полиция"}
{"url": "https://www.faktor.bg/bg/articles/novini/svyat/bi-bi-si-praga-alarmira-za-ruski-i-kitayski-shpioni", "text": "Би Би Си пише за доклад, публикуван от чешката контраразузнавателна агенция, който предупреждава за засилена шпионска дейност в Чешката република както от страна на Русия, така и от Китай, съобщава bulgariaanalytica.org. Четиридесет процента от руските дипломати в Чешката република може да са шпиони или да предават информация на руското разузнаване, казват чешки служители на агенцията.  Междувременно чешкото разузнаване предупреждава, че китайските дипломати от кариерата и китайските бизнесмени също представляват риск, като служителите от разузнаването , и че Пекин подобно на Москва, се опитва да подкопае ЕС. Но шпионската дейност на Китай е по-фокусирана върху кражбите на бизнеси и особено на технологични тайни.", "date": "2018.12.24", "title": "Би Би Си: Прага алармира за руски и китайски шпиони"}
{"url": "https://www.faktor.bg/bg/articles/novini/svyat/chervenata-petolachka-zad-zhaltite-zhiletki", "text": "Бях първият в България, който публично се усъмни, че т.н. „бунт на жълтите жилетки\" във Франция е инспириран от сили, свързани с Кремъл. Моментално публикацията ми беше затрупана от петдесетина гневни реакции на „недоволни читатели\", явно на служба в българската фабрика за тролове. Същата е филиал на Путинската в Москва, която бълва хиляди дезинформации на ден в целия свят из социалните мрежи. Троловете гневно си доказваха едни на други, че „жълтите жилетки\" водят справедлива борба срещу лошия социален модел в ЕС, че скоро ще ги последват техните събратя в другите страни, че авторът е аматьор, нищо не разбира от политика... За пръв път получих и закана, че заслужавам здрав тупаник, за хулиганското си поведение и да предсказвам как ще приключи кариерата му. Днес вече е напълно ясно, че „жълтите жилетки\" са поредният проект на бандата на Путин, в неговата обречена хибридна война. Телевизионните изказвания на френски „герои в жълти жилетки\", че Путин е страхотен и зад него е народът, просто публично оповестяват фактите. Кремъл дирижира протестите във Франция. Основната цел на стратезите от Кремъл е да направят пробив на изборите за Европейски парламент през 2019 година. Те искат да вкарат крайно десни, крайно леви, патриотари и други подобни в парламента в Брюксел и от трибуната му да поискат нова Ялтенска среща. На нея Путин и още няколко велики вождове ще наложат „многополюсния политически модел\". Нещо като мирно съвместно съжителство между демокрации и тиранични режими в името на избягването на голяма война с ядрено оръжие. Най-вероятно през зимата на 2019 и в други страни от ЕС ще има улични бунтове и погроми на „недоволни граждани\". Те ще дадат публичен и медиен импулс на протежираните и финансираните от Кремъл партии и политици да спечелят мандати в предстоящите избори. Недоволни от социалната политика на отделните национални правителства в ЕС винаги е имало и ще има. Но е хубаво да се знае статистиката, преди да се правят неверни заключения. Минималните обезщетения за безработица в повечето страни са от 800 евро нагоре. Минималните пенсии, с пет-шест изключения /включително и България/, също започват от 800 евро нагоре. Средните пенсии са около 1500 евро, почти навсякъде има помощи за квартири, или безплатни такива, помощи за отглеждане на деца от по 4000 евро и нагоре на година и пр., и пр.  Минимални пенсии от по 60 долара! Средна пенсия от около 140 долара. Подобни социални помощи, жалки социални жилища, ако въобще ги има... Една трета от гражданите на „великата Рус\" живеят в мизерия по всички световни стандарти. Няколко стотин олигарси от обкръжението на вожда Путин притежават 95 % от националните богатства, те и роднините, любовниците им тънат в нечуван разкош. Нечувана обаче ще бъде и разплатата за тях. В скоро време, надяваме се... Представете си обаче няколко десетки политици като Сидеров в парламента в Брюксел от следващата година?! Представихте ли си го? Аз – да! И не го искам. Вие, които четете тези редове, или поне повечето от вас, също не го искате. Май е време под някаква форма да се обединим в недоволството си от т.н. „статукво\"... Таваришчи тролове, прошу вас – не си давайте зор да коментирате и заплашвате под този материал.", "date": "2018.12.24", "title": "Червената петолъчка зад жълтите жилетки!"}
{"url": "https://www.faktor.bg/bg/articles/dyado-koleda-potegli-ot-laplandiya-eto-kade-se-namira-sega-toy", "text": "Дядо Коледа потегли от жилището си в градчето Рованиеми в най-северната финландска област Лапландия, за да разнесе подаръци на децата по света, предаде Ройтерс.  Той бе изпратен с музикални изпълнения и танци от неговите помощници, които му пожелаха късмет в невъобразимо дългото пътешествие, което му предстои в близките часове.  За поредна година радари и сложни технологични машини ще следят пътят на дядо Коледа и раздаването на подаръци. С отговорната задача са натоварени дежурните от Северноамериканското военновъздушно-космическо командване, познато още като НОРАД.  Милиони деца от целия свят планират да се обадят в центъра на командването. Техният основен въпрос е къде точно се намира Дядо Коледа в празничната нощ. През 2016 година стартира програма, в която участват доброволци от космическото командване. Те разговарят и дават на децата точна информация за местонахождението на шейната. Отговорникът винаги съветва децата да лягат бързо, защото добрият старец няма да ги посети, ако не са в креватчетата си. Дядо Коледа никога не закъснява, но изключение правят домовете на неспящите деца. Независимо от метеорологичните условия, благодарение на чувствителния нос на елена Рудолф той преминава през всякакви климатични условия. Традицията за следене на пътя на дядо Коледа започнала през далечната 1955 година. Местният вестник в Колорадо спрингс, където се намира сегашният щаб на НОРАД, публикувал рекламно съобщение на голям магазин. В него е бил посочен  телефонен номер за връзка с Дядо Коледа. Той обаче се оказал спешният номер на тогавашното Командване за континентална въздушна отбрана CONAD, предшественик на НОРАД. Изненадан от обажданията на децата, дежурният офицер им обяснил, че помага на Дядо Коледа и следи траекторията на полета на шейната му на радарните екрани. В духа на 21-и век програмата вече разполага с акаунт в Туитър и страница във Фейсбук, освен сайта www.NORADSanta.org", "date": "2018.12.24", "title": "Дядо Коледа потегли от Лапландия - ето къде се намира сега той (видео)"}
{"url": "https://www.faktor.bg/bg/articles/blumbarg-s-podkrepata-na-moskva-sinat-na-kadafi-se-gotvi-za-prezident-na-libiya", "text": "Синът на Муамар Кадафи се е обърнал към властите в Русия с молба да подкрепят амбициите му за президентските избори в Либия. Москва все още не е решила обаче зад кого ще застане в предстоящата кампания, пише \"Блумбърг\". Според данни на медията представители на Русия са осъществили контакт със Сейф ал Ислам, който се намирал на \"неизвестно място\". Синът на Кадафи общувал чрез видеовръзка с представителите на Москва след освобождаването си от затвора, а в началото на декември се срещнал със заместник външния министър на Русия Михаил Богданов. Чрез него Сейф ал Ислам предал писмо до президента Владимир Путин, в което излагал политическите си амбиции и молел за помощта на Русия. Чест гост в Москва от 2016 г. насам е командващият Либийската национална армия Халиф Хафтар, който също има амбиции за президентското място и който досега се смяташе за човека на Москва в Триполи. На кого от двамата сега ще се спре изборът на Кремъл не е ясно. Следващата година в Либия ще има национални избори, в които теоретически може да участва и Кадафи-син. От 2011 г. той е издирван от Международния наказателен съд по обвинения срещу човечеството. След смъртта на Муамар Кадафи синът му беше заловен и предаден на съда, където беше осъден на смърт. По-късно обаче смъртната присъда беше отменена, а в средата на миналата година той беше освободен по закона за общата амнистия. Според дипломати Русия поддържа връзки с всички враждуващи фракции, което ѝ дава възможност да извлече максимална полза от съществуващото положение. Подобна стратегия Кремъл избра миналата година - хем поддържаше Хафтар, хем положи усилия да си оправи отношенията с правителството в Триполи, което е в обтегнати отношения с военния и което се ползва от подкрепата на ООН. Този ход вече дава плодове. Русия води преговори с Либия за възобновяването на договора за строителството на високоскоростната жп линия от Бенгази до Сирт, което беше спряно след смъртта на Кадафи. Освен това Либия купува от Русия един милион тона пшеница за 700 млн. долара. След преговори през октомври беше договорено \"Роснефт\" да инвестира в проучване и добив в Либия на нефт. По-рано британското разузнаване докладва на Тереза Мей, че Русия изпраща в Либия военни ресурси, за да дестабилизира европейските страни като наложи влиянието си върху ключови маршрути, по които нелегално в ЕС влизат мигранти от Африка. Опасенията на разузнаването са, че може да се предизвика така нова миграционна криза в Европа.", "date": "2018.12.24", "title": "Блумбърг: Синът на Кадафи моли Путин да го направи президент"}
{"url": "https://www.faktor.bg/bg/articles/novini/balgariya/-arestuvaha-64-kg-ekstazi-v-turski-kamion-na-kalotina", "text": "Близо 64 кг екстази бяха задържани от служители на ГДБОП и Агенция Митници на ГКПП-Калотина днес. В първите часове на 24 декември за проверка на ГКПП-Калотина е отклонен влизащ в страната товарен автомобил с турска регистрация, пътуващ от Англия през Западна Европа и България за Турция. Камионът декларирал превоз на групаж - стоки за бита и други. В хода на инспекцията на товара, между стока, натоварена в Холандия - плафониери, са открити и пакети с розови и сини хапчета. При полеви наркотест хапчетата са дали положителен резултат за екстази. Общото количество на откритото наркотично вещество е 63,7 кг, разпределено в 32 пакета, съобщиха от МВР. Водачът на товарния автомобил - турски гражданин, е задържан за 72 часа. Образувано е досъдебно производство по описа на Митница Столична, под надзора на Софийска окръжна прокуратура.", "date": "2018.12.24", "title": "\"Арестуваха\" 64 кг екстази в турски камион на \"Калотина\""}
{"url": "https://www.faktor.bg/bg/articles/hilyadi-hristiyani-se-stichat-v-yerusalim-v-ochakvane-na-hristovoto-rozhestvo", "text": "Хиляди християнски поклонници започнаха да се събират днес сутринта в град Витлеем, за да отбележат Рождество Христово, предаде АФП. По данни на израелското министерство на туризма, във Витлеем, смятан за родното място на Исус Христос, се очакват близо 150 000 поклонници и туристи, отбелязва ДПА. В празничната атмосфера на намиращия се на Западния бряг град от високоговорители се чуват коледни песни на арабски език. \"Целият свят е отправил взор към Витлеем\", посочи палестинската министърка на туризма Рула Маайех. \"Тази година е много по-спокойно. По-хубаво е от миналата година\", заяви Абер Наср, палестинска християнка, дошла за празненствата във Витлеем от близко населено място. Миналогодишните празненства за Рождество Христово на Западния бряг бяха помрачени от напрежение, след като американският президент Доналд Тръмп обяви на 6 декември, че признава Ерусалим за столица на Израел.", "date": "2018.12.24", "title": "Хиляди християни се стичат към Витлеем в очакване на Рождество"}
{"url": "https://www.faktor.bg/bg/articles/novini/svyat/v-ispaniya-izdirvat-marokanets-gotvel-teroristichen-akt-v-barselona", "text": "Полицията в испанската автономна област Каталуния издирва мъж, който може да е планирал терористична атака в Барселона в празничните дни около Коледа, съобщи днес вестник \"Мундо\", цитиран от ТАСС. Според вестника става дума за гражданин на Мароко. Регионалните правоохранителни органи са уведомили част от своите сътрудници, както и градската полиция, за съществуващата заплаха. Полицията е наредила да се засилят мерките за сигурност в местата, където се събират големи групи хора, включително и по популярната за туристите улица \"Рамбла\" и в района на прочутата катедрала \"Саграда Фамилия\". Особено внимание също, според силите на реда, трябва да се обръща на едрогабаритни транспортни средства. Друг испански всекидневник - \"Ел Паис\", съобщава и инициалите на заподозрения - Б.Л., който бил на 30 г. и имал книжка за управление на автобуси. Предупреждение по същия повод изпрати чрез Туитър и Държавният департамент на САЩ. \"Терористите могат да атакуват практически без предупреждение, вземайки на прицел най-вече туристически места, транспортни възли и други обществени места\", отбелязва външнополитическото ведомство на САЩ. В Испания в момента е обявена четвърта степен на терористична опасност по 5-степенната скала, отбелязва ТАСС.", "date": "2018.12.24", "title": "В Испания издирват мароканец, готвел терористичен акт в Барселона"}
{"url": "https://www.faktor.bg/bg/articles/novini/balgariya/dnes-toplo-i-dazhdovno-na-koleda-otnovo-idva-stud", "text": "Днес облачността ще се увеличава и следобeд от северозапад ще започнат превалявания от дъжд, които до полунощ ще обхванат почти цялата страна. Ще духа умерен вятър от запад-югозапад, но по-късно след обяд ще започне да се ориентира от северозапад и ще се усили. С него ще нахлува студен въздух. Максималните температури ще са между 8 и 13°, на места в Предбалкана и по-високи. Вечерта, с понижението на температурите, на места във високите полета на Западна България, дъждът ще преминава в сняг, но ще спира. В планините ще е ветровито, със силен, по високите и открити части до бурен западен вятър, който вечерта ще се ориентира от север-северозапад. В следобедните часове ще има превалявания от дъжд, на височина над 2200 метра – от сняг, вечерта и в по-ниските части. Максималната температура на височина 1200 метра ще е около 9°, на 2000 метра – около 3°.  През нощта срещу Коледа и на Коледа ще е ветровито, ще застудява. До обяд на отделни места в Южна и Източна България, все още слабо ще превалява, предимно сняг. От северозапад облачността ще се разкъса и временно ще намалее. Минималните температури ще са между минус 2° и 3°, максималните – между минус 1° и 4°. През следващите три дни облачността ще е разкъсана, в повечето райони предимно значителна.  В сряда и четвъртък ще остане ветровито, на изолирани места ще превали слаб сняг. Минималните температури през първия ден ще се понижат, а дневните съвсем слабо ще се повишат. В петък вятърът малко ще отслабне. В Северна България ще превали слабо – предимно дъжд. Минималните температури ще останат без особена промяна – предимно между минус 5° и 0°, а дневните слабо ще се повишат. В събота от северозапад, с усилване на вятъра, отново ще започне да нахлува студен въздух. Ще завали дъжд, в планините и планинските райони – сняг, но валежите ще са на места и слаби.", "date": "2018.12.24", "title": "Днес топло и дъждовно, на Коледа - отново идва студ"}
{"url": "https://www.faktor.bg/bg/articles/novini/svyat/dzhim-matis-si-tragva-ot-beliya-dom-na-1-yanuari", "text": "Президентът на САЩ Доналд Тръмп съобщи, че министърът на отбраната Джеймс Матис, който подаде оставка, ще напусне поста си на 1 януари. Временно изпълняващ длъжността ще е досегашният му заместник в Пентагона Патрик Шанахан, предаде Асошиейтед прес. Матис подаде оставка преди три дни в знак на протест срещу решението на Тръмп да изтегли от Сирия всички американски войници. Острото писмо на Матис, в което той заявява, че излиза от правителството и обяснява защо, разтревожи Вашингтон и, както се твърди, е ядосало Белия дом, отбелязва АП. Първоначално Матис бе заявил, че ще остане на поста си до края на февруари, за да има време приемникът му да навлезе в работата. Но правителствени служители казаха, че Тръмп се е подразнил от реакциите, които предизвика оставката на Матис - включително от шока и объркването, изразени в Конгреса - и затова Матис напуска по-бързо, отколкото се очакваше. В туита, с който съобщи, че изпълняващ длъжността министър на отбраната става Патрик Шанахан, Тръмп изтъкна големия му опит и постиженията му като заместник-министър на отбраната, а преди това в компанията Боинг. Шанахан, който е завършил машиностроене, започва работа в Боинг през 1986 г. и стига до старши вицепрезидент. От 2004 г. отговаря в Боинг за Програмата за противоракетна отбрана, участва в разработването за нуждите на програмата на лазер с наземно базиране. Първи заместник-министър на отбраната е от началото на 2017 г. Занимавал се е главно с реформиране на административните и бизнес процеси на Пентагона, предаде ТАСС.", "date": "2018.12.24", "title": "Джеймс Матис си тръгва от Белия дом на 1 януари"}
{"url": "https://www.faktor.bg/bg/articles/novini/balgariya/desislava-ivancheva-nikoga-ne-sme-iskali-podkup-tova-e-cheren-piar-na-prokuraturata", "text": "Никога не сме взимали подкуп. Това е абсолютна постановка, тези 50 000 лева са ни подхвърлени, с цел да бъдем компрометирани. Това е една циркаджийска постановка, защото се борим със злоупотреби. Това обяви за Би Ти Ви бившият кмет на ж.к. \"Младост\" Десислава Иванчева.  Това е първото интервю, което дава бившата кметица, след като бе пусната под домашен арест преди няколко дни, направено в личния й апартамент. Всичко, което имам е наследствено. Този апартамент е 50 км.м, имам и вила. Работила съм в транспортна фирма и никога не съм била фризьорка, обясни Иванчева. На въпрос как тогава са се отзовали тези 50 000 евро в колата й, това ще каже самата прокуратура. Версиите на защита пък ще бъдат представени пред съда, обясни Десислава Иванчева.  Тя категорично отрече да е искала пари лично за себе си – нито от Ваклин, нито от жена му, нито от който и да било. Всички свидетели са казали, че е ставало думи за дарения, а не лично за мен. Александър Ваклин сам ни предложи да построи детска площадка. Вероятно се е свързал с г-н Дюлгеров. И всички знаят, че когато става дума за дарение, аз винаги се срещам лично с хората. Но Ваклин не ми е бил никакъв приоритет. Той лично с мен не се е свързвал, чакаше ме пред кабинета. Срещнах го с човека, който се занимава с даренията и това беше единствената среща с Ваклин, обясни Иванчева. Тя бе безапелационна по отношение на представените СРС-та като доказателство за исканите от тях подкупи и обясни, че всяка една дума може да бъде обяснена. Не съм чела СРС-тата, не ме интересуват, става дума за 1200 страници. Това е един черен пиар на спецпрокуратурата, отсече Десислава Иванчева.", "date": "2018.12.24", "title": "Десислава Иванчева: Никога не сме искали подкуп, това е черен пиар на прокуратурата"}
{"url": "https://www.faktor.bg/bg/articles/stefan-danailov", "text": "Не мога да постигна това, което съм постигнал като актьор в политиката. Като политик можеш да направиш нещо, което може да те зачеркне като актьор. Но ако мога да кажа – аз съм симпатично момче на българската политика. Това сподели пред Би Ти Ви актьорът и депутат от БСП Стефан Данаилов. Данаилов призна, че не познавал Румен Радев преди да бъде номиниран от БСП за президент, но сега определено е близък с него и често разговаря с него.  Преди не се познавах с Радев. Борех се за него, защото беше много мъжко момче. Той си има характер – издържа на напрежението. Радев не го виждам далеко в мисълта като човек, който ще прави партия. Той ни се води, ни се кара. Нищо не прави под диктата на БСП, описа президента червеният депутат. На въпрос на водещия коя фигура е по-силна – Радев или Борисов, Данаилов бе лаконичен: Бойко има по-дълга биография, той се политизира много отдавна. А генерала е само на 2 години, ще трябва да минат поне 5 години. Но засега Бойко е по-силният от тях. Актьорът е категоричен, че няма война между институциите.  Няма война между Борисов и Радев, това е повече една надпревара, да се докажат. Пък и както е битка, така може да стане и дружба. Може да се случи, хипотетично обясни Данаилов. Стефан Данаилов призна, че има напрежение между Сергей Станишев и Корнелия Нинова заради предстоящите евроизбори и се опита да обясни поведението на лидера на БСП днес с непоследователното поведение на лидера на ПЕС. Тлее си скандалът между Станишев и Нинова. Но нашите съпартийци малко са разочаровани от Сергей, не го харесват. Чудесно е, че го избраха пак за лидер на ПЕС, но аз го харесвам когато се държи мъжки, защото понякога се държи особено – той много лесно се съгласява с някои неща, които искат европейските социалисти. А не тропне по масата – нали им е лидер. И след като толкова сигнали идват от България срещу него – това ще му изяде главата. Истината е, че в началото Сергей беше много готин като премиер, той не позволи всичко да решава сам, министрите си решаваха нещата, но след това се промени. Що се отнася до Нинаво, тя си взима решенията сама и тя си е права. Тя също може да е огорчена от Станишев, там споровете бяха по-остри. В какви отношения трябва да са – братски отношения няма в тази работа. Аз ще съм субективен, защото твърдо стоя зад нея, харесвам си я. Не ми харесва обаче емоцията, която влага. Това, което мислиш да кажеш, първо премисли 10 пъти и след това го кажи. Но пък да си кажем - преди Корнелия ние бяхме на път да станем трета политическа сила, а къде сме сега, аргументира позицията си любимецът на българското кино.  Той е категоричен, че БСП не се е разцепила, а напротив – единна е като юмрук. Само една малка група от елита, което се прави на  опозиция вменява подобни несъщетвуващи заплахи за столетницата и допълни: Много хора говорят, че в БСП имало олигарси, ами които се те – може би аз? Акция олигарх е „пиар“ работа. Ако виждаш, че един човек ти разтурва предприятието – това значи, че държавата не си е свършила работата.", "date": "2018.12.24", "title": "Стефан Данаилов: Радев ни се води, ни се кара, нищо не прави под диктат на БСП"}
{"url": "https://www.faktor.bg/bg/articles/novini/svyat/amerikanskite-voyski-se-izteglyat-ot-siriya-tramp-veche-podpisa-ukaza", "text": "Американският президент Доналд Тръмп подписа указа за предстоящото изтегляне на американските войски от Сирия. От Пентагона не дадоха повече подробности. Тръмп обяви преди дни намерението си да изтегли американските военнослужещи от Сирия с аргумента, че групировката \"Ислямска държава\" е разгромена. Решението на президента Доналд Тръмп да изтегли американския контингент от Сирия предизвика остри критики. Огромна грешка и изненада за съюзниците на САЩ в НАТО. Според американски официални представители изтеглянето на над 2000-те американски военнослужещи може да отнеме 60 до 100 дни. Решението предизвика остри критики в Съединените щати - както от демократи, така и от републиканци. Заради кризата с блокирането на американското правителство, президентът Тръмп остана във Вашингтон, вместо да замине на почивка във Флорида за празниците.", "date": "2018.12.24", "title": "Американските войски се изтеглят от Сирия, Тръмп вече подписа указа"}
{"url": "https://www.faktor.bg/bg/articles/shpigel-shte-sadi-vodesht-zhurnalist-zaradi-falshivi-reportazhi", "text": "Престижното германско издание \"Шпигел\" обяви, че ще съди един от най-известните си репортери. Клаас Релоциус наскоро беше уволнен от медията, след като стана ясно, че е фалшифицирал репортажите си. Освен че пишел за хора, които не съществуват, Релоциус се облагодетелствал и финансово от измамите. Той организирал дарителска кампания за деца от Сирия, които твърдял, че е срещнал. Оказало се, че такива деца няма, а парите са отишли в сметката на Клаас Релоциус. Аферата беше разкрита, след като друг журналист подал сигнал до шефовете на \"Шпигел\". Преди да бъде разобличен, Релоциус беше награждаван няколко пъти с престижни отличия за работата си. А след избухването на скандала, \"Шпигел\" са принудени да обясняват как такова престижно издание е допуснало публикуването на фалшифицирани репортажи.", "date": "2018.12.24", "title": "\"Шпигел\" ще съди свой водещ журналист заради фалшиви репортажи"}
{"url": "https://www.faktor.bg/bg/articles/novini/balgariya/prof-konstantinov-i-bsp-ne-iskat-predsrochni-izbori-makar-da-kazvat-obratnoto", "text": "\"Разумният подход е да не се търсят предсрочни избори на всяка цена. Дори и БСП не искат, макар формално да казват друго\". Това каза в предаването \"Тази сутрин” по Би Ти Ви математикът и експерт по изборно законодателство проф. Михаил Константинов. Той припомни, че последните социологически проучвания показват, че повече от 50% от хората не искат предсрочни парламентарни избори. Те показват още, че хората са по-скоро позитивно настроени и намалява броят на имигрантите, допълни Константинов. Относно предложението на почетния председател на ДПС Ахмед Доган програмен кабинет той коментира: „Виждали сме подобно нещо, спомените не са добри”. Михаил Константино коментира и полемиката около избора на нови изтребители за Военновъздушните сили (ВВС). „Двете оферти за самолети – F-16 и „Грипен”, са съизмерими като качество. Надявам се българското правителство да вземе правилното решение. Истината е, че с тези 8 – 10 машини просто ще поддържаме традицията на българската авиация”.", "date": "2018.12.24", "title": "Проф. Константинов: И БСП не иска предсрочни избори, макар да казва обратното"}
{"url": "https://www.faktor.bg/bg/articles/erdogan-obeshtal-na-tramp-da-smazhe-islyamska-darzhava-v-siriya", "text": "Турският президент Реджеп Тайип Ердоган е обещал \"да унищожи силите на \"Ислямска държава\" в Сирия в телефонен разговор с президента на САЩ Доналд Тръмп, предадоха ДПА и Асошиейтед прес. Излагайки своята версия за разговора, Тръмп писа в Туитър че Ердоган \"много убедително ме информира, че той ще унищожи всякакви остатъци от ИД в Сирия . . . и той е човек, който може да направи това, че и отгоре, Турция е най-близко там\". \"Нашите войски се връщат у дома\", добавя Тръмп в поста си. Според Анадолската агенция, цитирана от ДПА, двамата лидери са се съгласили да поддържат тясна военна и дипломатическа координация, за да попречат на това някой да се възползва от изтеглянето на американските войски от Сирия и да се отвори вакуум на властта в регионите, контролирани от кюрдските бунтовници. Ердоган снощи също писа в Туитър по този повод и изрази надежда, че разговорите му с Тръмп ще се отразят благотворно на отношенията между двете страни. \"Днес с президента на САЩ Доналд Тръмп проведохме продуктивен разговор, по време на който се договорихме да развиваме сътрудничеството в различни сфери, от търговските отношения до Сирия. Желанието ми е нашите отношения да се отразят благотворно на нашите страни и нашия регион\", написа Ердоган, цитиран от ТАСС. Турският президент изразил задоволство от предприетите от Вашингтон стъпки за борба с тероризма в Сирия и казал, че Турция е готова да предостави всякаква подкрепа в тази сфера, съобщи Анкара. След предишен разговор между двамата лидери, състоял се преди няколко дни, Тръмп обяви решението си да изтегли американските сили от Сирия, пренебрегвайки съветите на екипа си по националната сигурност. Министърът на отбраната Джим Матис подаде оставка веднага след това. Тръмп подписа снощи указа за предстоящото изтегляне на американските войски от Сирия, съобщи говорител на Пентагона, цитиран от Франс прес. Той отказа да съобщи други подробности. Според американски официални представители изтеглянето на над 2000-те американски военнослужещи може да отнеме 60 до 100 дни, отбелязва ТАСС.", "date": "2018.12.24", "title": "Ердоган обещал на Тръмп да смаже \"Ислямска държава\" в Сирия"}
{"url": "https://www.faktor.bg/bg/articles/dzhambazki-1-1", "text": "\"Безспорно неуспех беше скандалът в Държавната агенция за българите в чужбина, тъй като страната ни допусна да стане за смях. За успехи не мисля, че е редно да се говори, тъй като голяма част от българските граждани все още не виждат живота си като задоволителен. Затова е по-добре да се наблегне върху това, което трябва да се прави занапред\". Това коментира в студиото на \"България он Еър\" евродепутатът Ангел Джамбазки. Той бе категоричен, че скандалът с ДАБЧ е бил удар на Движението за права и свободи. \"Те непрестанно се опитват да ерозират общественото доверие. Трябва да е ясно, че ДАБЧ не издава документи и паспорти. Агенцията издава удостоверение, което след това подлежи на проверки от редица институции и ако някой подаде фалшиви документи, то няма как те да останат незабелязани\", отсече евродепутатът. Припомняме, че ДАБЧ се забърка в най-големия скандал, откакто започна да раздава удостоверенията за български произход на хората, които кандидатстват за гражданство. Нейният шеф Петър Харалампиев бе арестуван в края на октомври като лидер на организирана престъпна група, занимаваща се с вземане на подкупи и други престъпления. Той бе обвинен за подкуп от 5000 евро и още пет случая, в които е упражнил търговия с влияние срещу сумите от по 350 евро на човек. Според разследващите парите са взимани главно за издаване на удостоверения за български произход на чужденци, които искат да вземат български паспорт. По-късно пък в банкова касета на името на отстранения главен секретар на ДАБЧ Красимир Томов бе открита голяма сума пари в различни валути, чиято обща стойност надхвърля 427 000 лева. Томов също бе задържан за постоянно в ареста заедно с Петър Харалампиев и още двама души от предполагаемата организирана престъпна група.", "date": "2018.12.24", "title": "Джамбазки: Скандалът с Агенцията за българите в чужбина бе целенасочен удар  на ДПС"}
