{"url": "https://faktor.bg/bg/articles/novini-svyat-istinskata-tsel-na-turskata-operatsiya-v-siriya-e-predotvratyavaneto-na-kyurdska-darzhava", "text": "„Официалната версия, която се споменава и от управляващите в Турция е създаване на зона за сигурност, където да бъдат заселени 2 млн. сирийски бежанци. Всичките се намират в Турция, но официално в страната според статистиката има 3,6 млн. сирийски бежанци. Неофициално сред управляващите в Турция се говори за това, че трябва да бъде пресечен пътят за евентуалното създаване на бъдеща велика кюрдска държава“, каза пред БНР журналистът Тайфур Хюсеин и коментира още: „Може би съществената цел на Ердоган и управляващите в Турция е вътрешнополитическа. Не трябва да се забравя, че Ердоган преди няколко месеца претърпя сериозно поражение, губейки на местните избори най-големите градове мегаполиси – Истанбул и Анкара, плюс Измир. Нещо, което не се беше случвало по време на неговото управление. Един вид, наказвайки онези кюрди, които в Северна Сирия, наказанието е насочено и към вътрешнополитическите противници на Ердоган в лицето на прокюрдската партия Демократична партия на народите“, добави той. „За да има успех военната операция, със сигурност трябва да има международна подкрепа, най-вече финансова. Защото, за да бъде населена тази част, въпросната зона за сигурност, с 2 млн. сирийски бежанци, според разчетите, които са направени, са необходими около 30 млрд. долара. Без външно финансиране това е невъзможно. Тази идея на Ердоган, на този етап, е неосъществима, следейки каква е реакцията на международните партньори на Турция. Защото половината от въпросните 2 млн. сирийски бежанци, които трябва да бъдат населени в тази част, според плановете трябва да бъдат заселени в селища, които в момента съществуват. Но за половината от тях е необходимо да се създадат нови селища, което изисква много сериозно финансиране“, каза още Хюсеин.  „Да се надяваме, че за България опасност няма, имайки предвид, че въпросният военен конфликт се ограничава на този етап между двете съседки Турция от една страна и реално управляващата Сили за защита на народа в Северна Сирия и въпросът излиза на преден план повече като етнически.“ „Със сигурност офанзивата ще бъде ограничена, защото самата операция става със съгласието на САЩ, които контролират точно тази част на Сирия. И от тук нататък изходът и докъде ще стигне самата офанзива зависи изцяло от договорките, които ще водят турският и американският президент. Но и двамата имат във вътрешнополитически план доста сериозни проблеми, които трябва да бъдат решени. И тези вътрешнополитически проблеми биват решени на изнесена територия извън техните страни“.", "date": "2019.10.10", "title": "Истинската цел на турската операция в Сирия е предотвратяването на кюрдска държава"}
{"url": "https://faktor.bg/bg/articles/obshtina-slatina-izchakvame-plamen-georgiev-da-sabori-terasata-i-da-napravim-proverka", "text": "Началникът на отдел \"Устройство на територията, кадастър, регулация и контрол по строителството\" в \"Слатина\" Михаил Джурджин заяви пред БТВ, че общината изчаква Пламен Георгиев да приключи с премахването на терасата си.  Припомняме, че премиерът Бойко Борисов постави ултиматум към бившия шеф на КПКОНПИ. Министър-председателят го предупреди, че ако не махне незаконните постройки на терасата, няма да бъде консул във Валенсия. Георгиев обмисляше да обжалва решението на общината да премахне постройката, но след намесата на Борисов, промени решението си. От общината допълниха, че по процедура, ако Пламен Георгиев не е започнал сам да премахва постройките на терасата, са правото си да го задължат да го направи за негова сметка.", "date": "2019.10.10", "title": "Община \"Слатина\": Ако Георгиев не беше махнал доброволно терасата си, трябваше да го направи принудително"}
{"url": "https://faktor.bg/bg/articles/novini-balgariya-deputati-izslushvat-sotir-tsatsarov-po-kazusa-s-bnr", "text": "Главният прокурор Сотир Цацаров ще бъде изслушан от временната анкетна комисия за проучване на фактите около прекъсването на програма \"Хоризонт\" за около 5 часа на 13 септември. След спирането на сигнала и последвалата проверка на прокуратурата ръководителят на държавното обвинение обяви, че не е имало техническа причина за прекъсването. Очаква се днес той да даде още информация по случая. Вчера Съветът за електронни медии стартира предсрочна процедура за прекратяване на мандата на генералния директор на БНР Светослав Костов. Той разполага с 5 дни, за да даде становище или възражение по процедурата, след което СЕМ ще реши дали да го отстрани от длъжност.", "date": "2019.10.10", "title": "Депутати изслушват Сотир Цацаров по казуса с БНР"}
{"url": "https://faktor.bg/bg/articles/novini-svyat-streletsat-ot-hale-zapisal-atakata-si-na-video-izlachvano-na-zhivo-v-internet", "text": "Извършителят на нападението срещу синагога и турска закусвалня в германския град Хале, при което бяха убити двама души, записал действията си на видео, излъчено на живо в интернет в продължение на 35 минути, съобщиха световните агенции, цитирани от БТА. Видеото било излъчвано през платформата на \"Амазон\" за видеоигри Twitch и било видяно от петима души, но след това негов запис бил гледан от близо 2200 души в продължение на половин час, преди да бъде премахнат. Според Туич акаунтът, от който бил излъчено видеото, бил създаден преди около два месеца. \"Ние действахме възможно най-бързо, за да изтеглим това съдържание и ще блокираме всички акаунти, които споделят кадри от този отвратителен акт\", заяви говорителят на Туич. Мъжът, извършил нападението в Хале, е 27-годишен германец с крайнодесни убеждения, който е задържан, съобщават източници от силите за сигурност. Първоначално полицията съобщи за няколко нападатели, но вътрешният министър Хорст Зеехофер заяви, че антисемитският атентат бил извършен от един човек.", "date": "2019.10.10", "title": "Стрелецът от Хале записал атаката си на видео, излъчвано на живо в интернет"}
{"url": "https://faktor.bg/bg/articles/balgariya-otkriva-konsulstvo-v-barselona", "text": "Новото Генерално консулство на България в Барселона се открива днес с официална церемония, която ще бъде в присъствието на вицепремиера и външен министър Екатерина Захариева. Захариева е на работна визита в Испания, където е участник  в Четвъртия регионален форум на Съюза за Средиземноморието. По официални данни в областите Каталуния и Арагон пребивават близо 16 000 наши сънародници. През миналата година районът е бил посетен и от над 30 000 български туристи. На живеещите там българи им се налагаше да пътуват до Валенсия или Мадрид за консулски услуги.", "date": "2019.10.10", "title": "България открива консулство в Барселона"}
{"url": "https://faktor.bg/bg/articles/novini-svyat-reaktsii-na-svetovnite-lideri-za-turskata-voenna-operatsiya-v-siriya", "text": "Правителствата по света реагираха със загриженост, след като Турция започна военна офанзива срещу кюрдските сили в Северна Сирия, докато Съветът за сигурност на ООН планира да проведе спешно заседание за обсъждане на нападението, съобщава \"Нова телевизия\". Президентът на САЩ Доналд Тръмп предупреди Турция по-рано тази седмица, че ще „заличи“ икономиката на страната, ако тя отиде твърде далеч и предупреди: „Действайте сдържано“. Шефът на НАТО Йенс Столтенберг призова Турция да прояви \"сдържаност\", като призна, че Анкара има \"законни опасения за сигурността\".  \"Важно е да се избягват действия, които могат допълнително да дестабилизират региона, да ескалират напрежението и да причинят повече човешки страдания\", заяви Столтенберг на пресконференция в Рим.  \"Разчитам на Турция да действа сдържано и да гарантира, че всяко действие, което може да предприеме в Северна Сирия, е пропорционално и премерено.\" Президентът на Съвета за сигурност на ООН, посланикът на Южна Африка Джери Матюс Матила, също апелира към Турция да \"защити цивилните“ и да упражнява \"максимална сдържаност\". Преди началото на офанзивата руският президент Владимир Путин призова турския си колега президента Реджеп Тайип Ердоган да \"помисли внимателно\", преди да предприеме някакви действия.  \"Путин призова своите турски партньори да помислят внимателно за ситуацията, за да не навредят на цялостните усилия за разрешаване на сирийската криза\", съобщиха от Кремъл след телефонно обаждане между двамата лидери. Ердоган от своя страна казал на Путин, че офанзивата \"ще допринесе за мира и стабилността на Сирия и ще облекчи пътя към политическо решение\".  Сирийските кюрди по-рано призоваха съюзника на Дамаск да улесни диалога със сирийския режим, за да се гарантира сигурността на границата между Турция и Сирия. Шефът на ЕС Жан-Клод Юнкер поиска спиране на операцията, като каза на Анкара, че блокът няма да плаща за така наречената \"безопасна зона\", която може да бъде създадена. Той каза на Европейския парламент, че признава, че Турция има \"проблеми със сигурността\" по границата. Той обаче предупреди, че военните действия няма да доведат до \"добър резултат\", като каза, че политическото решение е единственият начин за прекратяване на конфликта в Сирия. „Призовавам Турция, както и останалите участници, да действат сдържано и да прекратят вече операциите, както говорим, в крачка. Трябва да кажа, ако турският план включва създаването на така наречената безопасна зона, не очаквайте Европейският съюз да плати за някоя от тях.\" Турция с готовност рискува по-нататъшно дестабилизиране на региона и възобновяване на ИДИЛ като атакува североизточна Сирия, заяви германският външен министър Хайко Маас. \"Сирия се нуждае от стабилност и политически процес ... обаче турската офанзива сега заплашва да доведе до нова хуманитарна катастрофа\", казва Маас в изявление, като добавя, че Берлин ще \"призова Турция да прекрати настъплението си и да преследва интересите си в сигурността по мирен начин“. Американският сенатор Линдзи Греъм обеща, че Конгресът ще накара Турция да си плати за нейната офанзива срещу кюрдите на Сирия. \"Молете се за нашите кюрдски съюзници, които бяха безсрамно изоставени от администрацията на Тръмп. Този ход гарантира повторното възобновяване на ИДИЛ. Ще положа усилия в Конгреса, за да накараме Ердоган да плати висока цена\", написа в Twitter високопоставеният републиканец.   В декларация френският министър по европейските въпроси Амели дьо Моншален заяви, че Франция, Германия и Великобритания работят по съвместна декларация, \"която ще бъде изключително ясна по факта, че ние много остро осъждаме\" турската кампания. Френският президент Еманюел Макрон по-рано изрази загриженост относно перспективата за операция на турската армия в райони, контролирани от кюрдските сили, които са водили борбата срещу „Ислямска държава“ в Сирия. Той беше домакин на високопоставен представител на сирийските кюрди за преговори във вторник, \"за да покаже, че Франция стои редом със Сирийските демократични сили (СДС), тъй като те са партньори в борбата срещу ИДИЛ и че ние сме много притеснени от възможността за турска операция в Сирия\", каза помощник на президент пред АФП. Холандският външен министър Стеф Блок заяви, че е извикал посланика на Турция, за да осъди нападението. \"Призовавам Турция да не следва пътя, който е избрала\", заяви в Twitter Блок, чиято страна е член на коалицията срещу ИДИЛ. \"Никой не може да се възползва от потенциално ужасните хуманитарни последици. Операцията може да предизвика нови бежански потоци и да навреди на борбата срещу ИДИЛ и стабилността в Сирия”, коментира той.", "date": "2019.10.10", "title": "Реакции на световните лидери за турската военна операция в Сирия"}
{"url": "https://faktor.bg/bg/articles/novini-svyat-spryaha-toka-v-kaliforniya-zaradi-opasnostta-ot-pozhari", "text": "Над половин милион домакинства останаха без ток в Калифорния, след като местната електрическа компанията спря електроподаването за часове. Мярката се налага, за да се предотврати възникването на горски пожари в горещото и ветровито време. Опасенията са, че пречупени дървета може да прекъснат електропроводи и да предизвикат повреда в някои съоръжения, което да доведе до пожари. Електрическата компания предупреди, че спирането на тока може да продължи няколко дни. Като цяло мярката може да засегне около 800 000 домакинства, а това е най-мащабното планирано спиране на тока в историята на Калифорния.", "date": "2019.10.10", "title": "Спряха тока в Калифорния заради опасността от пожари"}
{"url": "https://faktor.bg/bg/articles/novini-balgariya-za-polovin-godina-noi-e-izplatil-nad-4-mln-za-trudovi-zlopoluki", "text": "Сумата от 4 367,1 млн. лева са изплатените от Националния осигурителен институт средства за трудови злополуки за първите шест месеца на тази година, съобщиха от осигурителния институт. Такъв тип обезщетение през този период от време са получили 2387 души. От януари до юни 2018 година пък парите, изплатени от НОИ за обезщетения вследствие на трудова злополука, са били 4 336,7 млн. лева, или с 30 хиляди лева по-малко спрямо тази година, а обезщетение са получили 2685 души. От статистиката става ясно, че пострадалите от януари до юни 2018 г. са с 298 души повече спрямо същия период на 2019-а. Общо 33-ма са загиналите вследствие на трудова злополука, показват още данните на НОИ за първото шестмесечие на тази година. Според тях една трета от загубилите живота си са били в столицата. Загиналите на работното място в София са 7, а 3-ма са починалите в София-област. Няма хора останали инвалиди вследствие на злополуки на работното място през този период. Общо 62 442 пък са дните, в които пострадалите са били във временна нетрудоспособност. Тя зависи от тежестта на трудовата злополука, което определя и колко време и какъв размер на помощ получава пострадалият, разясняват от осигурителния институт. От началото на годината до юли в страната са станали 1300 трудови злополуки, като 528 от тях са с жени, а 772 са инцидентите с мъже. Точно 1052 от злополуките са станали на работното място, а 248 на път за работа уточняват от Националния осигурителен институт пред \"Монитор\". От разделението по работни сектори в страната най-голям брой – 89 злополуки, са станали в сухопътния транспорт, следвани от 85 в държавното управление и 72 злополуки в хуманното здравеопазване. В столицата, където е и най-голямата концентрация на работна ръка, са станали най-много трудови инциденти – 448, следва Пловдив със 137 и на трето място се нарежда Варна с 91 злополуки. В Разград пък са най-малко пострадалите на работното място – само 5. В София най-много са злополуките в сектора на търговията на дребно – 42 , а злополуките в сектора на държавното управление пък са 37. В Пловдив 22 от инцидентите са в сухопътния транспорт. Статистиката обаче не обхваща хората, които работят „на черно“ – без трудови договори и регламентирани условия на труд. Логично това са и много рискови работни места поради отсъствието на ангажимент от страна на работодателя дори на хартия да спазва изискванията на закона за осигуряване на безопасност на работното място. При наличие на договор определянето на една злополука като трудова дава основание на пострадалия или на неговите наследници да търсят обезщетение както по линия на НОИ, така и във връзка с чл. 200 от Кодекса на труда. За вреди от трудова злополука или професионална болест, които са причинили временна нетрудоспособност, трайна неработоспособност над 50 на сто или смърт на служител, работодателят отговаря имуществено, независимо от това дали друг негов работник има вина за настъпването им. Работодателят отговаря и когато трудовата злополука е по време на регламентирана работна почивка.", "date": "2019.10.10", "title": "За половин година НОИ е изплатил над 4 млн. за трудови злополуки"}
{"url": "https://faktor.bg/bg/articles/novini-svyat-gartsiya-s-nay-mnogo-bezrabotni-visshisti-v-es", "text": "През 2018 г. Гърция е имала най-високия процент на безработица сред завършилите висше образование на възраст между 25 и 39 години (19,9%) в Европейския съюз, показва проучване на Гръцката агенция за качество и акредитация (ADIP). Освен това проучването разкри, че въпреки, че много студенти са приети в университети в Гърция, малко от тях завършват. Това се разглежда главно поради феномена на така наречените „вечни студенти“ - поради система, която позволява на незавършилите студенти да удължават обучението си за неопределено време. Големият брой на тези студенти също така води до раздути статистически данни за броя на студентите и обяснява защо Гърция има най-голямото съотношение между ученици и преподаватели в сравнение с други страни от ЕС. Проучването показа, че делът на студентите към преподавателите е 38,7:1, докато данните на Евростат за 2017 г. показват, че средното съотношение в Европейския съюз е 15,4 студенти на преподавател.", "date": "2019.10.10", "title": "Гърция с най-много безработни висшисти в ЕС"}
{"url": "https://faktor.bg/bg/articles/tramp-se-smili-nad-kitay-oblekchava-zabranata-za-huawei", "text": "Πeт мeceцa cлeд влизaнeтo нa зaбpaнaтa, ĸoятo пoĸocи пpoдaжбитe нa Нuаwеі нa пaзapитe извън Kитaй, Бeлият дoм зaпoчнa дa пoдпиcвa cпeциaлни лицeнзи зa няĸoи щaтcĸи ĸoмпaнии, ĸoитo щe им пoзвoлят oтнoвo дa paбoтят c ĸитaйcĸият тexнoлoгичeн гигaнт, пишe Тhе Wаll Ѕtrееt Јоurnаl, цитиpaйĸи cвoи изтoчници. Oдoбpeниятa нaй-вepoятнo щe бъдaт интepпpeтиpaни ĸaтo знaĸ нa дoбpa вoля пpeди нoвитe paзгoвopи мeждy Baшингтoн и Πeĸин, нacpoчeни зa днec. Бизнec гpyпитe ce нaдявaт, чe пpeгoвapящитe мoгaт дa пocтигнaт cъглacиe зa вpeмeннa или чacтичнa cдeлĸa, ĸoятo дa избeгнe нoвa ecĸaлaция нa тъpгoвcĸaтa вoйнa и yвeличeниe нa митaтa. Чacтичнитe paзpeшeния зa paбoтa c Нuаwеі cлeдвaт плaн нa пpeзидeнтa Tpъмп, излoжeн cлeд cpeщa c ĸитaйcĸия мy ĸoлeгa Cи Дзинпин пpeз юни. Aдминиcтpaциятa нa дъpжaвния глaвa нaлoжи зaбpaнa нa aмepиĸaнcĸитe ĸoмпaнии дa paбoтят c ĸитaйcĸия гигaнт, ĸoeтo ocтaви нaй-нoвият мoдeл Маtе 30 бeз дocтъп дo ycлyгитe нa Gооglе и Fасеbооk. Peдицa дocтaвчици нa ĸoмпoнeнти cъщo зaмpaзиxa oтнoшeниятa cи c ĸитaйcĸaтa ĸoмпaния. Зaceгa нe e яcнo нa ĸoи ĸoмпaнии oтнoвo e paзpeшeнo дa пpaвят бизнec c Нuаwеі. Caмият Tpъмп зaяви, чe щe paзpeшaвa дocтaвĸитe, aĸo ĸooпepaциятa нямa дa бъдe зaплaxa зa нaциoнaлнaтa cигypнocт нa CAЩ. Oчaĸвa ce днec cтapши cлyжитeли в aдминиcтpaциитe нa CAЩ и Kитaй дa ce cpeщнaт, зa дa oбcъдят ĸaĸ мoжe дa бъдe пpeĸpaтeнa тъpгoвcĸaтa вoйнa. Cpeщaтa e caмo дни пpeди oчaĸвaнитe нoви yвeличeния нa митaтa зa внoc oт Kитaй, ĸoитo тpябвa дa влязaт в cилa нa 15 oĸтoмвpи. Ha 15 дeĸeмвpи пъĸ ce oчaĸвa cпиcъĸът c oбмитявaни cтoĸи дa бъдe yвeличeн, ĸaтo в нeгo влязaт пoвeчe пoтpeбитeлcĸи cтoĸи.", "date": "2019.10.10", "title": "Тръмп се смили над Китай, облекчава забраната за Huawei"}
{"url": "https://faktor.bg/bg/articles/obshtestvo-otkriha-izostaveno-bebe-v-koshche-s-belezhka-v-sofiya", "text": "През нощта е било открито изоставено бебе в кошче за автомобил във вход. Детето е намерено в столичния квартал \"Люлин\". Пеленачето видимо е на 6-7 месеца, съобщават от МВР и е в добро здравословно състояние. Бебето е оставено в кошче, а в него е пусната бележка, на която пише \"да се даде на социалните, успех\".  Първоначално беше открит 28-годишният баща, а след това и майката, които се разпитват от органите на реда. Детето е настанено в столичния дом за медико-социални грижи \"Св. Иван Рилски\". Служители от дома потвърдиха, че по тялото на бебето няма следи от насилие и е гледано добре.", "date": "2019.10.10", "title": "Откриха изоставено бебе в кошче с бележка в София"}
{"url": "https://faktor.bg/bg/articles/evangelski-pastori-sa-ogorcheni-ot-izkazvaniyata-na-borisov-i-na-valchev", "text": "Обединени евангелски църкви (ОЕЦ) с огромна горчивина научи за изказванията, с които на 08.10.2019 г. висши държавни мъже замесиха евангелско-протестантската общност в слухове и действия, мотивирали родители в Сливенско до състояние да изведат децата си от училище поради страх от отнемане, посочват в позиция на общността. В свое изказване по телевизия БТВ министър-председателят намекна, че слуховете били разпространени от „пастори в кавички“, а министърът на образованието и науката буквално каза следното: „Не можем да кажем със сигурност кой е източникът на дезинформация. Имаме роля на клипове във Фейсбук, пастори и интернет тролове. Не всички пастори в областта са замесени, но има сигнали, които се проверяват. Все още не се знае дали са евангелисти или протестанти. “Категорично се противопоставяме в този скандал да се замесва името и репутацията на вероизповеданията, съставляващи ОЕЦ. Заявяваме, че наши служители нямат никаква съпричастност към него. В контекста на вчерашните събития следва да се съобрази, че просветата и образованието са възникнали най-напред в църковните институции и едва след това са станали функция на държавата. Евангелско-протестантското движение е свързано с Просвещението и по никакъв начин не приемаме да ни се приписват действия, които да имат за резултат възпиране на деца от посещаване на училище. Тъкмо напротив! Особено в ромските квартали ролята на пасторите за социализиране и приобщаване на децата и семействата към християнските ценности е основополагаща. Следва да се отчете, че пасторите в тези райони работят при изключително трудни условия и понякога са единствените, които се справят при пълна липса на държавни институции. Ето защо, вместо да бъдат хулени и обезсърчавани, пасторите в ромските райони заслужават да бъдат подкрепяни и мотивирани. От друга страна, факт е, че наред с останалите традиционни вероизповедания ОЕЦ реагира ясно и категорично всеки път, когато се касае за преуреждане на обществените отношения, свързани с детето и семейството. Нашите изявления са публични и достъпни и са основани на християнските ценности и убеждения. Ето защо, след като по повод на вчерашните събития се отвори темата за т.нар. „Стратегия за детето“, следва да се вземе предвид, че макар и такъв документ да не съществува, в широк общ смисъл фразата обозначава визията на държавата по отношение на политиките спрямо детето. 2 от 2 стр. В този смисъл, независимо че е спрян процесът по приемане на Национална стратегия за детето, нейната философия е вече материализирана във вътрешното ни законодателство, без да бъдат зачетени становищата и възраженията на традиционните религиозни общности като заинтересована страна. Факт е, че някои от силно обезпокояващите идеи от спряната Национална стратегия за детето са обективирани в разпоредби на Закона за закрила на детето, които са вече приети и публикувани в ДВ, бр. 24 от 2019 г., и ще влязат в сила на 01.01.2020 г. Поради това смятаме, че се налага преди този срок те да бъдат преосмислени и изменени. Ето защо използваме случая да протегнем ръка на представителите на държавата, като предлагаме незабавно да бъдат съставени нови работни групи с включени представители на традиционните вероизповедания, включително и на ОЕЦ, в които да се поставят на обсъждане спорните въпроси с цел постигне на обществено съгласие и подходящо изменение на въведените изменения и допълнения в Закона за закрила на детето, публикувани в ДВ, бр. 24 от 2019 г., в сила от 01.01.2020 г.\"", "date": "2019.10.10", "title": "Евангелски пастори обидени от изказвания на Борисов и на Вълчев за скандала с децата"}
{"url": "https://faktor.bg/bg/articles/politsiyata-zadarzha-grupa-za-nelegalna-migratsiya-i-prostitutsiya-v-stolitsata", "text": "Полицейска операция срещу битовата престъпност, нелегалната миграция и проституцията е била проведена през нощта в София. Акцията е осъществена в района на Лъвов мост, булевард „Мария Луиза“ и Централна гара. Проверени са множество хотели и хостели. Задържани са няколко души, повечето от тях са с криминални регистрации.", "date": "2019.10.10", "title": "Полицията задържа няколко души за нелегална миграция и проституция в столицата"}
{"url": "https://faktor.bg/bg/articles/avstraliya-obvini-v-lazhi-balgarskite-vlasti-zaradi-polfriyman", "text": "Австралия се разгневи на България по случая \"Полфрийман\" и на практика обвини в лъжа българските власти. Това става ясно от публикация в австралийския  \"Сидни морнинг хералд\", който се позовава на официална позиция на говорител на австралийското външно министерство.  \"Австралийското МВнР обвини българското правителство в погрешна интерпретация на коментара на австралийския посланик за Джок Полфрийман\", пише изданието и коментира, че напрежението между двете страни се изостря заради австралийския гражданин, задържан в България. Медията разказва как във вторник австралийският дипломат Джон Филп се е срещнал с официални български представители по повод делото на Полфрийман. Припомня се, че след съдебното решение за предсрочното освобождаване на осъдения за извършено в София убийство младеж австралийският външен министър Марис Пейн е лобирала пред българското правителство за връщането в родината му. Миналата седмица тя каза, че Австралия ще е много разтревожена, ако \"фактори извън нормалните правни норми, действащи в България, играят роля в случая\". \"В коментар, който изглежда противоречи на казаното от сенатор Пейн, българското Министерство на правосъдието разпространи изявление след посещението на Филп, в което се намеква, че Австралия няма притеснения относно правния процес около Полфрийман. Според Ей Би Си в изявлението на българския правосъден министър се посочва, че \"Австралия е наясно, че в момента всичко в процедурите е според българските закони и няма отклонения в юридическия процес\". Но в изявление, което контрира българското правителство, говорител на австралийското Външно министерство казва, че Филп е \"повторил твърдата позиция на Австралия, че бихме били загрижени, ако други фактори освен правните процедури влияят върху случая \"Полфрийман\", пише още австралийското издание. \"Филп изрази и притесненията на Австралия, че правните основания за продължаващото задържане на Полфрийман остават неясни и че след като има съдебно решение за предсрочното му освобождаване, той трябва да бъде освободен и да му бъде позволено да се върне в Австралия\", казва говорителят. \"Г-н Филп определено не е използвал думите, които е цитиран да казва. Той също така изразява и други притеснения, включително е посочил и риска от външен натиск, който би могъл да повлияе на изхода, а това, както и преди сме подчертавали, е от особено значение за Австралия\", се посочвало още в изявлението на австралийското МВнР, цитирано от \"Сега\". Ден по-рано новината за срещата между австралийския посланик и българския министър на правосъдието бе разпространена в официално съобщение на българското МП. Именно в него Филп бе цитиран да казва, че \"благодари на българската затворническа администрация, която е откликвала бързо и адекватно през годините във връзка със сигурността и безопасността на австралийския гражданин, излежаващ присъда у нас\". Пак там се твърдеше и че той е казал: „Австралийската страна е наясно, че и в момента всичко се развива според българското законодателство и няма отклонения в процесите на съдопроизводството“. Бяха му приписани и думите, че вече е издаден паспорт на Полфрийман, но документът нямало да му бъде предоставен до приключване на съдебния казус. Така от думите на посланика излезе, че той, от една страна, благодари на българските власти, а от друга, че им съдейства да не пуснат Полфрийман, като не му дава паспорта. Очевидно именно това е разгневило и австралийските официални власти. В същото време се появи и позиция на австралийската външна министърка Марис Пейн, изпратена до БНТ. В нея тя посочва, че \"Австралия ще продължи да оказва помощ на Полфрийман и ще подкрепя бързото му напускане на България веднага след като бъде освободен\". Пейн призовава за гаранции, че сънародникът й получава справедлив процес в съответствие с българското законодателство. Австралийският външен министър изразява и загриженост, че осъденият за убийството на Андрей Монов е задържан в миграционен център, след като е освободен от затвора. Подчертава също, че ще бъде още по-силно разтревожена, ако незаконови причини забавят освобождаването. В писмото си до \"По света и у нас\" австралийският външен министър заявява, че продължава да следи отблизо съдебния процес по случая  \"Полфрийман\". „Това е консулски и съдебен казус. Изчаква се решението. Не бива това да влияе на двустранните отношения на България и Австралия. Нека да оставим българската съдебна система да си свърши работата.  В този момент, докато съдът не се произнесе, Полфрийман не може да напусне страната“, заяви във вторник в предаването \"Лице в лице\" по бТВ външният министър Екатерина Захариева. По време на сесията на Общото събрание на ООН в Ню Йорк преди две седмици Пейн поиска среща със Захариева по случая, но такава не се състоя. Според Захариева причината била, че нейната програма била \"пълна от седмица, така че съвсем за кратко просто се ръкувахме\". \"Тя каза, че имат казус, аз помолих да се обърнат по консулски път, ако имат нещо да питат. Но така или иначе среща не е имало\", бе категорична Захариева. Но според австралийски медии двете първи дипломатки са обсъдили темата. Си Би Ес съобщи, че Пейн е изразила тревога пред Захариева, че \"австралиецът все още е зад решетките, макар да е освободен предсрочно. \" Българските власти да изяснят какви са законовите основания за задържането на Джок Полфрийман в лагера за временно настаняване на чужденци в Бусманци или да го освободят незабавно. Това призовава базираната в Ню Йорк неправителствена организация „Хюман райтс уоч“. „Правото да се напуска която и да е страна е основно право и всяка рестрикция трябва да е законово аргументирана“, се казва в позицията. Организацията припомня, че главният прокурор Сотир Цацаров е поискал условното предсрочно освобождаване на Полфрийман да се преразгледа от Върховния касационен съд (ВКС), въпреки че решението на Софийския апелативен съд по закон е окончателно. „Полфрийман беше освободен с решение на съд, което не подлежи на обжалване. Той има документи и самолетен билет. Австралия иска да го прибере. Защо той все още е задържан“, казва Лидия Гал, адвокат от програмата на „Хюман райтс уоч“ за Източна Европа и Балканите. „Върховенството на закона значи, че не може просто да се затварят хора и да им се забранява да напускат страната само за да се покаже нещо. Трябва да има ясни законови основания или това е незаконно.“ Организацията твърди, че на 4 октомври тя е изпратила писмо с въпроси до министъра на вътрешните работи и до главния прокурор, но отговор все още не е получен.", "date": "2019.10.10", "title": "Австралия обвини в лъжи българските власти заради Полфрийман"}
{"url": "https://faktor.bg/bg/articles/prokuraturata-zadarzha-za-72-chasa-mazha-obvinen-v-ubiystvo-na-feldshera-v-oreshnik", "text": "Окръжна прокуратура – Ямбол задържа за 72 часа мъжа, обвинен в убийство на фелдшера в село Орешник. Това съобщиха от пресцентъра на Окръжната прокуратура. Иван П. е обвинен за това, че на 8 октомври 2019 г. в с. Орешник, община Тополовград, в здравната служба на селото, умишлено умъртвил (чрез нанасяне на удари с нож по тялото) 72-годишен мъж – медицински специалист и убийството е извършено при изпълнение на функцията му. Предстои Окръжна прокуратура – Ямбол да внесе в съда искане за налагане на мярка за неотклонение „Задържане под стража“ спрямо обвиняемия.", "date": "2019.10.10", "title": "Прокуратурата задържа за 72 часа мъжа, обвинен в убийство на фелдшера в Орешник"}
{"url": "https://faktor.bg/bg/articles/iznosat-za-es-raste-s-4-8", "text": "\"Не спираме да работим и усилията дават резултати. Положителните данни за българската икономика и днес са факт\". Това заяви във Фейсбук страницата си премиерът Бойко Борисов.  \"През периода януари - август 2019 г. от България общо са изнесени стоки на стойност 37 900.9 млн. лв., което е с 3.8% повече в сравнение със същия период на предходната година. Расте износът за ЕС с 4.8%, както и този за трети страни с 4.3%\", се казва още в съобщението на премиера.", "date": "2019.10.10", "title": "Бойко Борисов: Износът за ЕС расте с 4,8%"}
{"url": "https://faktor.bg/bg/articles/ikonomika-turizam-n-angelkova-zastrahovkite-na-turoperatorite-pokrivat-shtetite-samo-na-turistite-ne-na-biznesa", "text": "\"За нас е важно да си вършим работата и ние показваме какво вършим с факти. Откакто аз съм министър, имаме ръст на чуждестранните туристи с 31% и ръст на приходите с 34%. За първите осем месеца на годината, въпреки негативните очаквания, има минимален спад на приходите. Фактите и цифрите както по отношение на чуждестранните туристи, така и по отношение на приходите, показват че ние си вършим работата. Разбира се, има още какво да се направи\", заяви пред Нова телевизия министърът на туризма Николина Ангелкова. По повод фалита на един от най-големите български туроператори \"Астрал Холидейз\", тя уточни, че всеки туроператор има застраховка, която покрива щетите само на туристите.  \"Няма такова изискване в нито едно законодателство, няма застраховка, която да покрива щетите на бизнеса\", отбеляза министърът на туризма. \"След като се случи фалитът на \"Томас Кук\", инициирахме такава промяна в законодателството, че или да се увеличи задължителният лимит на минималната изискуема сума, или тя да бъде процент от оборота. В Националния търговски регистър ще направим така, че по-напред да се показват компаниите с по-висок застрахователен лимит\", посочи Ангелкова. \"Поели сме ангажимент да съдействаме на хотелиерите в рамките на възможностите, които има Министерството на туризма. Хотелиерите, които са засегнати от този фалит, следва да заявят своите претенции в рамките на масата на несъстоятелността. Оттам нататък ние бихме могли да съдействаме за това, как могат да се подадат тези искове\", каза още тя.", "date": "2019.10.10", "title": "Н. Ангелкова: Застраховките на туроператорите покриват щетите само на туристите, не на бизнеса"}
{"url": "https://faktor.bg/bg/articles/obshtestvo-uchitel-po-fizichesko-varna-sotsialisticheskite-brigadi", "text": "Ученици ще помагат на възрастни хора от село Кочан, община Сатовча. Десетокласници ще нацепят и приберат дървата на трудноподвижен възрастен мъж  от селото. Идеята е на класния им ръководител Динко Кумбаров, учител по физическо. По думите му има доста хора в селото, на които трябва да се помогне. Учителят благодари и на родителите, които също са подкрепили тази инициатива. Децата, които бяха показани пред БТВ, са на не повече от 15 години. За пред камерата и учителя естествено, че казаха колко се радват, че цепят и прибират дърва на другите хора. Извънкласното мероприятие на Кумбаров лъха на ученическите бригади от времето на социализма. Вместо да четат книги или да играят футбол, хлапетата приличат на арестанти в ТВУ.", "date": "2019.10.10", "title": "Учител по физическо върна социалистическите бригади"}
{"url": "https://faktor.bg/bg/articles/sram-nikoy-ne-iska-da-igrae-s-balgariya-uefa-shte-ni-tarsi-sapernik-za-kontrola", "text": "Българският футбол претърпява поредния срам. След нелепите загуби на националния ни отбор по футбол, се оказа, че от Българския футболен съюз не могат да намерят спаринг партньор на трикольорите. След последните трагични резултати и 4 поредни загуби, очевидно на по-сериозните отбори не им се губи време с нашите момчета и отказват да да приемат поканите.  УЕФА най-вероятно ще назначи съперник на България за задължителната дата за контролни срещи, когато националният ни отбор няма мач, а останалите в групата ни от европейските квалификации играят помежду си. Според регулацията на УЕФА за 2018-2020 г., свързана с европейското първенство през 2020-а, приятелските срещи, организирани в рамките на централизирането на търговските права, също се играят на датите, посочени в Календар 2018-2020 на националните отбори. Под надзора на администрацията на УЕФА участниците в евроквалификациите трябва да организират контроли на датите, на които не играят квалификационни двубои. Трикольорите трябва задължително да играят контрола. Българският футболен съюз опитва да организира възможно най-удачна проверка спрямо изискванията на селекционера Красимир Балъков и плановете за подготовка, насочени към месец март, когато ще са плейофите в Лигата на нациите - последна надежда за България да се класира за Евро 2020. Последно е преговаряно с Колумбия, като вариант са били и други отбори от Латинска Америка. До споразумение обаче още не се е стигнало, което увеличава шансовете УЕФА да ни назначи съперник, съобщава 24 часа.", "date": "2019.10.10", "title": "Срам! Никой не иска да играе с България, УЕФА ще ни търси съперник за контрола"}
{"url": "https://faktor.bg/bg/articles/novini-svyat-vsichki-strani-ot-es-prizovaha-turtsiya-da-prekrati-voennata-si-operatsiya-v-siriya", "text": "Eвропейският съвет излезе с изявление, което твърди, че военната операция на Турция в Северна Сирия пречи на борбата срещу терористичната организация \"Ислямска държава\", и е може да доведе до нови потоци от бежанци, така че военните действия трябва да бъдат спрени. Това се посочва в изявление, издадено от Европейския съвет, одобрено от всички 28 държави от Общността. „ЕС призовава Турция да прекрати едностранните военни действия, които подкопават стабилността на региона, увеличават страданията на цивилните и заплашват да предизвикат нови вълни от бежанци. Едностранните действия на Турция също застрашават напредъка, постигнат от коалицията (насочена срещу „Ислямска Държава“), коалиция, на която самата Турция е член\", се казва в изявлението на ЕС. По-рано председателят на Европейската комисия Жан Клод Юнкер остро осъди действията на Анкара в Сирия, като заяви, че Турция трябва веднага да прекрати военната операция и заяви, че ЕС няма намерение да плаща за т.нар. „зона за сигурност“, която страната иска да създаде отвъд южната си граница, предава ТАСС, цитирана от \"Фокус\".", "date": "2019.10.10", "title": "Всички страни от ЕС призоваха Турция да прекрати военната си операция в Сирия"}
{"url": "https://faktor.bg/bg/articles/kyurdskite-sili-otblasnaha-silite-na-erdogan-v-siriya", "text": "Ръководената от кюрдите коалиция в Североизточна Сирия заяви снощи, че е отблъснала сухопътна атака на турските войски, които започнаха трансгранична операция по-рано вчера, съобщиха Франс прес и Ройтерс.  \"Наземната офанзива на турските сили беше отблъсната от бойците на Сирийските демократични сили в района на град Тал Абияд. В момента няма настъпление\", написа в Туитър говорителят на кюрдско-арабската коалиция Мустафа Бали, предаде БТА.", "date": "2019.10.10", "title": "Кюрдските сили отблъснаха атаките на Ердоган в Североизточна Сирия"}
{"url": "https://faktor.bg/bg/articles/novini-balgariya-slantse-i-toplo-vreme-dnes", "text": "Днес в сутрешните часове на места в низините и котловините на Южна България видимостта ще бъде намалена. През деня ще преобладава слънчево време. По-значителни увеличения на облачността ще има привечер над северозападните райони от страната и през нощта срещу петък на места там ще превали, съобщават от НИМХ. Ще духа слаб, в Дунавската равнина - умерен западен вятър. Дневните температури ще се повишат и максималните ще бъдат между 21° и 26°, в София - около 22°. Над планините ще преобладава слънчево време. Ще духа умерен, по високите и открити части - до силен западен вятър. Максималната температура на височина 1200 метра ще е около 18°, на 2000 метра - около 11°. По Черноморието ще бъде предимно слънчево. Ще духа до умерен западен вятър. Максималните температури на въздуха ще са 22°-24°. Температурата на морската вода е 19°-20°. Вълнението на морето ще бъде 1-2 бала.", "date": "2019.10.10", "title": "Слънце и топло време днес"}
