{"url": "https://www.faktor.bg/bg/articles/novini/svyat/v-germaniya-protestirat-sreshtu-erdogan-postilate-cherven-kilim-za-diktator", "text": "Голяма част от центъра на Берлин бе блокирана днес заради посещението на президента на Турция Реджеп Тайип Ердоган, съобщава агенция Ройтерс, цитирана от БТА. Гостът е възприеман като герой от много германски турци и смятан за диктатор от много други. Протестиращи с турски знамена и плакати на опоненти на Ердоган се наредиха по някои от улиците в германската столица. След това около 1000 души се събраха на централния площад \"Потсдамерплац\", за да протестират срещу присъствието на Ердоган. \"Това е скандал в историята на тази страна - да постила червен килим за диктатор\", заяви Хакан Тас от партия Левите пред множеството. \"Ще дойде ден, когато масовият убиец от Босфора ще се озове зад решетките\", заяви германският политик. За утре също са планирани протести срещу посещението на Ердоган, който ще открие официално джамия в Кьолн.", "date": "2018.09.28", "title": "В Германия протестират срещу Ердоган: Постилате червен килим за диктатор"}
{"url": "https://www.faktor.bg/bg/articles/novini/svyat/sled-trus-7-5-po-rihter-tsunami-pomete-kashti-i-hora-na-o-sulavesi", "text": "Цунами помете къщи и семейства са в неизвестност след трус със сила 7,5, който удари индонезийския остров Сулавеси, предаде Ройтерс. Приливната вълна е била с височина над 2 метра. Най-силно засегнати са градовете Палу с 350 хиляди жители и по-малкият Донгала. Токът и комуникациите в района са прекъснати и е много трудно да се получи повече информация за пострадалите. Спасителните операции са допълнително затруднени от падането на нощта. Според Геофизичния институт на САЩ силното земетресение е било плитко - огнището е било на дълбочина само 10 км. Поради това е възможно да има значителен брой жертви и сериозни щети. Видео, направено със смартфон и пуснато в социалните мрежи, показва как вълната залива град Палу и хора, които бягат и пищят от ужас. Кадрите показват и кораб, изхвърлен като перце на брега. Индонезия е район на силна сеизмичност, тъй като се намира в т.нар. огнен пръстен в Тихия океан. Само преди няколко месеца на остров Ломбок земетресение отне живота на 500 души. По-рано в петък същият район край Сулавеси бе разтърсен от по-леко земетресение от 6,1, което разруши няколко къщи, уби един човек и рани 10 души. Сутохо Нугрохо от индонезийския Национален център по бедствията предупреди местните жители да използват оборудваните за целта убежища, както и да не се доближават до сградите, които са понесли щети. Той предупреди централните власти, че в близките часове със сигурност ще има съобщения за жертви и те няма да са малко. Медии съобщиха, че малко преди цунамито да се стовари върху Палу и Донгала, обявената преди това тревога за цунами е била отменена. През 2004 г. трус край индонезийския остров Суматра вдигна цунами, което уби 226 000 души в 13 държави. Тогава обаче силата на земетресението бе между 9 и 9,3.", "date": "2018.09.28", "title": "След трус 7.5 по Рихтер цунами помете къщи и хора на о.Сулавеси"}
{"url": "https://www.faktor.bg/bg/articles/borisov-se-sreshtna-s-premiera-na-kambodzha-obsadiha-dvustrannite-otnosheniya", "text": "Активизиране на двустранното сътрудничество обсъдиха министър-председателят Бойко Борисов и премиерът на Кралство Камбоджа Хун Сен в Ню Йорк. Двамата правителствени ръководители разговаряха в Ню Йорк в рамките на 73-та сесия на Общото събрание на Организацията на обединените нации. По време на разговора Бойко Борисов и Хун Сен изразиха задоволство от отношенията на традиционно приятелство и сътрудничество между България и Камбоджа. Двамата министър-председатели заявиха готовност да работят за допълнително разширяване на двустранното сътрудничество, включително като се използват предимствата на членството на България в ЕС и на Камбоджа в АСЕАН.", "date": "2018.09.28", "title": "Борисов се срещна с премиера на Камбоджа, обсъдиха двустранните отношения"}
{"url": "https://www.faktor.bg/bg/articles/udar-zaloviha-heroin-za-milioni-na-balgaro-turskata-granitsa", "text": "Хероин за милиони беше открит в камиони, пътуващи от Турция за България, по време на спецакция срещу наркотрафика на \"Капитан Андреево\". Проверката на митничарите все още не е приключила. За задържаната пратка вече е уведомена Окръжна прокуратура в Хасково, откъдето съобщиха, че откритият хероин досега е над 100 кг, но точното количество не е ясно. По информация на БНР наркотикът е близо половин тон. От митниците засега не потвърждават за подобна рекордна пратка. За акцията у нас спомена и премиерът Бойко Борисов в речта си пред ООН.", "date": "2018.09.28", "title": "Удар: Заловиха хероин за милиони на българо-турската граница"}
{"url": "https://www.faktor.bg/bg/articles/novini/svyat/merkel-sas-iznenadvashta-novina-za-chetiristranna-sreshta-za-siriya-prez-oktomvri", "text": "Германия ще участва заедно с Русия, Турция и Франция в международна конференция за конфликта в Сирия, която ще се състои през октомври, съобщи канцлерът Ангела Меркел. Основната тема ще е критичната ситуация в последния бунтовнически бастион, провинция Идлиб, каза Меркел на съвместна пресконференция с турския президент Реджеп Тайип Ердоган, съобщи ДПА. Освен тях двамата в преговорите ще участват руският президент Владимир Путин и френският Еманюел Макрон. Русия и Турция неотдавна сключиха споразумение за буферна зона в Идлиб, което разсея страховете от пълномащабна офанзива на сирийските правителствени сили и техните съюзници. Съществуват все още \"дълбоки разногласия\", призна Меркел на пресконференцията, като изтъкна по-специално въпросите за свободата на печата и спазването на правата на човека в Турция. Но в момент на затопляне в двустранните отношения Меркел наблегна също така върху общите интереси с Анкара. Ние имаме много неща, които ни обединяват, подчерта Меркел, като изтъкна \"голямото значение\" на визитата на Ердоган. В Германия живеят 3 милиона души с турско гражданство или от турски произход, припомня АФП. Със 7 500 германски предприятия, базирани в Турция, Берлин има нужда от \"стабилна турска икономика\", обясни Меркел в момент, когато Турция е засегната от остра криза, свързана специално с обезценяване на националната валута. Ердоган изрази задоволство, че това посещение дава възможност да се тръгне от нови основи: \"ние стигнахме до консенсус за подновяване на механизмите за сътрудничество\". Меркел подчерта, че Германия и Турция имат общи интереси да водят борба срещу тероризма и да избегнат всякакъв нов приток на мигранти от Сирия.", "date": "2018.09.28", "title": "Меркел с изненадваща новина за четиристранна среща за Сирия през октомври"}
{"url": "https://www.faktor.bg/bg/articles/novini/balgariya/stsena-2-sled-komiteta-edinenie-i-rumen-radev-s-priziv-kam-natsiyata-da-se-obedini", "text": "Президентът Румен Радев се обърна към нацията с призив за единение.  \"Вярвам, че след години на разделение обществото ни все повече ще осъзнава нуждата от единение. Процесът ще е дълъг, ще срещне съпротивата на сили, които се хранят от разделението, но, убеден съм: мъдростта ще победи ожесточението\", се казва в словото му.  Публикуваме цялата му реч: \"На 29 септември 1918 г. разбунтувалите се фронтоваци се сблъскват с проправителствените части край Владая и Княжево. Едните са отстоявали България по фронтовете на Първата световна война и са въстанали с искане за справедлива република. Другите влизат в бой с убеждението, че бранят българската държавност от войнишки метеж. И от двете страни вярват, че жертват живота си за Родината. Бунтът е удавен в кръв. Това е датата на големия български разкол, от който ни делят точно сто години. В разни епохи той ще противопоставя републиканци и монархисти, граждани и селяни, леви и десни. Ще отнеме живота на десетки хиляди българи. Ще съсипе много съдби. Общонародните цели на Възраждането ни донасят свобода, Съединение и възход. Разколът слага край на тази епоха и ще бъде белязан от братоубийства, терор и пилеене на национална енергия. Великите идеали ще бъдат погребани под безизходни спорове. Те определят и съвременния ни политически дебат, в който партийни, лобистки и индивидуални облаги закриват хоризонта на националния интерес. Група общественици се обърнаха към мен с инициатива за национално единение. Убеден съм, че милиони българи съзнават необходимостта от него. Съзнават, че историята не бива да слугува на политиката. Че наследените обществени разломи трябва да се преодоляват, а не да бъдат употребявани за злободневен политически бизнес. Че ожесточението от миналото, минира пътя към бъдещето. Наивно е да очакваме, че стогодишният разкол ще приключи днес или скоро. Че ще завърши с победа на някоя от страните на сто и първата или някоя от следващите години. Но моралното и интелектуалното надмогване на разкола е единственият път към успеха. България избра пътя на европейска демокрация и трябва да гради своето бъдеще около принципите на свободата, законността, справедливостта и уважението към човека. Единението не закрива политическия дебат, а бди той да се провежда в името на националния интерес, с уважение към чуждото мнение и свободата на словото. Единението не е индулгенция за престъпления, а борба за законност и правосъдие, на което обществото може да разчита. Единението не може да се случи под знамето на никоя идеология, а само и единствено под знака на културата и човеколюбието. Вярвам, че след години на разделение обществото ни все повече ще осъзнава нуждата от единение. Процесът ще е дълъг, ще срещне съпротивата на сили, които се хранят от разделението. Но, убеден съм: мъдростта ще победи ожесточението\".", "date": "2018.09.28", "title": "Сцена 2: След комитета \"Единение\" и Румен Радев с призив към нацията да се обедини"}
{"url": "https://www.faktor.bg/bg/articles/novini/balgariya/ts-tsvetanov-se-opitva-da-zadarzhi-balgariya-v-orbitata-na-iztoka", "text": "\"Държавата не може да реши сега и веднага всичко. Но все още има неща, които не могат да бъдат направени, защото проблемите са натрупвани с десетилетия\", заяви пред БНТ заместник-председателят на ГЕРБ и председател на ПГ на партията Цветан Цветанов. \"Днес опозицията предприема във всяка сесия на парламента опити да клати властта. През 2017 година те даваха лоши прогнози за европредседателството, дори, че трябва да се откажем от него. Но ние постигнахме успехи с нашите коалиционни партньори, защото сме се обединили около управленската програма и постигнахме доста. А днес опозицията отсъства от зала и отива да се \"запознава\" с електората си. Това нормално ли е попита Цветанов. \"Смяната на министрите беше морален акт. Питам, когато БСП управляваше направиха ли някакъв морален акт, когато е имало проблеми\", припомни Цветанов. \"Те искат да пречат, но с тях и без тях, те не са алтернатива и не дават отговори на въпросите, които трябва да се решават. Те не са алтернатива. Хората ми казват: \"Трябва да даваме мило и драго Корнелия да е на власт, защото тогава те ще продължават с вътрешните си проблеми и да се \"запознават\" с електората си\", коментира той. \"Ние не търсим конфронтация с президента, но искаме да запазим евроатлантическата ориентация на страната си. Той се опитва да задържи България в орбитата на Изтока и това, което говори за свалянето на санкциите срещу Русия е доста показателно\", заяви Цветанов по повод изказването на Радев за \"единението\" на нацията. \"Без никакво възражение и с пълно съгласие бях избран да представлявам всички страни членки на ЕП в Европол и това е признание за България\", коментира Цветанов.", "date": "2018.09.28", "title": "Ц. Цветанов: Радев се опитва да задържи България в орбитата на Изтока"}
{"url": "https://www.faktor.bg/bg/articles/novini/balgariya/te-sa-zaradi-boykota-na-stopani-sreshtu-veterinarnite-vlasti-ek-nalaga-sanktsii-na-balgariya-zaradi-chumata", "text": "Европейската комисия ще предприеме нови санкции срещу България във връзка с възпрепятстването на ветеринарните власти да ликвидират огнището на чума по дребните преживни животни в град Болярово и продължаващото разпространение на заболяването извън община Болярово. Това се казва в съобщение на сайта наБАБХ. Изготвен е проект за изменение на действащо решение, според което ще бъде увеличена територията с наложените рестрикции. Вместо 7 погранични общини, санкциите ще обхванат целите Бургаска, Ямболска и Хасковска области. Според новите ограничения ще бъде забранено излизането на животни и добитата от тях продукция извън упоменатите области. Проекторешението ще мине на писмена процедура и се очаква да бъде публикувано от ЕК следващата седмица, казват още от БАБХ. Българската агенция по безопасност на храните (БАБХ) нееднократно алармира за опасността за нови рестрикции, след като стопаните на стадото в Болярово Ана Петрова и съпругът й Тодор, заедно с техни съмишленици, повече от два месеца възпрепятстват ветеринарните власти да унищожат огнището на заразата във фермата в Болярово, където бяха открити положителни проби за чума по дребните преживни животни, пирпомнят от агенцията. Междувременно 11 животни умряха, според  стопаните – от преяждане. След проведената областна епизоотична комисия в Ямбол на 18 септември официалните ветеринарни лекари от Областната дирекция по безопастност на храните извършиха аутопсия на една от умрелите овце. Съгласно протокола за аутопсия, животното няма типичната находка за прехранване с концентриран фураж. Констатирано е, че той е само 10% от търбушното съдържание. Липсват и други признаци за прехранване със зърно, съобщават от БАБХ. На 18 септември стопаните на фермата в Болярово и техните съмишленици не позволиха на ветеринарните власти да извършат инвентаризация на наличните животни в обекта, поради което не бе възможно да се определи реалната смъртност в стадото. Вземането на кръвни проби също беше възпрепятствано от страна на стопаните, а наличието на антитела за чума по дребните преживни животни не може да бъде констатирано на база аутопсия. В същия ден срещу ветеринарните власти беше извършен и вандализъм. Лекият им автомобил беше надраскан с пирон, а специалистите от БАБХ бяха подложени на вербално насилие и получиха закани за саморазправа от страна на поддръжници на стопаните на животните в констатираното огнище на чума в Болярово, се казва още в информацията на агенцията.", "date": "2018.09.28", "title": "Заради бойкота на стопани срещу ветеринарните власти: ЕК налага санкции на България заради чумата"}
{"url": "https://www.faktor.bg/bg/articles/produtsentat-na-gospodarite-otstrani-reportera-varbakov-ot-ekipa-na-shouto", "text": "„До този момент нито „Господари на ефира“, нито Димитър Върбанов са твърдели, че Върбанов е бил бит по време на разследване в склад за хранителни стоки. При разпространение на информацията по случая, в медиите бяха употребени много сензационни изрази като „жестоко пребит“ и „тежък побой“, които за щастие се оказаха силно преувеличени, което заявихме още вчера. Това по никакъв начин не омаловажава факта, че е имало физическо насилие, макар и не в такъв размер.“ Това се казва в позиция на екипа на предаването.   Вярваме и ще работим за това тази тема, да не измести фокуса от 3-месечното ни разследване, което безспорно показа закононарушения от страна на недобросъвестен търговец, създали опасност за здравето на хората, добавят от \"Господари на ефира\".   „Въпреки това, осъзнавайки отговорността, която носим пред българското общество заради огромното доверие в предаването, доверие, за което сме работили и градили през цялата 16-годишна история на „Господари на ефира“, считаме за редно да оповестим следното: Заради съзнателния или не опит на репортера да подведе обществеността с действията си след приключване на репортажа излъчен в предаването, продуцентът Джуди Халваджиян отстранява Върбанов от екипа на предаването“, посочват в позицията.   „На нас, от „Господари на ефира“, в този момент повече от всякога ни се налага да бъдем безкомпромисни в ситуация като тази и независимо от това, че имаме дълга история с Димитър Върбанов и неговата професионална работа до момента, единственото възможно решение за нас е да се разделим с него. Търсенето и защитаването на истината е най-важната ценност, която „Господари на ефира“ отстоява, това е в основата на всичко, което правим“, се казва още в позицията.", "date": "2018.09.28", "title": "Продуцентът на Господарите отстрани репортера Върбанов от екипа на шоуто"}
{"url": "https://www.faktor.bg/bg/articles/novini/svyat/izgoniha-zhurnalist-ot-preskonferentsiyata-na-merkel-i-erdogan", "text": "Пресконференцията, свикана след срещата в Берлин между канцлера на ФРГ Ангела Меркел и държавния глава на Турция Реджеп Тайип Ердоган, бе белязана от скандал. От залата бе изгонен журналист, носещ тениска с „обиден“ надпис, съобщава германският национален ежедневник Die Frankfurter Allgemeine Zeitung, цитиран от \"Фокус\".  Ертугрул Иги бе изведен от силите за сигурност заради облеклото му – тениска с надпис „Свобода за журналистите в Турция“.  „Не съм направил нищо“, бяха думите, които журналистът изкрещя, след като служителите по сигурността се приближиха към него. Ердоган реагира на случващото се с усмивка.  Пояснява се, че журналистът е имал акредитация за отразяването на срещата между двамата лидери.  В рамките на срещата с Меркел Ердоган призова Германия да екстрадира от страната привържениците на базирания в САЩ ислямски духовник Фетхуллах Гюлен, сочен от Анкара за организатор на неуспешния опит за държавен преврат от лятото на 2016 г., отбелязва вестник Yeni Safak.  В Берлин турският лидер е настоял управляващите в Германия да признаят мрежата на Гюлен (ФЕТО) за терористична организация. В отговор канцлерът на на ФРГ Ангела Меркел е подчертала, че Берлин се нуждае от „повече информация“ за дейността ѝ, за да предприеме подобна стъпка.  От редакцията привеждат думите на Ердоган, съгласно които в рамките на преговорите в Берлин е постигнат консенсус за съживяване на механизмите за сътрудничество между двете страни.", "date": "2018.09.28", "title": "Скандал беляза пресконференцията на Меркел и Ердоган след срещата им в Берлин"}
{"url": "https://www.faktor.bg/bg/articles/sled-razdyalata-na-gospodarite-s-varbanov-osvobodiha-ot-aresta-biyachite-na-reportera", "text": "Съдът във Велико Търново освободи двамата мъже, арестувани в четвъртък и обвинени в нанасяне на лека телесна повреда на репортера на „Господари на ефира” Димитър Върбанов, съобщава Нова ТВ. Собственикът и служител на склад, в който екипът на предаването разкри, че се съхраняват стоки с изтекъл срок на годност, бяха задържани за 72 часа.   По време на съдебното заседание в петък обаче бяха изгледани записите от охранителни камери в и пред склада. Именно те хвърлиха нова светлина върху случилото се с Върбанов.   Първо се вижда как трима души избутват Върбанов от помещението. Кадри от друга камера показват как репортерът пада на земята, но не се вижда дали е хвърлен или пада сам. Не се вижда и дали си е ударил главата, както първоначално разказа той пред телевизията. Върбанов остава на земята известно време, подпрян на лакът, след което ляга по гръб, а операторът му го снима. Предвид показаното на кадрите от прокуратурата заявиха, че ще обмислят дали обвиненията срещу мъжете от склада да останат същите. Ще обсъдят и дали да обвинят Върбанов в престъпление срещу правосъдието.", "date": "2018.09.28", "title": "След раздялата на Господарите с Върбанов, освободиха \"биячите\" на репортера"}
{"url": "https://www.faktor.bg/bg/articles/kremal-lyubyanka-i-sibirskite-kozirozi", "text": "Навремето учехме от буквари с апологии за ученолюбиви малки кретени, бъдещи пълни идиоти – стихове посветени на Ленин и Сталин, а при добро време ни водеха под строй в мавзолея до Партийния дом, след което получавахме цветни книжки за живота на Улянов. Книжките бяха красиво илюстрирани, но не особено убедителни, както не беше и асамблеята „Знаме на мира”, която хвърляше в почуда някои от децата, тичащи като хамстери в квадратурата на кръга по стадиона: за кой мир всъщност ставаше дума? Когато чувахме други коментари на случващия се колективен театър, те биваха изречени шепнешком или с изричното указание да не се споделят на улицата, където дори невръстните граждани на онази народна република не бяха защитени от системата на перфектно смазания доноснически механизъм. Промяната дойде с обещанието, че реалността скоро ще бъде напълно различна. В ритъма на When the Saints Go Marching In призракът на промяната уж щеше да акостира като празнично осветен ферибот, макар и от неправилната страна на океана. Докато целият свят успя да се промени (най-често към хаос), тук рецидивите на старото мислене останаха като въртяща се до безкрай съветска телевизионна програма, която не спира да бълва онези клишета. Матрицата беше ефективна в управлението на колективите, а сега? Почти три десетилетия след края на Перестройката Михаил Горбачов изчезна зад кулисите на политическата сцена, а на авансцената тропа с военни ботуши диктаторски казачок онзи, който „обича децата и хората, толкова е човечен”. Любимецът на сибирските козирози. Последното е цитат от най-новото популярно тв предаване на руската национална телевизия: „Москва. Кремъл. Путин”. Самото заглавие подсказва, че тази нова мярка е поредният ход да се активира съветският чип в мозъка на поразмърдалия се в съня си колектив. Неизненадваща мярка, целяща да спаси внезапно падналия рейтинг на нетърпеливия във военните действия „баща на нацията”, който стреля с най-новия модел сребърен снайпер на Калашников „задържайки дъха си и между сърдечните удари, както правят професионалните снайперисти” – след грешния му ход с драстичната пенсионна реформа. Стар и изпитан метод в класическия агитпроп: вождовете се снимат обкръжени от деца, които трябва да изглеждат радостно развълнувани и натурално щастливи. Правили са го Хитлер и Сталин (при това доста успешно), наскоро го направи и  Ердоган, а напоследък отново реши да го направи и властелинът на Кремъл. Предаването е класика в жанра – Путин се разхожда в Тува в компанията на военния си министър, както и на ентусиазиран екип, който отбелязва с умиление красотите по пътя на хуманните кремълски ботуши. „Путин обича не само децата. Той обича хората. Той е много човечен”, са думите на прессекретаря на Кремъл Дмитрий Песков в предаването, достойни за крилати фрази от новия политически фолклор. А най-интересно е поведението на козирозите в Сибир: „Едни от най-плашливите животни в света – сибирските козирози, като видяха Путин и не избягаха”. Същевременно вече за никого не е тайна, че в Русия продължават да се случват ужасни неща. Паралелно с безпрецедентната скорошна демонстрация на модерна военна мощ –  правопорционална на икономическия и социалния крах в Русия – телевизионният маскарад под диригентството на Кремъл акцентира на съветския тип агитпроп, чието мрачно вдъхновение успешно телепортира зрителите във времето на тоталитаризма. Неслучайно действащите лица в циничния политически театър този път са: Путин, Калашников, руските деца и сибирските козирози. В постсъветска Русия парадоксът е логичен, а театралните жанрове се сменят непрекъснато със скоростта на светлината. Липсва само едно – автентичност. Реалните факти за всички опозиционни руски писатели, журналисти, театрални и филмови режисьори, творци дръзнали да протестират срещу диктаторския режим. Част от тази депремираща картина е паралелна ситуация за невидимите нормални хора в Русия, изтормозени от самовластието на бившите кадри на КГБ, които бодро рецитираха предизборна поезия за 8 март, вместо да им изложат реалните факти. Истината, която продължава да е оръжие засега само в ръцете на дисидентстващата интелигенция, чиито най-силни редици все повече оредяват (някои изчезват, други емигрират, трети биват отровени или взривени, а четвърти са тикнати в затвора). Много подобен е и нашумелият случай с политическата присъда на младия украински филмов режисьор Олег Сенцов, заключен за 20 години заради честната му подкрепа за украинската кауза отвъд руското влияние. Както е известно, Сенцов беше арестуван веднага след анексирането на Крим с изфабрикувани обвинения в „тероризъм” и без доказателства, освен обвинения, изтръгнати насила. Осъден е и излежава дългогодишна присъда. Скандалното в случая е, че основният свидетел срещу него се отрече от показанията си, изтръгнати брутално от руските следствени служби, а украинската националистка организация, за която е обвинен, че уж е членувал, публично оповести, че Сенцов никога не е бил техен член. Тоест режисьорът е протестирал срещу агресията на Русия в Украйна от свое, а не от тяхно име. Това, което допълнително взриви света, е безсрочната и вече над 100-дневна гладна стачка на Олег Сенцов (започнала на 14 май т.г.) – неговият морален протест срещу присъдите на 64 украински политически затворници в Русия. Режисьорът пледира незабавното им освобождаването, като от списъка изключва единствено себе си. Именно тази достойна гражданска позиция, плюс честното творчество на режисьора, единен в действията и позициите си, провокираха през летните месеци лавина от реакции по целия свят. Това включва отвореното писмо с подписите на над 100 световно известни интелектуалци, петиция отстрана на световния ПЕН Център, дипломатически ноти, чуждестранни държавни подкрепи, защита от международните филмови гилдии, а също и официално предложение за наградата „Сахаров” на европарламента, както и за Нобелова награда за мир, които биха могли да бъдат присъдени на Сенцов. Особено обстоятелство е, че именно носителят на тази награда – полският дисидент, бивш президент и активист по защита на човешките права Лех Валенса, е издигнал кандидатурата на украинския режисьор, идентифицирайки личното си кредо от времето на профсъюза „Солидарност” с позицията на Олег Сенцов. Но дори и да получи „Нобел” за мир (подобно на покойния китайски дисидент Лиу Сяобо, който преди 8 години взе тази награда, но не беше освободен от затвора), днес никой не знае какво ще стане с Олег Сенцов. Най-лошото е, че дори адвокатите му не вярват в доброто развитие на тази поредна кошмарна политическа ситуация. Наскоро „Новая газета” публикува думите на режисьора, който е категоричен: „В никакъв случай не съм се предал, просто вече не вярвам в щастливия край на цялата тази история”. Въпреки масираната международна политическа подкрепа, надеждите за справедливост в Путинова Русия са почти нулеви. Ето защо на фона на абсурдността на „цялата тази история” като глас в пустиня звучат дори думите на украинския президент Петро Порошенко, който още преди три години написа отворено писмо до несправедливо осъдения: „Дръж се там, Олег. Ще дойде време, когато тези, които организираха процесa срещу теб, сами ще се озоват на подсъдимата скамейка”. Преди броени дни семейството на Олег Сенцов оповести, че младият режисьор е написал своето завещание.", "date": "2018.09.28", "title": "Кремъл, Любянка и Сибирските козирози"}
{"url": "https://www.faktor.bg/bg/articles/balgarite-sa-po-bogati-ot-turtsite-rumantsite-rusnatsite-sarbite-slovatsite", "text": "Българите са по-богати от турците, румънците, руснаците, сърбите, словаците и украинците. Според доклада Allianz Global Wealth Report за 2017 г. нетните финансови активи на глава от населението в България са 7680 евро на човек. Това нарежда страната ни на 38-о място сред 53 изследвани държави в света. Освен изброените европейски нации българите изпреварват и държави като Аржентина, Мексико и Бразилия. По размера на брутните финансови активи на глава от населението България се класира на 39-о място с 9760 евро на човек. От 2000 г. насам сумата е нараснала около 11 пъти - тогава тя е била 880 евро. Докладът показва още, че общите финансови активи в страната ни са 69 млрд. евро към края на 2017 г. По този показател обаче България изостава, като е едва на 46-о място. Страните от региона ни изпреварват, а в Румъния общите финансови активи дори са два пъти по-големи от нашите - 129 млрд. евро. Въпреки това между 2000 и 2017 г. финансовите активи в България са нараснали почти 10 пъти, като в началото на десетилетието те са били 7 млрд. евро. Нетните финансови активи в България към края на миналата година са 54 млрд. евро, с което изпреварваме държави от региона като Xъpвaтия, Ecтoния, Лaтвия, Cлoвaкия, Cлoвeния, Cъpбия и Укpaйнa. Ha челото на клacaциятa пo paзмep нa нeтни финaнcoви aктиви нa глaвa oт нaceлeниeтo e Швeйцapия cъc cpeднa cyмa oт 173 990 eвpo, cлeдвaнa oт CAЩ (168 640 евро) и Швeция (98 380 евро). На дъното на класацията се нареждат Аржентина, Индия, Сърбия, Казахстан, Индонезия, Украйна. В последните четири държави на човек се падат под 1000 евро.", "date": "2018.09.28", "title": "Българите са по-богати от турците, румънците, руснаците, сърбите, словаците"}
{"url": "https://www.faktor.bg/bg/articles/levon-hampartsumyan-ako-edna-stoka-se-regulira-tsenovo-tya-izchezva-ot-pazara-a-targovetsat-namira-nachin-da-kompensira", "text": "Смешни са опитите за антипазарно регулиране на цените на основни стоки, което дори в комунистическия свят не се прави. Това са наивни усилия, заяви банкерът Левон Хампарцумян пред bTV по повод идеята да се регулират цените на основните храни и предложението 10 важни продукта от първа необходимост да имат таван на печалбите. Ако една стока е регулирана ценово,  тя или изчезва от пазара или търговецът си намира начин да компенсира, обясни той  и посочи примери – Венецуела и Северна Корея.  „Ако има повишаване на заплатите, неминуемо ще има и повишаване на цените\", отбеляза банкерът. „Когато има процеси, които водят до по-високи цени и биха довели до по-високи заплати в определени сектори, това е свързано със забогатяване. Няма как да забогатеем без ценовите равнища да отиват нагоре\", обясни Хампарцумян. По думите му имаме растяща икономика от доста време, има и процеси в света, които водят до промяна на цените на енергонисителите, които се покачват и естествено това се отразява и в България. Всяко увеличение на данъците трябва да бъде свързано с предоговоряне на обществения договор, заради който плащаме данъци, отбеляза Левон Харпацумян по повод идеята за промяна на плоския данък.  „Вероятно е в един момент да има по-висока дънчна ставка. Как ще се използват данъците  обаче е по-важно. Дали сме склонни да даваме пари на тези хора, които в момента ни харчат данъците – това е една голяма въпросителна. Ако ги използват за неработещи камери и вълнисти магистрали, просто няма да бъде най-добрият договор”, коментира банкерът.", "date": "2018.09.28", "title": "Левон Хампарцумян: Няма как да забогатеем без ценовите равнища да отиват нагоре"}
{"url": "https://www.faktor.bg/bg/articles/unikpedit-bylban-ppodade-pa-et-loshi-pediti-za-pochti-eur250-miliona", "text": "Aгeнция зa cъбиpaнe нa взeмaниятa EAД, чacт oт нopвeжĸaтa В2Ноldіng АЅА, изĸyпи пopтфeйл c нeoбcлyжвaни ĸpeдити c нoминaлнa cтoйнocт пoчти €250 милиoнa eвpo oт нaй-гoлямaтa бaнĸa в Бългapия пo aĸтиви - УниKpeдит Бyлбaнĸ, cъoбщиxa oттaм. Oчaĸвa ce cдeлĸaтa дa пpиĸлючи пpeз oĸтoмвpи. Toвa e нaй-гoлeмият пopтфeйл c пpocpoчeни ĸpeдити, изĸyпyвaн няĸoгa в бaнĸoвия ceĸтop в cтpaнaтa. Πaĸeтът вĸлючвa нeoбeзпeчeни и oбeзпeчeни зaeми нa физичecĸи лицa, мaлĸи и cpeдни пpeдпpиятия и ĸopпopaтивни ĸлиeнти, ĸaзвa ĸyпyвaчът. eoбcлyжвaнитe зaeми Toвa e тpeтaтa cдeлĸa в Бългapия мeждy ACB и Униĸpeдит Бyлбaнĸ зa пocлeднитe двe гoдини. Πpeз янyapи 2017 г. ACB пpидoби пopтфeйл c нeoбcлyжвaни зaдължeния нa ĸopпopaтивни ĸлиeнти нa бaнĸaтa c нoминaл €93 млн. Πo-ĸъcнo cъщaтa гoдинa, aгeнциятa ĸyпи oт бaнĸaтa и пopтфeйл нa cтoйнocт €84 млн. Bcичĸи cдeлĸи ca чacт oт плaнa нa итaлиaнcĸaтa бaнĸa зa пpoдaжбa нa нeцeлeви aĸтиви. Aгeнция зa cъбиpaнe нa взeмaния EAД e нaй-гoлямaтa ĸoмпaния зa изĸyпyвaнe нa взeмaния в Бългapия и cpeд нaй-aĸтивнитe игpaчи в ceĸтopa в Бългapия и Pyмъния. Πpeз 2017 г. aĸтивитe нa ĸoмпaниятa нapacнaxa тpи пъти дo нaд 62 млн. лв, a пpиxoдитe й ce yвeличиxa c 18% дo 22.3 млн. лв. Oт cтapтa нa дeйнocттa cи в ĸpaя нa 2010 г. дo мoмeнтa, ACB e изĸyпилa пoвeчe oт 500 xил. зaдължeния ĸaтo бpyтният й пopтфeйл e нaд 800 млн. лв., пpeди гopecпoмeнaтaтa cдeлĸa.", "date": "2018.09.28", "title": "УниKpeдит Бyлбaнĸ пpoдaдe пaĸeт \"лoши\" ĸpeдити за почти €250 милиона"}
{"url": "https://www.faktor.bg/bg/articles/barselona-promenya-emblemata-si", "text": "Футболен клуб Барселона е на крачка от историческо решение, съобщава sportal.bg. Налице е предложение за промяна на клубната емблема, а крайното решение зависи от това как ще гласуват т.нар. “сосиос” - клубните членове. Гласуването ще се проведе на 20 октомври.  Предложението е за стилизиран и модернизиран вариант на настоящата емблема, а най-голямата разлика ще бъде в това, че на новото лого няма да има трите букви - FCB, значещи Futbol Club Barcelona. “Лос кулес” не са единственият отбор с подобни инициали, а колеги в това отношение са им Байерн (Мюнхен) и Базел. Трите букви фигурират във всяка една емблема на Барса от 1910 година насам. Новото лого пък е една от ключовите точки в стратегически план на отбора да промотира марката на глобално ниво. Проектът е дело на местната брандинг компания Summa и бе представен от Конрад Йоренс, който е носител на някои от най-реномираните дизайнерски награди в Каталуня.  Ако промяната бъде одобрена, тя ще влезе в сила от сезон 2019/2020.", "date": "2018.09.28", "title": "Барселона променя емблематa си"}
{"url": "https://www.faktor.bg/bg/articles/eva-maydel-s-dobri-novini-za-kompaniite-koito-tsifrovizirat-biznesa-si", "text": "Американско изследване на 400 компании показва, че тези, които са цифровизирали бизнеса си, имат средно 25% по-голяма доходност от тези, които не са. Това заяви българският евродепутат от ГЕРБ/ЕНП Ева Майдел вчера в София по време на форума „Предприемачи на бъдещето“, чийто специален гост беше, съобщиха от пресцентъра на партията. \"Новите технологии предоставят не само възможности за създаване на изцяло нови бизнеси, но могат да оптимизират всички съществуващи операции и на бизнеси, които не са били цифрови доскоро. Предприемачите на бъдещето са дигиталните предприемачи“, обясни Майдел. „Мит е, че приемането на цифрови технологии води непременно до унищожаване на работни места. Напротив, историята е показала, че всеки път, когато човечеството е изправено пред радикална трансформация на икономиката, създадените нови професии и възможности са повече. Две-трети от днешните първокласници е вероятно да работят професии, които дори не съществуват днес, но ще бъдат реалност благодарение на развитието на технологиите. Важно е да подобряваме уменията си постоянно, за да сме в крак с новите тенденции\", допълни евродепутатът. Българският евродепутат, предприемачи и експерти обсъдиха кои са определящите фактори за успеха на съвременния предприемач и какви умения и качества трябва да притежава предприемача на бъдещето.", "date": "2018.09.28", "title": "Ева Майдел с добри новини за компаниите, които цифровизират бизнеса си"}
{"url": "https://www.faktor.bg/bg/articles/ikonomika/turizam/5-9-rast-na-turizma", "text": "6 919 493 са туристическите посещения на чужденци в България за периода януари-август тази година. 5,9% е ръстът, който се отбелязва спрямо същия период на миналата година, сочат последните данни на Националния статистически институт. През летните месеци юни, юли и август общият брой туристически посещения на чужденци у нас възлиза на 4 483 099, което е увеличение от 3,3 на сто в сравнение с периода юни-август 2017 г. Само през август тази година 1 654 126 чуждестранни туристи са избрали дестинация България, като отчетения ръст е от 2,8 на сто. Посещенията на чужденци у нас са 2 240.2 хил. или с 5.4% повече в сравнение с август 2017 година. Регистрирано е увеличение при всички наблюдавани цели: със служебна цел - с 12.9%, с други цели (вкл. гостувания и транзитни преминавания) - с 5.8%, с цел почивка и екскурзия - с 4.2%. Транзитните преминавания през страната са 26.2% (586.1 хил.) от всички посещения на чужденци в България. Делът на гражданите от Европейския съюз е 62.3%, или с 5.3% повече в сравнение със същия месец на предходната година. Увеличават се посещенията на граждани от Словакия - с 25.0%, Нидерландия - с 21.5%, Франция - с 19.3% и др. Повече са и посещенията на граждани от групата \"Други европейски страни\" - с 6.2%, като най-голям е ръстът на посещенията на граждани от Украйна - с 33.2%. През август 2018 г. преобладава делът на посещенията с цел почивка и екскурзия - 54.7%, следвани от посещенията с други цели - 38%, и със служебна цел - 7.3%. Най-много посещения в България през август 2018 г. са реализирали гражданите от Германия - 287.4 хил., Румъния - 285.1 хил., Турция - 277.1 хил., Гърция - 165.8 хил. и др.", "date": "2018.09.28", "title": "5,9% ръст на туризма"}
{"url": "https://www.faktor.bg/bg/articles/simeonov-liftovete-na-vitosha-plachat-za-smyana-stiga-tolkova-zeleno-robstvo", "text": "Проблемите, пред които са изправени собствениците на съоръженията на Витоша от повече от 10 години, могат да бъдат решени само с промяна в плана за управление на природния парк. Това обявиха еко-министърът Нено Димов и вицепремиерът Валери Симеонов, които днес се качиха на Драгалевския лифт, съобщава БНТ. Според тях действащия план не позволява да бъде направена, каквато и да е промяна на съоръженията и затова е необходимо да отпаднат всички, по думите им, \"абсурдни клаузи, направени под въздействието на псевдозелени организации\". Драгалевският лифт е една от реликвите на Балканския полуостров и на Европа, с тези думи вицеприемиерът се отправи на обиколка из ретро съоръженията на Витоша. Тези съоръжения плачат за спешна подмяна и повече съвременно зелено робство България не трябва да допуска. Всички представители на институциите днес бяха категорични, че софиянци се нуждаят от по-съвременни съоръжения, отсече вицепремиерът Симеонов. Освен промяна на плана за управление на Витоша са необходими и промени в Закона за горите. Проблемът е, че новите модерни съоръжения са с по-голям капацитет и изискват различна инфраструктура. Това обаче се води за ново строителство и затова от \"Витоша ски\" вече десетилетие са с вързани ръце. За тази зима няма да стане, а конкретната промяна, за която ме попитахте е промяна \"от забранено в разрешено\" Кое? Строителството, което е подмяната на тези трасета, уточни министърът на околната среда Нено Димов. Промяната е подготвена, работната група си е свършила работата, на финала сме, чакайте добри новини, обеща на финала Валери Симеонов.", "date": "2018.09.28", "title": "Симеонов: Лифтовете на Витоша плачат за смяна, стига толкова зелено робство"}
{"url": "https://www.faktor.bg/bg/articles/trima-moldovtsi-sa-zadarzhanite-za-vzriveniya-bankomat-v-stara-zagora", "text": "Трима молдовски граждани са задържани за обира на банкомата в Стара Загора. Предполагаемата сума, която са откраднали, е 50 000 лева, но тепърва от банката ще отчетат точната цифра, защото последното зареждане на устройството е за 100 000 лева. Банкоматът беше взривен през изминалата нощ в кв. „Железник”. Съвсем близо до взривения банкомат се намира Второ полицейско управление в Стара Загора.  Все още не е ясно дали извършителите са съпричастни към случая с взривения банкомат в Казанлък в края на август. Това каза вътрешният министър Младен Маринов в Нова Загора.", "date": "2018.09.28", "title": "Трима молдовци са задържани за взривения банкомат в Стара Загора"}
{"url": "https://www.faktor.bg/bg/articles/pak-otkriha-strelba-po-gradskiya-transport-v-sofiya", "text": "За нов инцидент със стрелба по публичния транспорт в София съобщи потребител във Фейсбук.  Късно снощи са били счупени няколко стъкла на автобус №285 при надлеза в ж.к. \"Надежда\", близо до мястото, където преди 2 дни имаше подобно нападение над трамвай №7. В публикацията се казва още, че шофьорът, за щастие, не е пострадал.", "date": "2018.09.28", "title": "Пак откриха  стрелба по градския транспорт в София"}
{"url": "https://www.faktor.bg/bg/articles/kriminalisti-razkriha-ubiystvo-pri-boy-s-nozhove-v-lyulin", "text": "Столични криминалисти разкриха убийство на 24-годишен мъж в \"Люлин\", съобщават от МВР. Трупът му беше открит на 22 септември. Тогава съседи се обадили на собственика на апартамента, че отвътре се носи остра миризма. Жилището се отдавало под наем. Съсед отишъл да провери, отворил и намерил вътре трупа на наемателя - 24-годишен мъж от село Мусачево. Младежът лежал в кухнята и вече се разлагал. След сигнал в полицията пристигнали криминалисти и лекари. По шията и корема на жертвата имало рани от нож. Разследването бързо стигнало до извършителя - 23-годишен от Самоков. Арестуван е и е признал за убийството. С жертвата били приятели. 10 дни преди 22 септември били заедно в апартамента. Пили алкохол, скарали се и започнали да се бият. Всеки от тях взел по един нож и започнали да замахват един срещу друг. 23-годишният се отървал с по-леки наранявания и напуснал апартамента. В ареста е от няколко дни. Обвинен е в умишлено убийство.", "date": "2018.09.28", "title": "Криминалисти разкриха убийство при бой с ножове в \"Люлин\""}
{"url": "https://www.faktor.bg/bg/articles/guterish-za-oon-kosovo-ne-e-darzhava", "text": "За Обединените нации Косово не е държава, заявил генералният секретар на ООН Антониу Гутериш в разговор с премиера на Сърбия Ана Бърнабич в Ню Йорк и добавил, че ООН ще подкрепи договор между Белград и Прищина във връзка с Косово и Метохия, събщи Танюг. От правителството на Сърбия бе съобщено, че Гутериш е подчертал, че мисията ЮНМИК остава в Косово. Сръбският премиер Ана Бърнабич, която снощи преди обръщението си пред Общото събрание на ООН се срещна с Гутериш, е заявила, че Сърбия е посветена на визията и мисиите на ООН. Смятаме, че ООН трябва да има по-активна роля в международните отношения. В интерес на Сърбия е ЮНМИК да остане в Косово в непроменен състав и без промяна на мандата, зявила Бърнабич в разговора с Гутериш, на който присъствал и първият вицепремиер в сръбското правителство и министър на външните работи Ивица Дачич. Министър Дачич поканил Гутериш да посети Сърбия.", "date": "2018.09.28", "title": "Гутериш влезе в хора на Сърбия: За ООН Косово не е държава"}
{"url": "https://www.faktor.bg/bg/articles/bit-li-e-naistina-reportera-na-bi-ti-vi", "text": "Изненадващ обрат получи случаят със сигнала за побой над репортера на \"Господари на ефира\" Димитър Върбанов, след като  Mediapoool.bg разпространи кадри от камери за видеонаблюдение на склада \"ЕТ Елис - Елисавета Захариева\" във Велико Търново. На видеото се вижда, че Върбанов не е бил нападнат, каквито бяха първоначалните съобщения. Инцидентът дори предизвика намесата на премиера Бойко Борисов, който от Ню Йорк поиска \"нападателите да бъдат наказани с цялата строгост на закона\".  Две камери - във и извън самия склад - са записали случилото се около 17 ч. на 26 септември 2018 г. На записите се вижда как репортерът Димитър Върбанов е заобиколен от четирима души, двама мъже и две жени, които правят опит да го изгонят от помещението. Минута преди 17 ч. двамата мъже подхващат под ръцете Върбанов и започват да го бутат към изхода на склада. Журналистът държи микрофона си и телефон, с който записва видео.  Вътрешната камера показва как Върбанов е изтласкан през вратата на складовото помещение от двамата, докато жените наблюдават сцената, без да се намесват. Вратата е заключена отвътре, а служителите се изтеглят встрани.  Втората камера е показала какво се случва от мига на избутването на Върбанов навън до пристигането на служителите на МВР.  Кадрите показват, че Върбанов действително пада пресилено на земята след бутането от входа на склада, като държи микрофона си. Операторът му, който не е допуснат до склада, снима отвън цялата ситуация.  След падането журналистът остава на земята и започва да говори пред микрофона. Операторът избира различни гледни точки на площадката пред склада, за да заснеме колегата си, който междувременно не се премества от мястото си, а дори ляга на земята. Докато операторът снима в продължение на няколко минути, Димитър Върбанов остава легнал - сменя положението си само за да говори по телефона, след което се връща отново с ръка, разперена на земята.  На 14-та минута след падането на Върбанов, двама униформени полицаи пристигат с патрулна кола на местопроизшествието, като заварват репортера, легнал на земята, а оператора - снимащ край него.  Едва когато служителите на МВР му подават ръка, репортерът се изправя и, накуцвайки, се оттегля встрани, за да даде показания за инцидента.  Пред Mediapool Димитър Върбанов казва, че никога не е твърдял, че е бил \"бит\", и че в показанията си е свидетелствал за изблъскване извън склада и хвърляне върху бетонова площадка.  \"За съжаление някои от заглавията, които аз четох, са по-друго представени нещата... Не желая повече да се повтаря, че съм пребит\", казва още той.  Сблъсъкът в склада стана причина за ареста на двама мъже, които са обвинени за нанасяне на лека телесна повреда. Днес прокуратурата е решила да не иска постоянен арест за обвиняемите, като ще предложи най-леката мярка за неотклонение \"подписка\".", "date": "2018.09.28", "title": "Бит ли е наистина репортерът на Господарите, или версията му е съшита с бели конци? (ВИДЕО)"}
{"url": "https://www.faktor.bg/bg/articles/novini/svyat/ubitiyat-v-tsar-zhurnalist-e-razsledval-dostavki-na-orazhie-za-chastnite-voenni-kompanii-ot-ruskoto-ministerstvo-na-otbranata", "text": "Убитият в Централноафриканската република руски журналист Орхан Джемал от февруари 2018 е разследвал незаконни доставки на оръжие от Русия за частните военни компании, твърди пред телевизия \"Дожд\" офицер от Федералната служба за сигурност. Разследоването на Джемал е било успоредно с подготовката на документален филм за ЧВК \"Вагнер\", той го е започнал след събитията в Сирия, когато при авиационен удар на САЩ загинаха няколкостотин руски наемници. \"Той питаше как руските частни военни компании си доставят оръжието. Дадох му информация, а по-късно той се консултираше с меногато получаваше информация от други източници-дали е достоверна и как да я оценява. В един момент му казах, че е по-добре да спре. За съжаление, той не ме послуша\", разказал източникът.  Журналистът му казал, че точно по времето на командировката му в ЦАР там ще бъде предадено оръжие от Министерството на отбраната на действаща там руска ЧВК. Според източника, Джемал е имал намерение да заснеме предаването на оръжията от руското министрество на конкретен член на ЧВКV Независимо от действащото ембарго русия доставя в ЦАР оръжия и боеприпаси, а също така командирова там военни инструктури. В доклад на Съвета за сигурност на ООН от 23 юли тази година се казва, че \"доставките на руско оръжие за правителството на ЦАР са довели до превъоръжаване сред бунтовническите групировки\". Пред телевизията журналистката Надежда Кеворкова съобщили, че няколко седмици преди да бъде убит Джемал казал, че \"всеки момент може да го арестуват\", както и смятал, че телефонът му се подслушва. Офицер от Министерството на отбраната разказал, че след убийството на руските журналисти в Министерството повишили нивото на секретност относно руското присъствие в ЦАР. \"В донесенията пишат за всичко: Турция, Сирия, Донбас, но нито дума за ЦАР. А оръжиято и специалистите-напротив, засилиха се нататък. В ЦАР се стреля почти като в Сирия. Цялата страна се превъоръжава с наше (оръжие)\", заявил той. Припомняме, че журналистите Орхан Джемал, Кирил Радченко и Александър Расторгуев разследваха в ЦАР дейността на частната руска военна компания \"Вагнер\", за която се смята, че е свързана с близкия до Путин руски милионер Евгений Пригожин. Журналистите се опитали да стигнат до военната база на ЧВК \"Вагнер\", но късно вечерта на пътя те са застреляни от неизвестни лица.", "date": "2018.09.28", "title": "Убитият в ЦАР журналист е разследвал доставки на оръжие за частните военни компании от руското Министерство на отбраната"}
{"url": "https://www.faktor.bg/bg/articles/prokuraturata-umuva-dali-da-ne-obvini-reportera-na-nova-tv-v-lazhesvidetelstvane", "text": "В прокуратурата се обсъжда дали има данни за лъжесвидетелстване и набедяване от страна на репортера на \"Господари на ефира\" Димитър Върбанов. Държавното обвинение няма да иска постоянния арест на задържаните и обвинени за нанасяне на леки телесни повреди по хулигански подбуди. От съда ще бъде искана най-леката мярка за неотклонение - \"подписка\". Това заяви за \"Дневник\" говорителят на главния прокурор Румяна Арнаудова.  Промяната в действията на прокуратурата идват от разпространени в медиите кадри от охранителните камери на склада, съхраняващ храни с изтекъл срок на годност, на които се вижда, че управителят на склада и негов служител избутват Върбанов извън склада, след което затварят вратата, без да му нанасят удари или да го хвърлят от някъде. Впоследствие той лежи известно време, подпрян на единия си лакът, докато операторът му го снима, а след това ляга по гръб, изчаквайки да дойдат повиканите полицаи. Когато униформените идват, те помагат на репортера да стане и олюлявайки се, да седне на пейка. Първоначално за случая бе съобщено в новините по \"Нова телевизия\" в сряда вечерта. На сайта на телевизията заглавието бе \"Нападнаха журналиста Димитър Върбанов\". В статията се казва, че Върбанов е хвърлен върху бетонова площадка, като е получил наранявания по ръцете и главата. Настанен е в Спешното отделение във Велико Търново. На следващия ден в предаването на \"Господари на ефира\" по случая се говореше не за побой, а за проявена към репортер агресия. Досега прокуратурата не е разполагала с видеозаписи и затова е наложила прокурорско задържане за 72 часа на обвинените, обясни Арнаудова. Затова и прокурорите във Велико Търново обсъждат дали да повдигнат обвинение за лъжесвидетелстване или набедяване на Върбанов, защото пред разследващите той много подробно е обяснил как са му били нанесени телесните наранявания. А въз основа на тези показания прокуратурата е взела решение да иска най-тежката мярка за неотклонение \"задържане под стража\" на обвинените. Още от началото на случая прокуратурата реши да приложи \"цялата строгост на закона\", както призова премиерът Бойко Борисов от Ню Йорк в четвъртък. Днес вицепремиерът Валери Симеонов заяви, че поведението на Върбанов е казвало \"Набий ме\", макар и да не бил бит. \"Виждам поведението на журналиста, че не е такова каквото би трябвало да бъде и че той си предизвиква избутване\", коментира Симеонов пред журналисти днес. Според него \"този тип поведение не е в полза на никой, не е от полза на разследващата журналистика. Той напомни и че Върбанов е влязъл в частна собственост, която се още по Конституция в България частната собственост е неприкосновена\". \"Нова телевизия\" се разграничи от репортера на \"Господари на ефира\", като излезе с нарочна позиция до медиите: \"В контекста на събитията, свързани с репортера на \"Господари на ефира\" Димитър Върбанов, Нова Броудкастинг Груп е силно обезпокоена от погрешното внушение, което журналистът е създал. Въпреки че \"Господари на ефира\" е външна продукция с изцяло независима редакционна политика, Нова Броудкастинг Груп не приема подобни методи, несъвместими с принципите на професионалната разследваща журналистика. Медията се разграничава от случилото се и ще потърси отговорност от продуцента\", се казва позиция на телевизията.  бяха разпространени от сайта Медиапул.бг и показват хронологията на случилото се.", "date": "2018.09.28", "title": "Прокуратурата умува дали да не обвини репортера на Нова ТВ в лъжесвидетелстване"}
{"url": "https://www.faktor.bg/bg/articles/novini/balgariya/borisov-pred-oon-migratsiyata-terorizmat-prodalzhavashtiyat-konflist-v-ukrayna-sa-globalni-zaplahi", "text": "\"Използвайки историческата възможност на европейското председателство България постави в центъра на интеграционните процеси Западните Балкани, както и основните предизвикателства пред региона като организираната престъпност, хибридните заплахи. Ние сме наясно, че сме в началото на един нов и дълъг път, няма да оставим на политическата карта на света \"бели петна\" и уязвимо пред глобалните заплахи население\", заяви пред Общото събрание на ООН премиерът на България Бойко Борисов. Той нарече \"исторически момент\" референдума в Македония за смяна на името заради перспективата за евроатлантическа интеграция. \"Промяната на граници не е приемливо решение\", коментира той преговорите между Сърбия и Косово, но подчерта, че диалогът трябва да бъде подкрепен. \"Това е част от нашия принос към мира и сигурността на региона и на света като цяло\", заяви Борисов. Борисов очерта глобалните опасности-опасността от тероризъм, миграционните вълни и продължаванщия конфликт в Украйна и подчерта влошаващата се хуманитарна ситуация в Донбас. Премиерът призова за обединени усилия за постигане на умиротворяване в Украйна при зачитане на интегритета на страната. Той очерта опасностите, пред които е изправен света, особено заради конфликта в Сирия. \"Нерегламентираните миграционни потоци позволяват проникването на добре обучени членове на терористични организации\", припомни Борисов. Премиерът съобщи, че България поставя кандитатурата си за Съвета на ООН по правата на човека, като подчерта, че това е удин от приоритетите на вътрешната и външната политика. Борисов припомни спасяването на българските евреи и добави, че наша цел е да не допускаме омразата, дискриминацията и ксенофобията.", "date": "2018.09.28", "title": "Борисов пред ООН: Миграцията, тероризмът, продължаващият конфликт в Украйна са глобални заплахи"}
{"url": "https://www.faktor.bg/bg/articles/novini/balgariya/biznesat-vlizaneto-na-agenti-vav-firmite-rushi-printsipite-na-pravovata-darzhava", "text": "Решението агенти на ДАНС под прикритие да влизат във фирмите без знанието на собственика, нарушава принципите на правовата държава. Това обяви от името на бизнеса председателят на Асоциацията на индустриалния капитал Васил Велев пред БНР. \"За нас това решение противоречи на някои основни принципи на правовата държава. И сега всеки може да бъде подслушван със специални разузнавателни средства, но за това трябва да има съдебно решение, тоест съдебен контрол. Докато при тази ситуация – агенти под прикритие в частни фирми, без знанието на собствениците и мениджмънта, е все едно прилагане на СРС без съдебен контрол. И какво ни гарантира, че на някакви средни равнища няма да се злоупотреби, да се открадне по този начин бизнес, или да се получи информация, която да се използва от конкуренцията при сделка и така нататък\", поясни Велев. С промени в Правилника за прилагане на Закона за ДАНС, приети от Министерския съвет, е предвидено агенцията да може да внедрява свои тайни агенти във фирми, ведомства и институции, без да уведомява собствениците и ръководителите. Те могат да бъдат с най-различни специалности, включително нотариуси, частни съдебни изпълнители, както и лица със свободни професии. Извадени са само адвокатите от тази възможност, след остро възражение на адвокатурата.", "date": "2018.09.28", "title": "Бизнесът: Влизането на агенти във фирмите руши принципите на правовата държава"}
{"url": "https://www.faktor.bg/bg/articles/novini/balgariya/spas-garnevski-i-na-sledvashtite-izbori-bsp-shte-poluchat-cherven-karton-a-ne-chervena-byuletin", "text": "Парламентарна криза не мисля че има. Вчера бе демонстрирана безотговорност в работата на определени политически сили и техни депутати. Никой не може да напуска работното си място и да прави политика. Това коментира в ефира на Би Ти Ви депутатът от ГЕРБ Спас Гърневски. Опозицията иска да има криза, опитва се да я предизвика. Свидетели сме още в началото на този парламент. Това, което е хубаво, че народът вижда как се изпълнява управленската програма, която година и половина по-късно – ако погледнем числата, ще видим, че това правителство изпълнява, посочи депутатът.  По думите на Гърневски за това, което БСП обещава, трябват милиарди, затова няма как да се случи. Говорим за пенсиите – 1989 година колко средства има в пенсионния фонд  - нула лева, фондът е разграбен. Как това може да се компенсира за 30 години. Вие сте убийци, каза Нинова – ами 2006 падна в Бяла един автобус и загинаха 19 души, но никой тогава не нарече БСП убийци и никой от тяхната партия не подаде оставка, припомни Гърневски и допълни:  А сега трима министри напуснаха постовете си и така се носи политическа отговорност…Що се отнася до разграбването на държавата, за която говори БСП, то тя беше разграбена още когато ГЕРБ не беше на политическата сцена, а по време на управленията на БСП. А Ниновата е част от хората, които разграбиха държавата до 2006 година, включително и чрез касовата приватизация….И да кажеш, че ще разграждаш криминалната система, чийто сценаристи са хората от комунистическата номенклатура – това е неморално. Когато говорим за по-високи пенсии и заплати – това може да стане с националното богатство, което обаче беше разграбено от комунистическата номенклатура и БСП. Не става една обрулена държава да я подредиш с два мандата. Едва в третия мандат започнаха нещата да дават резултати. Вече може  да говорим за вътрено-политически стабилитет и външен авторитет. ГЕРБ запазва своята преднина пред БСП. Мисля, че и на следващите избори БСП ще получат червен картон, а не гласуване с червена бюлетина, каза на финала на своя кратък коментар депутатът от ГЕРБ.", "date": "2018.09.28", "title": "Спас Гърневски: И на следващите избори БСП ще получи червен картон, а не червена бюлетин"}
{"url": "https://www.faktor.bg/bg/articles/hashim-tachi-nyama-plan-b-za-chlenstvo-v-es-i-nato", "text": "В авторски текст за \"Файненшъл таймс\" президентът на Косово Хашим Тачи посочи, че докато Белград и Прищина не решат различията помежду си, няма да се стигне до членство в ЕС, поради което е много важно да се постигне правно задължаващ договор със Сърбия. Необходимо ни е трайно решение, което обхваща съществуващите различия и възможните точки за бъдещи сблъсъци. Няма да приемем временни договори или продължаване на статуквото, каза Тачи. Като една от конфликтните области той посочи границата между Косово и Сърбия, за която много се е писало в предишния период и каза, че корекция на границите не може да се прави на принципа на етническо разделение. Не искаме да разделяме нашите два народа. Необходимо е да кажем, че всеки окончателен договор трябва да бъде укрепен с железни гаранции за защита на правата на всички общности, които останат в нашите страни, включително и за защита на религиозните обекти, посочи Тачи.", "date": "2018.09.28", "title": "Хашим Тачи: Няма план Б за членство в ЕС и НАТО"}
{"url": "https://www.faktor.bg/bg/articles/opasno-vreme-v-gartsiya-i-tartsiya-blokira-feribotite-v-egeysko-i-mramorno-more", "text": "Опасно време в Турция и Гърция. Рейсовете на редица фериботи в Мраморно и Егейско море са отменени заради ураганни ветрове, съобщи телевизия СиЕнЕн-Тюрк. Анулирани са и курсове на \"морските автобуси\" в Истанбул. В Гърция се очаква циклонът \"Ксенофон\" да прерасне в още по-силна буря в следващите часове. Гърция се готви за нова вълна от лошо време, след като днес временно отслабване на вятъра позволи да бъдат възстановени повечето от фериботните връзки след двудневно прекъсване. В цялата страна са обявени кодове – жълт и оранжев, заради вятъра и силните гръмотевични бури. Най-опасно ще е в южната част. Очаква се до края на деня, най-късно утре, циклонът да достигне мощта на ураган от първа степен от общо 5 степени, което означава скорост на вятъра над 120 км/ч. Възможни са пориви и до 200 км/ч и вълни до 11 метра. Очакват се и изключително проливни валежи. На места са възможни между 200 и 300 л/кв.м. От българското външно министерство предупреждават сънародниците ни, които са в района на бурята да бъдат особено предпазливи.", "date": "2018.09.28", "title": "Опасно време в Гърция и Турция блокира фериботи в Егейско и Мраморно море"}
{"url": "https://www.faktor.bg/bg/articles/novini/svyat/pred-patriarh-vartolomey-kiril-tvardyal-che-ukraintsite-sa-rusnatsi-i-tryabva-da-ostanat-pod-vlastta-na-rpts", "text": "Изданието Othodoxia.info разкрива съдържанието на разговора между вселенския патриарх Вартоломей и руския патриарх Кирил по време на срещата им през август тази година в Истанбул. Патриарх Вартоломей директно заявява, че Украйна не влиза в юрисдикцията на РПЦ, а патриарх Кирил твърди, че \"руснаците и украинците са един народ\". \"Украинците не се чувстват комфортно под властта на Русия и искат да бъдат абсолютно свободни в религиозно и политическо отношение, затова помолиха майката-църква в Константинопол да им помогне. Ние смятаме, че тяхното искане е законно и ще следваме политиката, определена на последната сесия на Светия синод\", казал Вартоломей. Кирил заявил, че на Майдана в Киев е извършен \"държавен преврат\" и \"новата незаконна власт се опитва да укрепи властта си чрез автокефалията\". При това Кирил твърдял, че украинският народ \"ще отхвърли тази власт\". Тук Вартоломей му припомнил, че украинските свещенослужители не го искат в Украйна и не го споменават по време на богослуженията.  \"Не е ли това убедително доказателство, че там не Ви приемат доброжелателно?\", попитал вселенският патриарх. Изданието съобщава, че особено строг бил Вартоломей към руския митрополит Иларион, който придрожувал патриарх Кирил. \"Вие заявихте, че украинският президент Петро Порошенко е подкупил Вселенската патриаршия. Питам Ви директно: можете ли да докажете това? Ако не можете, то значи, че хулите Майката -църква, тя може да Ви наложи проклятие...Непростително е да лъжете съзнателно\", заявил Вартоломей. Той се обърнал към Кирил с молба Иларион да бъде наказан. Припомняме, че в края на август руският партриарх Кирил посети Вселенската патриаршия в опит да попречи на вселенския патриарх да даде независимост на Украинската православна църква. въпреки това Вартоломей заяви, че РПЦ няма никакви права над УПЦ и изпрати в Киев двама екзарси, които заявиха, че това е първа крачка към признаване на независима Киевска патриаршия. Русия от своя страна заплаши с разкол.", "date": "2018.09.28", "title": "Пред патриарх Вартоломей Кирил твърдял, че украинците са руснаци и трябва да останат под властта на РПЦ"}
{"url": "https://www.faktor.bg/bg/articles/obshtestvo/dosietata-h/kitayski-zagadki-kade-izchezna-nay-izvestnata-i-krasiva-zhena-v-kitay", "text": "Никой не е чувал за нея и не я е виждал вече три месеца. Нейните близки, както и годеникът й, също са в неизвестност. Властите не коментират случая, вестниците не пишат нито дума за нея, а интернет гъмжи от въпроси, които с времето ще избледнеят, докато всички накрая повярват, че такава жена не е имало, че тя никога не е съществувала. Каквото и да се е случило с актрисата Фан Бинбин, тя определено е застигната от най-жестокото наказание за човек, свикнал да е под прожекторите: абсолютно заличаване. Явно това е целта на правителството в Китай. Или на хората, които са я отвлекли, затворили или – в най-лошия случай – убили. Случаят е куриозен, тъй като става дума за световноизвестна актриса с редовно присъствие в Кан, с участия в холивудски блокбъстъри и жена, която само допреди няколко месеца беше сред най-богатите и влиятелни лица на Азия. Нейният лик рекламираше британската диамантена компания De Beers, модните марки Louis Vuitton и Montblanc, азиатската търговската верига King Power, австралийските витамини и добавки Swisse...  До юли Фан Бинбин имаше и около 63 млн. последователи в социалните мрежи, както и лични приходи от 44 млн. долара (300 млн. юана).  Холивуд е потресен от липсата на Фан, която от години гради кариера на една от най-предпочитаните за работа китайски актриси. През 2014-а тя се появи в ролята на Блинк в „Х-Мен: Дни на отминалото бъдеще“, участваше в китайската версия на „Железният човек 3“, а настоящите й ангажименти са в холивудския филм с Пенелопе Круз „355“, както и снимки в „Бомбардировката“ ( Air Strike) с Ейдриън Броуди и Брус Уилис.  През последните години в Китай тя беше суперзвездата на филми като „Не съм Мадам Бовари“ и „Cell Phone 2“, а с „Планината Буда“ получи международно признание още преди години.  Официалният блог на актрисата в популярния китайски портал Weibo е заглъхнал от 1 юли, като последният пост в него показва снимки от благотворителното посещение на Фан в болница в Шанхай. На своя 37-и рожден ден на 16 септември няколко знаменитости й изпратиха онлайн пожелания във акаунта й във Weibo, които обаче бяха мистериозно изтрити. Контрастът с предишните години, когато Фан Бинбин правеше огромни празненства, и дори обяви годежа си навръх рождения си ден, е поразителен.  През май актрисата се озова в центъра на скандал относно заплащането на актьорите и укриване на данъци. Тогава китайски водещ извади в национален ефир документи, че Фан е получавала заплащане по два различни договора за един и същи филм, а е декларирала само един от договорите пред властите. Актрисата напълно отрече обвиненията, но правителството съобщи, че започва разследване.  Актрисата беше публично линчувана в последвала класация, съставена от Китайския държавен университет. В него националните звезди бяха класирани по „чувство за отговорност и морал“, като Фан Бинбин се озова на последно място с нула точки.  В излязла по-рано през годината национална класация, отразена широко от държавните медии, китайските знаменитости отново бяха подредени по три критерии: професионална работа, благотворителност и лични качества. Още тогава актрисата получи нулев рейтинг като „ролеви модел“.  Версиите за изчезването  Почти без съмнение е, че Бинбин е похитена от правителството, заради някакво свое прегрешение – заради неспазена уговорка, грешен договор, укриване на пари или неправилно казани думи. Китайското правителство често прибягва до задържане, обвинение, разпит или просто отстраняване на известни личности от публичните им позиции.  Но какво точно е направила актрисата и в какво състояние се намира сега, остава неясно.  Никъде в света жена на такава позиция не може да изчезне от ден за ден, освен в Китай. Страната е вторият най-голям филмов пазар в света, но властите контролират местните продукции, упражняват финални решения относно кастинга, режисурата или сценария. Напоследък авторитарното социалистическо управление се е прицелило в морала на актьорите и си е поставило за цел ограничаването на огромните премии, които известните лица вземат. През юни регулаторните органи постановиха заплащането на звездите в телевизионните предавания да не надхвърля 40% от бюджета на предаването, а при филмите да не е повече от 70% от общия бюджет. Според коментатори, запознати с китайската популярна култура, причина за отвличането на Фан е нейната твърде голяма популярност. Властите използват случая, за да дадат ясен знак, че не толерират данъчни измами на фона на забавящата се китайска икономика.  Въпреки плътната информационна завеса над случая, една-две публикации хвърлят малко светлина върху мистерията. Според хонгконгска медия, цитирана от Vаnity Fair, най-високоплатената актриса на Китай е получила забрана да играе за три години заради укриване на данъци. Тази информация не намира никакво официално потвърждение, а мениджърската компания на актрисата отказва да я коментира. Но най-голямото доказателство за това какво може да се е случило с Фан, излиза на 6 септември в уебсайта на икономическия вестник Securities Daily, подразделение на държавния Economic Daily. В съобщението се цитира местната данъчна служба с информация, че Фан Бинбин е „поставена под контрол“ - термин, с който се обозначава, че някой е разследван от властите. По-късно статията е изтрита от уебсайта.  Поради липса на каквато и да е информация за актрисата, се появиха множество предположения, някои от които са доста страховити. Британският The Sun разпространява версията, че Фан се намира в „черен затвор“ в Китай. Това е място, където провинилите се са отвличани с чувал на главата и подлагани на жестоки мъчения, без срещу тях да има действаща присъда.  И друг път се е случвало знаменитости да вбесят управляващите. Тогава правителството решава да разруши кариерите им, да ги постави в немилост за няколко години или завинаги. Китай вече е забранявал работата на режисьори и актьори основно заради политически неприемливи сценарии или изказвания. Но когато става дума за наркотици, прекомерно голямо заплащане или проблеми с данъците, обикновено властите намесват съда и правят декларация: както в случая със сина на Джеки Чан – Джойс, който беше задържан за продажба и разпространение на наркотици. За първи път обаче се случва жертвата да е толкова популярна, да е жена и наказанието да няма ясен политически контекст. Загадките се множат, а хипотезите остават. Дали някога ще се разбере истината за актрисата, която падна от върха за един ден... (woman.bg)", "date": "2018.09.28", "title": "Мистерия: Похитена и \"абсолютно заличена\" ли е най-известната и красива жена в Китай?"}
{"url": "https://www.faktor.bg/bg/articles/ministar-valchev-bie-trevoga-savsem-skoro-shte-ima-glad-za-lekari-uchiteli-i-inzheneri", "text": "През следващите години и десетилетия ще има недостиг на специалисти във всички сектори и професии, като най-голям ще е недостигът в инженерно-техническите професионални направления или секторите, които в момента дават най-висока добавена стойност. Това каза в Пловдив образователният министър Красимир Вълчев, съобщава dir.bg. Той изтъкна, че ще се търсят също така учители и лекари, а в момента в системата на училищното образование има недостиг на специалисти по природни науки и математика. Днес все повече се забързва времето и необходимостта от индивидуализирани и специализирани знания, които дава висшето образование става все по-голяма, посочи министърът. Предизвикателствата пред системата на висшето образование са да допълни по ефективен начин микса от компетентности, които дава училището и да направи хората не само знаещи, но и творчески. Все по-малко висшето образование ще е основният източник на допълнителни знания и голямо значение ще имат уменията за учене и креативността. Днес в системата на висшето образование влизат деца, които са родени през 21 век, и които ще бъдат на пазара на труда и през 2050 г., когато голяма част от професиите няма да съществуват, а специалностите, по които учат, ще са се изчерпали. Предизвикателствата пред системата са организационни, каза министър Вълчев и отбеляза, че е важно да се преструктурира приемът на студенти към професионалните направления с очакван недостиг на пазара на труда, а това може да стане чрез системата на държавните висши училища. Ще имаме добро висше образование, ако днес университетите инвестират в преподаватели, защото те ще продължат да са основният фактор в процеса на образование. А предизвикателствата пред преподавателите ще са да накарат хората да учат през целия живот. Образователният министър Красимир Вълчев присъства на откриването на новата академична година в Пловдивския университет \"Паисий Хилендарски\". Тази година за първи път прага на университета прекрачват 3900 първокурсници.", "date": "2018.09.28", "title": "Министър Вълчев бие тревога: Съвсем скоро ще има глад за лекари, учители и инженери"}
{"url": "https://www.faktor.bg/bg/articles/obshtestvo/zakon-i-red/samo-za-sedmitsa-662-shofori-s-telefon-zad-volana", "text": "От 17 до 23 септември 2018 г. на територията на всички държави членки на Европейската мрежа на службите на Пътна полиция – TISPOL бе извършен засилен контрол за незаконосъобразното използването на мобилни телефони от водачите на моторни превозни средства, съобщиха от МВР. В хода на акцията у нас са проверени 24 807 моторни превозни средства и 29 340 души. Установени са 662 нарушения. Най-много нарушения са установени от екипите в СДВР – 80, ОДМВР Велико Търново – 60 и ОДМВР Бургас – 53. За сравнение, при сходна операция, проведена от 14 до 20 февруари 2018 г., са проверени 17 616 МПС и 20 272 души. Тогава са били установени 565 случая на аналогични нарушения.", "date": "2018.09.28", "title": "Само за седмица - 662 шофори с телефон зад волана"}
{"url": "https://www.faktor.bg/bg/articles/kasapinat-ot-kaspichan-i-da-me-pusnete-nyama-kade-da-otida-shte-me-ubiyat", "text": "В съдебната зала обвиняемият за четворното убийство в Каспичан заяви:  \"Ако ме пуснат сега, в Каспичан ще ме убият. Домът ми е запечатан и няма къде да отида, нямам и пари за парична гаранция“. Той е признат за виновен за убийствата на 81-годишния Георги В., 70-годишната му съпруга Гуля В., 48-годишната им дъщеря им Славка и 46-годишния им син Веселин. Днес, 28 септември 2018 г., състав на Шуменския окръжен съд със свое определение взе мярка за неотклонение „Задържане под стража“ на 63-годишния обвиняем Петър П., посочва Канал3. С това искането на Окръжната прокуратура в Шумен бе уважено, като съдът сподели аргументите на обвинението, че е налице обосновано предположение за авторството на четворното убийство, както и че има реална опасност Петър П. да се укрие и да извърши друго престъпление, тъй като за умишленото убийство на повече от едно лице, извършено по особено мъчителен за четирите жертви начин и с особена жестокост, се наказва с лишаване от свобода от 15 до 20 години, доживотен затвор или доживотен затвор без замяна. Определението на Шуменския окръжен съд, с което 63-годишният роднина на убитите бе задържан под стража, подлежи на обжалване пред Апелативния съд във Варна, съобщиха от пресцентъра на Апелативна прокуратура - Варна.", "date": "2018.09.28", "title": "Касапинът от Каспичан: И да ме пуснете няма къде да отида, ще ме убият"}
{"url": "https://www.faktor.bg/bg/articles/bryuksel-se-zakani-da-ni-sanktsionira-zaradi-boykot-na-edno-ognishte-na-chuma-v-balgariya", "text": "Заради възпрепятстването на ветеринарните власти да ликвидират огнището на чума по дребните преживни животни в град Болярово и продължаващото разпространение на заболяването извън общината Европейската комисия ще предприеме нови санкции срещу България, съобщава Българската агенция по безопасност на храните. В съобщение до медиите се посочва, че е изготвен проект за изменение на действащо решение, според което ще бъде увеличена територията с наложените рестрикции. Вместо 7 погранични общини санкциите ще обхванат целите Бургаска, Ямболска и Хасковска област. Заболяването в това стопанство бе установено преди два месеца, но оттогава властите не могат да се справят с отпора на стопаните и да влязат в стопанството, въпреки че бе поискано съдействие от прокуратурата. Междувременно представители на ветеринарните власти станаха обект на агресия от неизвестни местни жители. Според новите ограничения ще бъде забранено излизането на животни и добитата от тях продукция извън упоменатите области. Проекторешението ще мине на писмена процедура и се очаква да бъде публикувано от ЕК следващата седмица. Междувременно 11 животни от въпросното стопанство са умрели, според стопаните – от преяждане. При аутопсия на едно от умрелите животни не е установено преяждане. Заради недопускане на ветеринарните власти до стопанството не е установена реалната смъртност там, нито пък са взети кръвни проби.", "date": "2018.09.28", "title": "Брюксел се закани да ни санкционира заради несправяне с едно огнище на чума в България"}
{"url": "https://www.faktor.bg/bg/articles/novini/svyat/ankara-izpratila-na-germaniya-spisak-s-teroristi-iska-ekstradiraneto-im", "text": "Турското правителство е призовало за екстрадицията на критично настроения журналист Джан Дюндар и други 68 заподозрени в тероризъм от Германия да съвпадне с посещението на президента Реджеп Тайип Ердоган в Берлин, според турски вестник, цитиран от ДПА. Анкара е предоставила на Германия \"списък с терористи\", посочва проправителственият в. \"Йени асър\". Турция \"спешно\" иска екстрадицията на 69 души, посочва всекидневникът, добавяйки, че списъкът включва също адресите на заподозрените и снимки, на които се вижда как влизат и излизат от апартаментите си в Германия. Все още няма реакция от германска страна. Дюндар, бивш главен редактор на светския и критичен към правителството в. \"Джумхуриет\", беше осъден по обвинения в разкриване на държавни тайни. Той живее в изгнание в Германия от 2016 г. Дюндар трябваше да присъства на съвместната пресконференция на германския канцлер Ангела Меркел и президента Ердоган днес, но написа в своя информационен портал, че няма да отиде. Акредитирането на Дюндар, за когото турските власти са издали заповед за арест, и намерението му да зададе въпрос на Ердоган станаха повод за дипломатическо напрежение. Турската делегация възразила срещу акредитирането на Дюндар, а германската страна отказвала да отстъпи. На германските власти дори било заявено, че ако журналистът присъства, Ердоган би могъл да отмени конференцията за медиите, сочат информации. \"Йени асър\" посочва, че списъкът с 69-те лица, чиято екстрадиция иска Анкара, включва също известни учени, както и заподозрени във връзка с опита за преврат през 2016 г., в това число и Адил Йоксюз, смятан за ръководител на неуспешния пуч. През юни Турция поиска от Германия информация за местонахождението на Йоксюз, за когото се предполага, че е близък сътрудник на проповедника Фетхуллах Гюлен, когото Анкара обвинява за опита за преврат.", "date": "2018.09.28", "title": "Анкара изпратила на Германия \"списък с терористи\", иска екстрадирането им"}
{"url": "https://www.faktor.bg/bg/articles/garnevski-korneliya-ninova-lee-otrova-ot-tribunata", "text": "Острието на ГЕРБ, бившият седесар Спас Гърневски, почти нарече соцлидерката Корнелия Нинова змия. \"Имам чувството, че на трибуната има поне едно канче отрова и то от сериозно влечуго\", заключи депутатът от ГЕРБ. Гърневски скочи на трибуната, за да отвърне с декларация на нейната декларация. И той честити на пенсионерите 1 октомври, но заключи, че именно сегашните управляващи лекували последиците от комунистическото управление преди години, като даде за пример като причина за обедняването на държавата външнотърговските дружества, които били ограбени от бившите комунисти, предаде Канал 3. \"Г-жа Импексова беше поне в 4 борда - къде е Пловдивският панаир, по време на зам.-министър Нинова даден\", попита Гърневски и констатира, че от това в хазната не влязла и стотинка. Гърневски  се спря на факти от кримихрониките от последните месеци. \"Нека да митнем през олигарсите\", оповести той и изреди като спонсори на БСП разкследваните Бенчо Бенчев, общинар от Бургас, алкохолния бос Миню Стайков, когото нарече виден спонсор на БСП, семейство Арабаджиеви, където главата на фамилията бил доносник на ДС. \"И те днес имат наглостта да говорят за разграбване\", изригна по адрес на социалистите Гърневски. \"Вие сте сценаристи, режисьори и в главната роля на тази система, която ще сменяте. Ами вие трябва себе си да сменяте, сядайте си на задните части и работете за народа\", скара се на БСП Гърневски.", "date": "2018.09.28", "title": "Спас Гърневски: Корнелия Нинова лее отрова от трибуната"}
{"url": "https://www.faktor.bg/bg/articles/belarusko-druzhestvo-e-edinstveniyat-kandidat-da-remontira-balgarskite-su-25", "text": "Беларуското дружество \"Авиоремонтен завод 558\" е единственият кандидат да ремонтира самолетите СУ-25 на българската армия. Това заяви вицепремиерът и министър на отбраната Красимир Каракачанов в Народното събрание. Той уточни, че до 12 октомври ресорната комисия трябва да реши дали да приеме офертата на компанията. Миналия месец министерството пусна обществена поръчка за ремонта на бомбардировачите. От нея не се разбира колко от тях ще бъдат ремонтирани, но се уточнява, че са планирани малко над 40 млн. лв., за да се осигури летателната им годност. При обявяването на обществената поръчка Каракачанов уточни, че България има 14 бомбардировача СУ-25, но от тях летят само четири. Удължаването на ресурса на самолетите трябвало да се извърши от оригиналния конструктор – руската \"Компания Сухой\", или на базата на негово заключение. Проучването на министерството установило, че освен беларуското дружество само още едно е можело да извърши ремонта. Това е \"Обединена авиостроителна корпорация\" - ПАО ОАК, от Русия. Покана да участват в обществената поръчка е изпратена и до двете компании, но само беларуската е подала оферта. На въпрос защо държавният военнопромишлен комплекс \"Авионамс\" не е бил поканен да участва в търга, Каракачанов отговори, че в момента дружеството няма възможност да извърши подобни ремонти. \"За такива ремонти трябва лиценз, а \"Авионамс\" го няма. Получаването му може да отнеме 2-3 години, а ние не може да чакаме. Това не е жигула, която може да я дадеш на всеки един сервиз във всяко едно село. Това е авиационна техника\", каза още вицепремиерът и уточни, че за последно дружеството е извършило ремонт на СУ-25 през 2001 г. Той припомни, че в понеделник в 12 ч. изтича крайният срок за офертите и предложенията за новите бойни самолети и след това предстои назначаване на комисия.", "date": "2018.09.28", "title": "Каракачанов за ремонта на СУ-25: Това не е жигула да я дадеш на всеки един сервиз във всяко едно село"}
{"url": "https://www.faktor.bg/bg/articles/ninova-da-potarsim-edinenie-za-promyana-koyato-minava-prez-smyana-na-upravlenieto", "text": "Ниските пенсии, сделката за ЧЕЗ, концесията за Летище-София, скокът на цените - всичко засяга живота на българите и е основание за обединение на народа срещу модела на разграбване на националното богатство. Това заяви лидерът на БСП Корнелия Нинова в декларация от парламентарната трибуна, като взе за конкретен повод датата 1 октомври - Международен ден на възрастните хора. Да не се държим само към своята партийна принадлежност, да потърсим единение за промяна, която минава през смяна на управляващата коалиция, призова председателят на БСП. Тя обеща ако българите дадат властта на левицата, да развалят концесията на софийския аеропорт, в която имало много противоречащи на правния мир положения. Корнелия Нинова изтъкна, че милион и половина пенсионери живеят на прага на бедността и укори управляващите, че са отхвърлили предложението за преизчисляване на всички стари пенсии, закона за възрастните хора и редица други социални законодателни инициативи на БСП. Вместо обещаните 300 лв. минимална пенсия от Обединени патриоти, догодина увеличението на пенсиите щяло да е между 2 и 5 лв. по т.нар. швейцарско правило. В същото време се предлага реформа в здравната система, според която трябва да се плащат 12 лв. допълнително застраховка, отбеляза Нинова. Защо държавата и днес не плаща дължимите осигуровки за пенсионерите, ще плащате ли тогава тези 12 лв. допълнително, кога ще върнете онези милиард и половина, които Симеон Дянков прехвърли от НЗОК в държавата неизвестно за какво. Тези въпроси отправи Нинова към здравния министър Кирил Ананиев, който беше в пленарната зала за петъчния парламентарен контрол. Социалистите определиха предложенията за реформа като здравен геноцид. Има и втора застраховка за старините на управляващите днес - сделката за концесията на Летище-София, посочи още Нинова. Тя се обърна към Обединени патриоти - къде са сега в политиката и защо мълчат за тази концесия. Защото сте във властта, отговори си сама Нинова.", "date": "2018.09.28", "title": "Нинова втвърдява тона към властта: Да дадем общ отпор на разграбването като сменим управлението"}
{"url": "https://www.faktor.bg/bg/articles/evropeyski-sotsialisti-kraynodesnite-dnes-sa-na-moda-no-sa-opasni-za-evropa", "text": "Президентът на ПЕС Сергей Станишев, лидерът на Лейбъристката партия Джереми Корбин и кметът на Брюксел Филип Клоз откриха площад \"Джо Кокс\" в центъра на Брюксел, съобщиха от пресофиса на Станишев. \"Днес в Европа крайният национализъм твърде лесно и твърде често прераства в насилие. С Джереми Корбин почетохме паметта на британския депутат Джо Кокс, която загуби живота си, само заради политическите си виждания и отдадеността си към борбата за равенство и социална справедливост. Това политическо убийство, както и други подобни прояви напоследък, са продукт на тревожна тенденция. Стряскащо е, че в страни, ръководени от националисти и крайнодесни правителства ксенофобията и езика на омразата се превръщат в държавна политика\".  Това заяви лидерът на ПЕС Сергей Станишев по време на събитието, на което присъстваха и лидерът на Групата на социалистите и демократите в ЕП Удо Булман, както и евродепутати от европейската левица. Церемонията се състоя в памет на британския депутат Джо Кокс, която бе убита от крайнодесен радикалист по време на кампанията за Брекзит през 2016 година, оставяйки без майка двете ѝ дъщери. Станишев и Корбин изразиха загриженост от зачестилите случаи в ЕС на прояви на ксенофобия, език на омразата и дискредитиране на политически опоненти от националистите и от представители на крайната десница. През август евродепутатът от ВМРО Ангел Джамбазки заяви, че всички членове на БСП са за разстрел. Миналата седмица италианският евродепутат социалист, Сесил Киенге, беше призована в съда по искане на министъра на вътрешните работи Матео Салвини за твърденията си от 2014 г., че крайнодясната, сега управляваща, партия Лига е расистка. Тогава член на популистката формация отправи расистки обиди към нея. Дни след гласуването в Европейския парламент относно потъпкването на европейските ценности в Унгария, обесиха чучело в центъра на Будапеща с лика на ръководителя на унгарските социалисти в ЕП. Именно заради това Корбин планира посещение в Будапеща в подкрепа на своите колеги от левицата. \"Нашето семейство категорично се противопоставя на всякакви прояви на реч на омразата с гласната или негласната подкрепа на крайнодесни правителства, защото именно това издига ксенофобията и агресивния национализъм до общественоприемливо поведение. Подобна тенденция виждаме дори в България, където неотдавна представител на управляващата коалиция си позволи призив за физическо унищожение на опозицията. Намирането на обществен враг, виновен за всички злини в едно общество, е в основата на крайнодясната идеология. Тя посочва проблемите и заклеймява враговете, но никога не може да предложи решението\", заяви още Станишев.", "date": "2018.09.28", "title": "Европейски лидери социалисти: Крайнодесните днес са на мода, но са опасни за Европа"}
{"url": "https://www.faktor.bg/bg/articles/novini/svyat/skripal-e-pomognal-za-razkrivaneto-na-ruski-shpionski-mrezhi-v-tri-strani-ot-nato", "text": "По информация на гераманското списание Focus, бившият офицер от ГРУ Сергей Скрипал до 2017 година е сътрудничил на разузнаванията на четири държави-членки на НАТО. Според изданието, Скрипал е издал няколко активни руски агенти, служители на руското военно разузнаване ГРУ. През 2012 година Скрипал заедно с представител на британската MI-6 е бил в Прага, където информирал местните спецслужби за активна шпионска мрежа на руснаците. Някои от агентите на Москва Скрипал познавал още от времето на службата си в ГРУ, съобщил пред изданието специалист по контрашпионаж. През лятото на 2016 година Скрипал предоставил данни на естонските спецслужби информация за трима агенти, работещи за Москва.  Focus разполага с информация, че Скрипал е \"снабдил испанските спецслужби с информация за контактите на представители на руската мафия в Коста-дел-Сол с влиятелни политици и чиновници в Москва\". \"Натовските анализатори не изключват вероятността истинската причина за опита за убийството на Скрипал да е неговото активно сътрудничество със западните спецслужби и това, че е съдействал за разкриването и идентификацията на руски шпиони\", коментира изданието.", "date": "2018.09.28", "title": "Скрипал е помогнал за разкриването на руски шпионски мрежи в три страни от НАТО"}
{"url": "https://www.faktor.bg/bg/articles/evroskeptik-i-fen-na-putin-poema-natsionalnata-televiziya-v-italiya", "text": "Марчело Фоа е името на новия генерален директор на националната телевизия на Италия - РАИ. Той е изборът на Матео Салвини, лидера на антиимигрантската \"Лига\", когото Фоа запозна през март със Стивън Банън, бившия съветник на американския президент Доналд Тръмп. Фоа също има връзки с коалиционния партньор на Салвини - лявото популистко движение \"Пет звезди\", пише КлубZ, позовавайки се на коментар на The New York Times в Рим. Според Фоа, РАИ е най-влиятелната културна сила в страната. Поддържниците му твърдят, че той е независим глас, необременен от институционалната привързаност и елитарната пристрастност на РАИ против популистите. Критици отговарят, че неговите крайнодесни послания, евроскептицизма му, коментарите срещу ваксинирането и навиците да разпространява конспиративни теории в Туитър, е трябвало да го дисквалифицират от конкурса. Изборът на Фоа сигнализира началото на активния опит на италианските популисти да разпространят идеите си чрез най-гледаните медии.", "date": "2018.09.28", "title": "Евроскептик и фен на Путин поема националната телевизия в Италия"}
{"url": "https://www.faktor.bg/bg/articles/rusiya-se-barka-v-makedoniya", "text": "В Скопие никога досега не са се изреждали толкова високопоставени западни политици, колкото през септември 2018. Канцлерите на Германия и на Австрия, Генералният секретар на НАТО, министрите на отбраната на САЩ и Италия - това е само неизчерпателен списък на гостите, които през септември прие министър-председателят Зоран Заев. Всички те се изредиха в македонската столица, за да подкрепят гражданите и ръководството на страната в навечерието на насрочения за 30 септември референдум. Въпросът в този референдум е един: „Подкрепяте ли влизането в ЕС и в НАТО, поддържайки договора между Македония и Гърция?\". Договорът, за който става дума в този сложно формулиран въпрос, е Споразумението от Преспа, според което Македония ще се преименува в Република Северна Македония. За това на 17 юни се договориха премиерите на Македония и Гърция Зоран Заев и Алексис Ципрас. Ако преименуването действително се случи, дългият конфликт между Атина и Скопие ще приключи, което на свой ред ще отвори пред Македония пътя към членство в НАТО и ЕС. По време на посещението си в Скопие шефът на Пентагона Джеймс Матис обвини Русия, че се опитва да въздейства върху изхода на референдума. Той лично не се съмнявал, че Москва е осигурила финансиране и е провела „широка кампания за оказване на влияние\" върху гражданите на Македония, заяви Матис. Москва веднага опроверга тези твърдения. Външният министър Сергей Лавров каза, че във вътрешните работи на Македония се бъркат всъщност САЩ и Европа, чиито представители изобщо „не се притесняват да агитират за гласуване в полза на Преспанското споразумение\". „А ние не говорим нищо, което би могло да се изтълкува като агитация за един или друг вот\", добави Лавров. И наистина: в навечерието на македонския референдум не се забелязват следи от руска намеса. Но Лавров премълчава нещо. Тъкмо Русия се оказа през лятото в центъра на един скандал, свързан с балканската държава. Премиерът Заев обвини един „гръцки бизнесмен, симпатизиращ на Русия\", че е подкупвал редица политически движения вътре в страната, които да организират насилствени действия и безредици с цел въздействие върху общественото мнение преди референдума. Според документи на македонското МВнР, главен заподозрян в тази афера е руският бизнесмен с гръцки корени Иван Савиди. Москва беше още веднъж обвинена, че се опитва да торпилира споразумението между Гърция и Македония, като в резултат от това обвинение през юли 2018 Гърция изгони двама руски дипломати. А миналата година Черна гора се оплака от участието на руските тайни служби в опит за преврат с цел да се попречи на влизането на страната в НАТО. Възможно е липсата на следи за кремълска намеса в Македония да се дължи на обстоятелството, че руското ръководство е удовлетворено от вече постигнатия резултат. Та нали привържениците на македонското членство в ЕС и в НАТО вече изобщо не са толкова уверени, че ще победят. Според допитванията, те все още са около 57%, но за бойкот на референдума вече се обяви президентът на страната Георге Иванов. За същото призовават и опозиционни политици. Душан Релич от берлинския мозъчен тръст „Наука и политика\" обръща внимание на факта, че референдумът може да се окаже невалиден, ако пред урните не се явят достатъчно гласоподаватели. Според условията, гласа си трябва да подадат поне 50% от официално регистрираните избиратели, които са около 900 хиляди души. „Македония фактически е обезлюдена\", констатира Релич. „Може да се предположи, че в страната живеят 1,3-1,4 милиона души, макар че официално броят им е 2 милиона. Ето защо главният проблем на Заев ще бъде да осигури достатъчно гласоподаватели\", казва още Релич. Той смята, че мнозинството македонци вероятно са готови да гласуват с „да\" на референдума, но изобщо не се знае дали ще се явят пред урните. Според западни дипломати, цитирани от \"Ню Йорк Таймс\", всеки ден във Фейсбук се появяват по 40 нови профила, които зоват македонците да бойкотират референдума. Зад тези профили дипломатите подозират Кремъл. В икономически план бъдещото присъединяване на Македония към ЕС не представлява заплаха за Русия, смятат руски експерти. Душан Релич се съгласява с тях и припомня, че повечето нефтопреработвателни и металургични фирми в Македония са собственост на британски и гръцки бизнесмени, а македонски гастарбайтери работят из цяла Европа. В този смисъл и Македония, и целият регион на бившата Югославия де факто отдавна са интегрирани в ЕС, казва Релич. Генералният директор на московския Институт за регионални проблеми Дмитрий Журавльов казва, че ако за Русия има някакъв проблем, той не е икономическата интеграция на Македония в ЕС, а присъединяването на страната към НАТО. „В днешно време Москва не разполага със „свой\" отбранителен съюз, тъй че Русия възприема плановете за разширяване на НАТО като нарушаване на равновесието\", твърди руският експерт. Душан Релич пък смята, че първостепенната цел на западните държави не е свързана толкова със самото приемане на Македония в НАТО и в ЕС. „Македония е етнически разделена държава. Многочисленото албанско малцинство не се идентифицира с македонската държава. Ето защо надеждата е, че перспективата за приемане в НАТО и в ЕС ще стабилизира вътрешно страната\", казва Релич. И добавя, че мнозина се опасяват от възникването на голяма общоалбанска държава, което ще дестабилизира не само Македония, но и целия регион. Затова надеждата е, че евентуалното приемане на Македония в НАТО ще прогони веднъж завинаги призрака „Велика Албания\", казва експертът.", "date": "2018.09.28", "title": "Русия се бърка в Македония?"}
{"url": "https://www.faktor.bg/bg/articles/novini/balgariya/tezhka-katastrofa-zatvori-am-trakiya", "text": "Тежка катастрофа предизвика километрично задръстване на автомагистрала „Тракия” в петък следобед. Ударили са се тир и две леки коли. Все още няма информация за жертви и пострадали при инцидента, станал на 90-ия километър в посока София. Тежкотоварният автомобил е спрял така, че е блокирал напълно активната и изпреварващата лента на аутобана. Движението се извършва само в аварийната.", "date": "2018.09.28", "title": "Тежка катастрофа затвори АМ \"Тракия\""}
{"url": "https://www.faktor.bg/bg/articles/erdogan-prizova-germaniya-da-ekstradira-privarzhenitsi-na-gyulen", "text": "В рамките на срещата в Берлин държавният глава на Турция Реджеп Тайип Ердоган призова Германия да екстрадира от страната привържениците на базирания в САЩ ислямски духовник Фетхуллах Гюлен, сочен от Анкара за организатор на неуспешния опит за държавен преврат от лятото на 2016 г., отбелязва вестник Yeni Safak, цитиран от \"Фокус\". В Берлин турският лидер е настоял управляващите в Германия да признаят мрежата на Гюлен (ФЕТО) за терористична организация. В отговор канцлерът на на ФРГ Ангела Меркел е подчертала, че Берлин се нуждае от „повече информация“ за дейността й, за да предприеме подобна стъпка.  От редакцията привеждат думите на Ердоган, съгласно които в рамките на преговорите в Берлин е постигнат консенсус за съживяване на механизмите за сътрудничество между двете страни.", "date": "2018.09.28", "title": "Ердоган призова за екстрадацията на гюленисти, Меркел иска повече информация за мрежата му"}
{"url": "https://www.faktor.bg/bg/articles/obshtinskiyat-savet-vav-vetovo-zasedava-na-patya", "text": "Нестандартен протест започнаха общински съветници в Русенско. Местният парламент на Ветово избра да проведе редовното си заседание не в зала, а на един от най-разбитите пътища от републиканската пътна мрежа в региона. Протестът е провокиран от неизпълненото обещание от страна на Пътната агенция за ремонти до края на май. От началото на годината има подадени над 60 жалби от местните жители, които стоят без отговор.  Недоволството на местните хора се подкрепя от всички общински съветници и депутати от различните политически сили, които са готови да продължат и с нови протести. „Няма път, който да не е в окаяно състояние, така че цялата общественост има усещането, че Ветово е изключено от Република България. В последващ етап вече ще има пълно блокиране на всички републикански пътища, които свързват община Ветово с останалия свят”, обясни д-р Мехмед Мехмед, председател на Общивския съвет във Ветово. Бюрхан Абазов, депутат от ДПС, заяви: „Тези хора също са граждани на страната, на тях също им се полагат добри пътища. Нашето желание беше да не протестираме както Своге, както Петрохан, но и да няма Своге 2”. Общинският съвет е принуден да протестира по този начин, за да се обърне внимание и в края на краищата да се насочат определени средства и за този район.", "date": "2018.09.28", "title": "Местният парламент във Ветово реши да \"заседава\" върху най-разбития път в общината"}
{"url": "https://www.faktor.bg/bg/articles/alfa-risarch-balgarite-vadyat-ot-dzhoba-si-2-miliarda-leva-godishno-za-zdrave", "text": "Не спират дискусиите около идеите за реформи в осигурителния модел. Българите вадят от джоба си 2 милиарда лева годишно за здраве. На толкова са оценени преките лични разходи, сочи проучване на „Алфа рисърч”. Според проучването 51% от хората смятат, че е възможно да се създаде нов модел на здравеопазване, който да е в полза на пациенти и лекари. Скептични са 25 на сто. На въпрос \"Съгласни ли сте да внасяте повече средства над сегашната здравна осигуровка\" - едва 6 на сто отговарят с \"ДА\". 69 на сто казват \"НЕ\". При по-детайлно проучване на нагласите, 43 на сто все пак казват, че допълнителна застраховка може и да се окажа добра стъпка, но само ако преди това се затегне контролът и ако се гарантира, че доплащането от страна на пациента ще спре. Едва 35 на сто от българите знаят на каква сума се осигуряват. Още по-малко пък са тези, които са запознати с размера на здравноосигурителната вноска.", "date": "2018.09.28", "title": "Алфа Рисърч: Българите вадят от джоба си 2 милиарда лева годишно за здраве"}
{"url": "https://www.faktor.bg/bg/articles/verizhna-katastrofa-na-okolovrastniya-pat-v-sofiya-obrazuva-ogromno-zadrastvane", "text": "Верижна катастрофа на детелината на Околовръстния път и бул. “България“ в София образува огромно задръстване в района. Самата катастрофа се е случила на Околовръстния път, но тапата по бул. “България“ е още от преди бул. \"Тодор Каблешков\", съобщава Нова телевизия.", "date": "2018.09.28", "title": "Верижна катастрофа на Околовръстния път в София образува огромно задръстване"}
{"url": "https://www.faktor.bg/bg/articles/mladen-marinov-shte-otkrie-natsionalen-konkurs-paten-politsay-na-godinata", "text": "Вътрешният министър Младен Маринов ще открие Национален конкурс \"Пътен полицай на годината\" в Габрово, информира МВР. По време на проявите ще работят своеобразни приемни за жителите и гостите на Габрово. Посетителите ще получават консултации по различни въпроси от представители на Съюза на българските автомобилисти и Българския Червен кръст, ще имат възможност да се информират за неплатени глоби и брой на контролните точки, да се запознаят отблизо с техническото оборудване на полицейските автомобили, да експериментират с алкоочила.", "date": "2018.09.28", "title": "Младен Маринов ще открие Национален конкурс \"Пътен полицай на годината\""}
{"url": "https://www.faktor.bg/bg/articles/kola-blasna-mayka-s-bebeshka-kolichka-na-zebra", "text": "Дете е пострадало при пътен инцидент на пешеходна пътека. Инцидентът е станал във Варна на кръстовището на ул. „Отец Паисий“ и бул. „Вл. Варненчик“ вчера следобед, съобщиха от Областната дирекция на МВР. Сигналът за инцидента е подаден около 17.00 часа. Жена на 57 години от Белослав при шофиране на лек автомобил прави завой надясно. Тя не пропуска пешеходката и я блъска, която жената пресича пътното платно с бебешка количка. Вследствие на инцидента момченцето в количката получава контузни наранявания. Детето обаче е без опасност за живота.", "date": "2018.09.28", "title": "Престъпна небрежност: Шофьорка блъсна майка с бебешка количка на зебра"}
{"url": "https://www.faktor.bg/bg/articles/golyam-pozhar-v-zhilishten-blok-v-bozhurishte", "text": "Голям пожар горя жилищен блок в Божурище. Хората от сградата са били евакуирани веднага. Няма информация за пострадали. Част от семействата в кооперацията останаха без дом, а имуществото на другите е силно повредено. Сградата се намира в центъра на града. Сигнал за инцидента е подаден малко след 22:00 ч. По първоначална информация огънят тръгва от апартамент на втория етаж в блока. Живеещите разказват, че апартаментът е на мъж с психични проблеми, който заплашил по-рано през деня да се самозапали и по думите им го сторил, съобщава Нова телевизия. Кметът на Божурище осигури хотел за хората, които останаха на студено заради пожара. Част от тях приеха, но други се притесняваха от набези на мародери и останаха да пазят жилищата си цяла нощ. Борбата с огнената стихия продължава и тази сутрин. На този етап няма информация за пострадали хора. Вследствие на огъня покривът се е срутил.", "date": "2018.09.28", "title": "Голям пожар в жилищен блок в Божурище остави семейства без дом и покъщнина"}
{"url": "https://www.faktor.bg/bg/articles/napukaha-se-stenite-na-hram-sveti-georgi-v-sofiya", "text": "Напукаха се стените на храм \"Свети Георги\" в София. Зрители на БНТ сигнализирали за поява на повреди и пукнатини по стените на 130-годишния храм \"Свети Георги\" в кв. \"Дървеница\". Според служителите в храма повредите са се получили вследствие на строителен обект, развил се от април месец тази година. Отец Славян от храма заяви, че са се появили повреди и пукнатини във вътрешността на църквата. В олтара също има такива. „Някой се опитва да докаже, че са следствие на земетресенията от 80-те години, но ние отхвърляме такова нещо“, смята той. По думите му при поставянето на основите на сградата сътресението, което се получило, е станало причина да се развият пукнатините.", "date": "2018.09.28", "title": "Напукаха се стените на 130-годишния храм \"Свети Георги\" в София"}
{"url": "https://www.faktor.bg/bg/articles/futbolna-vrata-premaza-dete", "text": "Футболна врата падна върху 13-годишно дете. Момчето е в много тежко състояние. Случаят е от почивните дни и се разиграл на игрище в Пазарджик. Детето е прието в болница на изкуствено дишане е вече няколко дни и се намира в безсъзнание. Има  тежка черепно-мозъчна травма, множество кръвоизливи, друга тежка травма на гръдния кош и белия дроб. Все още не е ясно как се е стигнало до тежкия инцидент. Най-вероятно момчето е опитало да се покатери на вратата и тя го е затиснала.", "date": "2018.09.28", "title": "Футболна врата премаза дете"}
{"url": "https://www.faktor.bg/bg/articles/resheno-prirodniyat-gaz-poskapva-s-blizo-14-ot-1-oktomvri", "text": "Цената на природния газ, на която \"Булгаргаз\" ЕАД ще продава на крайните снабдители и на клиенти, присъединени към газопреносната мрежа, до края на годината ще в размер на 456,65 лв./1000 нм3 или 43,28 лв./MWh (без акциз и ДДС). Тя е с 13,89 на сто по-висока от цената за третото тримесечие на 2018 г. Това съобщиха от Комисията за енергийно и водно регулиране /КЕВР/, която взе Решение във връзка с подаденото от \"Булгаргаз\" ЕАД заявление за утвърждаване на цени за четвъртото тримесечие на 2018 г. Утвърдената от КЕВР цена от 456,65 лв./1000 нм3 включва компонента за услугата \"обществена доставка\" в размер на 6,17 лв./1000 нм3. В цената е включена и компонентата \"задължение към обществото\" от 1,40 лв./1000 нм3, която покрива разходите на \"Булгаргаз\" ЕАД за съхранение на количества в газохранилището Чирен в изпълнение на задължения по Плана за действие при извънредни ситуации, посочиха от КЕВР. В предлаганата цена на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. Поради запазване размера на съпътстващите такси за достъп, пренос, разпределение и снабдяване с природен газ, повишението на цената за крайните битови и стопански клиенти - ползватели на природен газ, ще бъде под 8 на сто, допълниха от регулатора. При утвърждаване на цената на природния газ КЕВР е отчела условията по действащия договор между \"Булгаргаз\" ЕАД и \"Газпром Експорт\" и прилага изцяло залегналата в него Методика, съгласно която се вземат предвид промените на цената на петрола и на алтернативните на природния газ горива на световните пазари през последните 9 месеца, калоричността на природния газ, както и измененията в курса на щатския долар спрямо лева, уточниха от енергийния регулатор. Правомощията на регулатора са единствено да установи дали заявлението на обществения доставчик \"Булгаргаз\" ЕАД отговаря на изискванията на наредбата за определяне цените на природния газ и на договора за доставка между двете дружества, изтъкнаха от КЕВР.", "date": "2018.09.28", "title": "Решено: Природният газ поскъпва с близо 14% от 1 октомври"}
{"url": "https://www.faktor.bg/bg/articles/martin-dimitrov-kato-izgrazhdash-alternativa-za-vnos-na-gaz-tsenata-pada-s-21-oshte-predi-da-zapochne-da-raboti", "text": "Има реална възможност да договорим по-ниски цени за природния газ, ако използваме в преговорите ЕС, смята Мартин Димитров от от „Демократична България”. Във \"Фейсбук\" той написа: Като изграждаш алтернатива за внос на газ и цената пада с 21% още преди да започне да работи. Точно по тази причина за 10 г. няма работещ нито един интерконектор в България – за да се запази монопола. Ето примера на Литва. Цитат от доклад на Европейската Сметна палата от 2015 г. -\"Според литовския НРО, след приключването на основните строителни работи за терминала за втечнен природен газ през 2014 г., другият доставчик на газ за Литва е намалил с 21 % вносната цена на газа до около 28,6 евро за MW/h още преди пълното пускане в експлоатация на терминала\".", "date": "2018.09.28", "title": "Мартин Димитров: Като изграждаш алтернатива за внос на газ, цената пада с 21% още преди да започне да работи"}
{"url": "https://www.faktor.bg/bg/articles/novini/balgariya/iliyan-vasilev-korpulentniyat-iska-da-vzeme-hotel-marinela", "text": "Знаете, че недолюбвам собствениците на \"Маринела\", който за мен ще си остане винаги Японския хотел. Прекалено са далеч от моите представи за управленци на вероятно най-значимия като архитектура хотел у нас. Естетиката му е много над тяхната.  Но .... затварянето на хотела е сляпа злоба на задкулисието, което иска да заграби чужд бизнес. ТОва е подходът КТБ.  Какво пречи на НАП, на КПКОНПИ на всички разследващи да оставят хотела да работи, защото предоставя услуги и генерира приходи, които накрая пак плащат данъци, заплати и т.н. И паралелно да разследват, да установяват, да доказват. А трябва на всяка цена като при КТБ да затворят, закрият, задушат, убият ЖИВ бизнес. Вече съм сигурен - Корпулентният иска да вземе хотела. Такъв див капитализъм може да се сравни само със средата на 90-те години ,когато борческите групировки направо си вземаха всеки бизнес, който пожелаят. Разликата, че тогава го правеха с борци, сега го правят с държавните институции, за да звучи по легитимно. Същите мутри, само че във власт.", "date": "2018.09.28", "title": "Илиян Василев: Корпулентният иска да вземе хотел \"Маринела\""}
{"url": "https://www.faktor.bg/bg/articles/cherven-sotsiolog-boykotat-na-parlamenta-e-nay-visshata-forma-na-uchastie-v-politikata", "text": "Болните обществени сфери изискват операция, а не анестезия. Това каза по Радио „Фокус“ социологът Кънчо Стойчев, визирайки действията на управляващото мнозинство и опозицията. Не е редно вината да се хвърля върху БСП за това, че използва крайни методи като бойкот, който е най-висшата драстична форма на политика, въпреки да не е желателна, но легитимна във всяка демократична държава. Левицата се доказа като свръхактивна опозиция, изненадващо беше обаче включването на ДПС във вчерашната акция, които и радикализираха своето говорено, добави социологът.  „Това, което аз виждам в момента е анестезия, инжектиране на болкоуспокояващи, но по този начин болестта не се лекува. Нима някои не знае за изтичането на над милиард в областта на здравеопазване? Всички го знаем, всички сме го видели и ставаме свидетели на влошаване качеството на услугата и покачване на бюджета в сферата. Да, похвално е, че управляващите обръщат поглед към тези сфери, но подходът на анестезираност - успокояване на болката, а не лекуване на болестта е погрешен. Не бива да интерпретираме, че бойкотът е отказ от политическа борба и участие в политиката. Това не само е участие в политиката, а най-висша форма на участие“, обясни той.Кънчо Стойчев коментира още, че характерното за управляващите поведение болното място да бъде засипвано с повече пари увеличава неефективността в политиката. Усещат се елементи на стагнация, усеща се и безобразното харчене на пари, което неименуемо ще доведе до тежко бъдеще, прогнозира Стойчев.", "date": "2018.09.28", "title": "Опасна болшевизация: Червен социолог подстрекава бойкота на парламента като \"най-висша форма на участие в политиката\""}
{"url": "https://www.faktor.bg/bg/articles/mashallah-karadaya-dava-akal-za-reanimatsiyata-na-darzhavnostta", "text": "Лидерът на ДПС потвърди, че условието, за да се регистрират в пленарната зала депутатите на движението, е било оттеглянето на спорния проектозакон за местното самоуправление, който притеснява опозицията. \"Това е конкретният повод, но този случай не е единственият случай. Такъв тип закони би трябвало да се предлагат и внасят в НС след широко обществено обсъждане\", каза той. Нещо повече, казват от ДПС, такива закони, които имат важно обществено значение, би трябвало да се внасят от МС, за да има яснота кой носи политическата отговорност, а не управляващите да се крият зад определени депутати, цитира го Кансал 3. Затова ДПС ще продължи да се противопоставя на такива закони, които са вредни и за обществото, и за хората, и за държавата, каза Карадайъ. \"С този закон се опитват да създават едни наказателни отряди\", обобщи партийната позиция и опасенията на ДПС лидерът. Той отново повтори тезата на движението за криза на управлението и държавността. \"Но има нещо по-важно от политическа гледна точка - управляващото мнозинство не може да осигури кворум в зала, кворумът се осигурява от опозицията, това е криза, нещо повече - конструктивните действия на опозицията определят и дневния ред в НС. Това е един знак за вътрешна криза в управляващите. Тази очертана криза е факт, този конкретен повод не е единственият случай\", заяви Карадайъ. Лидерът на ДПС подчерта, че реанимацията на държавността започва първо с диалог и след това идва всичко останало, очевидно визирайки диалога, който вчера демонстрираха с лидера на ПГ на ГЕРБ Цветан Цветанов, както по темата за кворума и въпросния проектозакон, паднал днес от дневния ред, така и по парламентарната номинация за съдия в Конституц", "date": "2018.09.28", "title": "Карадайъ дава акъл за реанимацията на държавността"}
{"url": "https://www.faktor.bg/bg/articles/vlastta-uspokoyava-pritesneniyata-na-dps-korigira-zakonoproekta-za-mestnoto-samoupravlenie", "text": "Мнозинството ще коригира законопроекта за местното самоуправление, така че да успокои притесненията на ДПС, заради които го отложи. Това стана ясно след спешна среща на лидерите на управляващото мнозинство Цветан Цветанов и Волен Сидеров в стаята на Обединените патриоти. Тя дойде, след като депутатите от движението подсигуриха кворума при отсъстващи петима депутати от мнозинството. По признание на Цветанов мнозинството е било в състояние да осигури кворума от втория път, защото закъсняващи депутати се обадили, че са на вратата на НС или в задръствания на път към НС. Имало и двама в болница, които имали готовност да дойдат, ако се наложи. Но от всичко това от раз ги измъкнаха депутатите на Карадайъ, коментира Канал 3. Срещу кворума пък опозицията получи отсрочка на закон, който я притеснява с риска да се пуснат из общините \"наказателни отряди\". \"Да не го разглеждаме като танто за танто или някакъв вид сделка, отлагане, напротив - отлагането на тези законопректи води до тяхното подобряване. В крайна сметка, продуктът ще е по-добър, коментира след срещата Сидеров. Лидерът на ПГ на ОП констатира, че спрямо този проектозакон не само в ДПС, но и вътре в групата е имало критики, както и по ЗУТ, но така щели се изчистят. \"Отлагането е полезно, пък кой ще си напише актив и ще си направи лек пиар, това е в рамките на парламентарната демокрация\", заяви Сидеров по повод факта, че мнозинството се оказа зависимо от опозицията и в частност - от ДПС. Цветанов пък обясни, че двамата се договорили да направят работна среща с експертите на ДПС и с представители на Сдружението на общините и МВР, за да обсъдят и изчистят неприемливите текстове между първо и второ четене. \"Във вчерашния ден те казаха, че това е било мотивът, за да не направят съответната регистрация\", потвърди лидерът на ПГ на ГЕРБ по адрес на ДПС. И призна, че мнозинството се съобразило с тях, \"за да може действително да намаляваме това напрежение\". \"И тук нашата роля с Волен Сидеров е точно това - да може действително да създаваме една атмосфера на работа, а не на противопоставяне\", заключи Цветанов.", "date": "2018.09.28", "title": "Властта успокоява притесненията на ДПС,  коригира законопроекта за местното самоуправление"}
{"url": "https://www.faktor.bg/bg/articles/shofyor-poluchi-fish-che-e-karal-s-914-km/ch", "text": "Шофьор получи глоба от белгийската полиция затова, че е карал с 914 км/ч. След обжалване, глобата му е свалена, а показанията на радара са обявени за нереални. Люк, който е гражданин на Люксембург, за една бройка да премине границата на звука, ако се вярва на фиша на полицията, пише местният в. \"Ла Мьоз\". Той е засечен на 10 януари 2018 г. в района на Брюксел. Люк, който си признал, че карал малко по-бързо от разрешеното при Одергем близо до белгийската столица, не повярвал на очите си, когато получил фиша с регистрираната скорост от 914 км/ч, \"свалена\" после до 859 км/ч. Което е в пъти над скоростта на болидите във Формула 1, и е горе-долу средната скорост на пътнически самолет. Признатият световен рекорд за най-висока скорост на сериен автомобил е от 2017 г. на суперколата Koenigsegg Agera RS и е \"само\" 447 км/ч, тоест 2 пъти по-бавно от \"ракетата\" на Люк в околностите на Брюксел.", "date": "2018.09.28", "title": "Шофьор загуби \"ума и дума\": получи фиш, че е карал с 914 км/ч"}
{"url": "https://www.faktor.bg/bg/articles/cnn-hibridna-burya-udrya-iztochna-evropa-prez-uikenda", "text": "Силна и рядка буря е на път да удари източните части на Европа през почивните дни, съобщава CNN. Това е хибридна буря, която съчетава особености на ураганите и тайфуните като природни явления, а името й идва от сливане на двете английски думи Mediterranean и hurricane (средиземноморски и ураган). Според изследване, направено още през 2011 г., медиканът се разразява един-два пъти годишно, обикновено през септември и октомври, когато повърхностните водни слоеве в Средиземно море са все още топли, макар че в тях високи температури може да се измерят по всяко време. Един от силните медикани, изследвани от учените, се е разразил край бреговете на Сицилия на 7 ноември 2014. В момента край източноевропейските брегове тя придобива характера по-скоро на тропическа буря, а не на ураган, . В събота ще се придвижи бавно над Крит и Южна Гърция, преди да набере скорост и да се отправи към Турция в неделя. Очакват се силни дъждове и ветрове, които може да доведат до наводнения. Застрашени са районите на Измир в Турция и Каламата в Гърция.  За щастие, този медикан ще се абсорбира в горните слоеве на въздушните течения и така ще се ограничи възможността да заплаши с наводнения цяла Югоизточна Европа.  Преди да се придвижи към Европа, бурята предизвика наводнения Тунис и Либия.", "date": "2018.09.28", "title": "CNN: Хибридна буря удря изтозточните части на Европа през уикенда"}
{"url": "https://www.faktor.bg/bg/articles/moldova-pogva-otstraneniya-si-prezident-zaradi-ruska-propaganda", "text": ". Председателят на парламента на Молдова Андриан Канду даде индикации, че през следващия законодателен период може да се предприемат стъпки за „опростяване на президентската институция“, предава информационната агенция IPN.Канду подчерта, че за тази цел вероятно ще бъде необходима конституционна реформа, чрез която Молдова ще бъде трансформирана в парламентарна република.  Коментирайки временното отстраняване на президента Игор Додон от длъжност, Канду заяви, че са налице съмнения, че държавният глава ще приеме други подготвяни законопроекти. „Ако успеем да постигнем компромис в парламента и да гласуваме за изменение на Конституцията и за затвърждаване на европейския курс в нея, смятате ли, че президентът Додон ще обнародва закона? Новият кодекс за радиоразпръскването, който съдържа антипропагандни елементи и неща, които президентът Додон смята, че не бива да докосваме, като защитата на Република Молдова основно от руска пропаганда, също трябва да бъде обнародван. Смятате ли, че президентът Додон ще го обяви? \", бе въпросът, който Канду зададе в ефира на TV channel, където гостуваше за участие в предаване, предава \"Фокус\".  В началото на миналата седцмиа Конституционният съд на Молдова временно отстрани от длъжност президента Игор Додон. Решението на висшите магистрати е продиктувано от отказа на Додон да назначи двама министри, предложени от премиера Павел Филип. Председателят на парламента или министър-председателят ще поемат временно правомощията, за да подпишат съответните указите да назоват двамата кандидати за министри, които Игор Додон отказа да назначи. През септември Павел Филип предложи на Додон кандидатурите на двама нови министри. За министър на здравеопазването, труда и социалните грижи се планираше назначаването на Силвия Раду, а за министър на селското стопанство и регионалното развитие - Николай Чубука. Молдовският президент се противопостави на предложенията се аргументира с това, че Раду няма медицинско образование, а Чубука буди съмнения за неподкупността си.  Съгласно Конституцията на Молдова, президентът има право един път да отклони предложен от премиера министър. До този момент Додон бе временно отстраняван от длъжност три пъти, като в два от случаите решението бе свързано с отказа му за назначаване на министри – през октомври 2017 г. и през януари 2018 г. Тогава указите бяха подписвани от председателя на парламента.", "date": "2018.09.28", "title": "Молдова погва отстранения си президент заради руска пропаганда"}
{"url": "https://www.faktor.bg/bg/articles/angela-merkel-prie-erdogan", "text": "Канцлерът на ФРГ Ангела Меркел прие турския президент Реджеп Тайип Ердоган за среща в Берлин, съобщава националният ежедневник Die Welt. След преговорите в Канлцерството двамата лидери ще дадат пресконференция.  Високопоставеният гост пристигна в Берлин с ясната заявка за „нова страница в двустранните отношения“, но в дневния ред на преговорите с Меркел са включени още четири теми: 1) държаните в турски затвори граждани на ФРГ; 2) правовата държава и зачитането на човешките права в Турция; 3) опитите за шпионаж в Германия от страна на Анкара и 4) икономическото състояние в Турция.", "date": "2018.09.28", "title": "Ангела Меркел прие Ердоган"}
{"url": "https://www.faktor.bg/bg/articles/zakonat-za-mestnata-vlast-vnese-smut-v-ns", "text": "Промените в Закона за местното самоуправление и местната администрация внесоха напрежение в парламента. Днес трябваше да е първото разглеждане  на текста в НС. Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов обаче предложи от парламентарната трибуна точка първа от дневния ред да отпадне. Предложението бе подкрепено от Рамадан Аталай от ДПС. За предложението гласуваха 163 депутати от общо 182 народни представители, дали своя глас. Законопроектът за местното самоуправление няма да създаде усещането за някакви машинации, които да намалят доверието към местната власт, каза Цветанов от трибуната на Народното събрание по повод отпадането на точка от дневния за разглеждане на законопроекта. „Не съм предполагал, че този законопроект ще предизвика такова недоволство. Той беше подкрепен от Националното сдружение на общините и МВР. Тези промени са обсъждани в продължение на години. Искаме да подобрим контрола, който осъществява местната власт, и да осигурим контрол от полицейските структури“, каза още Цветанов и посочи, че е съгласен законопроектът да отпадне като точка от дневния ред на паралментарнотозаседание. „Но този проект няма да създаде усещането за някакви машинации, които да намалят доверието към местната власт“, коментира той. Ще има среща на ДПС с представители Националното движение на общините и МВР, за да изчистим притеснения по закона за местното самоуправление. Това каза пред журналисти в парламента председателят на ПГ на ГЕРБ Цветан Цветанов. „За Закона за устройство на територията имаше също сериозен дебат. По време на дебата казахме, че докато има недоразумения и различни мнения, той няма да бъде внесен. Искам да благодаря на Искрен Веселинов за това, че успяха заедно с вицепремиера на Валери Симеонов и експерти да разговарят тази седмица на работна група“, каза още Цветанов и посочи, че е останал само един член, който трябва да бъде изчистен.  „Що се касае до днешния Закон за местното самоуправление, ще поканим в предстоящата седмица представители на Националното движение на общините и на МВР, за да може с експертите на ДПС да говорят по всички текстове, по които те имат притеснения. А притесненията са относно възможността инспекторите и тези звена, които извършват проверки и контрол в общините, да имат функциите, които притесняват ДПС. Ние смятаме, че няма абсолютно никакви проблеми, но ще има работна среща“, обясни Цветанов и посочи, че оттеглянето на законопроекта не е обсъждано. „Но поемаме ангажимент, че между първо и второ четене ще се направи прецизиране на текстовете“, коментира той. Цветанов обясни, че управляващите не са смятали, че с този законопроект ще има някакъв проблем. „Но направихме отлагане на точката, за да намалим напрежението. Трябва да създаваме атмосфера на работа, а не на противопоставяне“, посочи председателят на ПГ на ГЕРБ. Той обясни, че кворум не се е събрал от първия път, защото в 9.00 ч. е имало народните представители, които все още са били на входа на Народното събрание и не са успели да влязат навреме. „Има и болни, има и командировани. Но целим да намалим напрежението“, посочи Цветанов.", "date": "2018.09.28", "title": "Законът за местната власт внесе напрежение в парламента"}
{"url": "https://www.faktor.bg/bg/articles/novini/balgariya/valeri-simeonov-bsp-i-dps-nyamat-pravo-da-pravyat-takiva-tsirkadzhilatsi", "text": "Опозицията ще продължава да бъде лишена от сериозен смисъл и каквато и да било отговорност. Натоварена е със същите отговорности като управляващите. Опозицията в лицето на БСП и ДПС не е особено смислена.  Това заяви вицепремиерът Валери Симеонов пред Bulgaria ON AIR, след като вчерашният ден се оказа нулев за парламента. БСП и ДПС отказаха да се регистрират, а управляващото мнозинство успя да събере едва 106 народни представители, при необходими 121 за кворум. Симеонов бе категоричен, че от опозицията нямат право \"да правят такива циркаджилъци\", както и че занапред няма да има подобни проблеми. Той отбеляза също, че е имало недобра организация от страна на управляващата коалиция.  Валери Симоенов посочи, че търканията в голямата коалиция са били породени от желанието да се постигнат най-добрите решения за държавата. Честите оставки на министри поставят под риск от забавяне изпълнението на програмата, убеден е той. \"Всеки прави компромис в нашата коалиция. Упреците на НФСБ са основателни. Доволен съм, че тази малка криза в нашите отношения беше решена в рамките на 4-часов политически съвет\", обясни вицепремиерът в студиото на \"България сутрин\".   , каза още Симеонов и добави, че действията на лидера на \"Атака\" са били насочени против доста успешни пробиви по отношение борбата с шума, монополите и опитите за лобистки поправки. \"Нищо добро не чака България, ако малката коалиция бъде разрушена\", подчерта Симеонов. \"Четири години всякакъв род специалисти прогнозират поскъпване на тока за бита, но такъв няма. Природният газ влияе много малко в икономиката на България. Влияе 6-7% като енергоносител. Съвсем нормално е търговците да търсят по-висока цена\", заяви Симеонов и съобщи, че има вариант за намаляване на цената след преговори с \"Газпром\". Вицепремиерът добави, че България е една от държавите с най-висок икономически ръст, а по думите му инфлацията е и стимулиращ фактор.    \"Не е важно каква е пенсията и каква е заплатата, а какво можеш да купиш\", настоя лидерът на НФСБ. \"Колегите са направили малко прибързано предложение. Връщането към социализма не ме изпълва с оптимизъм или радост. Това е бананова икономика, не се прави никъде и няма как да стане\", заяви Симеонов по повод предложението на ВМРО цените на основни хранителни продукти да бъдат следени от държавата.   \"Това показва, че известните хора не са недосегаеми. Видяхте какво стана и с Домусчиев. Всички акции говорят, че има нов модел в България за недопускане нарушаването на закона. Крупните бизнесмени нямат политическа принадлежност, нагаждат се към всички управляващи\", коментира вицепремиерът. \"Има смел подход и го подкрепям. В програмата на НФСБ е заложена демонополизация на Здравната каса още от 2011 г. Същото изискване успяхме да заложим в сегашната програма за управление\", каза Симеонов и обяви, че предпочита варианта, в който няма допълнително заплащане за здравни услуги. \"Многократно е приканван да излезе. Спокойно можеше с тези кадри, които са снимани до момента, да се обърне и да излезе. Целият скандал не носи нищо на това разследване. Провокира по-агресивно отношения към него. Всичко това става на територията на частна фирма, не става на улицата\", сподели гледната си точка Симеонов. Вицепремиерът обаче, също като премиера Борисов, категорично се обяви срещу насилието над журналисти.", "date": "2018.09.28", "title": "Валери Симеонов: БСП и ДПС нямат право да правят такива циркаджилъци"}
{"url": "https://www.faktor.bg/bg/articles/pak-nyama-kvorum-v-parlamenta", "text": "Парламентът и днес не успя да събере 121 депутати при първия опит, за да започне работа. БСП и ДПС гледаха сеир как мнозинството, въпреки че беше много по-многолюдно от вчера, не успя да достигне заветната цифра, предаде Канал 3. Електронното табло показа 116 регистрирани народни представители. Така се оказва, че мнозинството ще трябва да събере петима свои представители за 15 минути. Толкова отсрочна за попълване на редиците даде председателят на Народното сърание Цвета Караянчева. Тя обяви втори опит за събиране на кворум след 15 минути.", "date": "2018.09.28", "title": "Пак няма кворум в парламента"}
{"url": "https://www.faktor.bg/bg/articles/parlamentat-sabra-kvorum-ot-vtoriya-pat", "text": "Парламентът събра кворум при втория опит.   При повторния опит се регистрираха 135 народни представители. Първият опит за провеждане на заседание се провали, защото в зала се регистрираха само 116 депутати. На днешното пленарно заседание ще бъде окончателно гласувана забраната за износ на лекарства, от които има недостиг предаде Агенция „Фокус“.. Със законопроекта за изменение и допълнение на Закона за лекарствените продукти в хуманната медицина се въвежда и задължение към притежателите на разрешени за употреба продукти да поддържат резерв в количества до 10%. Компаниите, нарушили забраната за износ, ще бъдат глобявани с от 50 до 100 хил. лв. Депутатите ще гласуват на първо четене и Законопроект за изменение и допълнение на Закона за местното самоуправление и местната администрация и Законопроект за изменение и допълнение на Закона за правната помощ.", "date": "2018.09.28", "title": "Парламентът събра кворум от втория опит"}
{"url": "https://www.faktor.bg/bg/articles/velikobritaniya-identifitsira-treti-ofitser-ot-gru-zapodozryan-po-skripall", "text": ". Полицията за борба с тероризма и службите за сигурност на Великобритания са идентифицирали трети заподозрян за отравянето на бившия офицер от руското Главно разузнавателно управление (ГРУ) Сергей Скрипал и дъщеря му Юлия, съобщава ексклузивно вестник The Telegraph. По данни на британското издание третото заподозряно лице е руски офицер от военното разузнаване, който е бил изпратен на специална мисия преди отравянето на Скрипал. Предполага се, че агентът е посетил Солзбъри, за да помогне за планирането на атаката, преди двамата му колеги да внесат на територията на Великобритания нервнопаралитичния агент, с който вероятно е отровен Скрипал.", "date": "2018.09.28", "title": "Великобритания идентифицира трети офицер от ГРУ , заподозрян по \"Скрипал\""}
{"url": "https://www.faktor.bg/bg/articles/novini/balgariya/antoniy-galabov-sashtestveniyat-problem-e-che-bsp-byaga-ot-politika", "text": "За да има смислен път трябва всички да са в операционната. Това каза за сутрешния блок „Добро утро, България“ на Радио „Фокус“ политологът доц. Антоний Гълъбов. Няма лечение, при което част от лекарите излизат от залата, обясни той и уточни, че същественият проблем е, че БСП бяга от политика. Когато опозицията се откаже да участва в парламентарния дебат, означава, че предоставя на мнозинството пълната власт да прави всичко, което е решило, каза политологът.  „Вчера бяхме свидетели на поредна стъпка на оттегляне на БСП от този ангажимент на опозицията, защото, доколкото се разбра, те за пореден път няма да имат свой кандидат във важна институция на държавата. След като се отказаха да имат свой зам. Председател в Народното събрание. Чуваме, че най- вероятно ще се откажат да номинират свой кандидат за конституционния съд. Това е оттегляне от политическия дебат, това е излизане извън институциите на политиката и всички приказки за това как „ще се върнем при народа и ще си говорим с народа“ - не звучат сериозно“, коментира доц. Антоний Гълъбов. Той допълни, че ако БСП има намерение да води извънпарламентарна политическа дейност, това е нейно право, въпросът е да го уточни ясно.", "date": "2018.09.28", "title": "Антоний Гълъбов: Същественият проблем е, че БСП бяга от политика"}
{"url": "https://www.faktor.bg/bg/articles/borisov-prinosat-na-balgariya-za-zapadnite-balkani-se-otsenyava-visoko", "text": "Започнахме с конференция за Западните Балкани заедно с президента на Хърватия, с външния министър на Грузия, много бивши президенти и министри. Мисля, че приносът на България за Западните Балкани се оценява от всички и неслучайно се радваха на нашето участие. Това заяви премиерът Бойко Борисов, който е в Ню Йорк за 73-ата сесия на Общото събрание на ООН. „Имахме дълга среща с Доналд Туск. В общи линии репетирахме речите, които имаме и неслучайно толкова аплодирахме това, което той каза. Всички ние сме доста концентрирани върху процесите, които текат. Виждаме колко разединение има в Европа и партньорите ни по света“, отбеляза Борисов. „Не мога да пропусна срещите ми с президента Махмуд Абас и премиера на Палестина. Туск беше и Нетаняху. Близо час Абас обвиняваше Израел във всички грехове. Доналд Туск настояваше за мирно решение и всичко, което и аз съм настоявал на съветите за политически решения на всички конфликти, както и конфликта между Израел и Палестина. Веднага след него Нетаняху извади картите с обвинения към Иран за хранилища, за оръжия. В този триъгълник по тяхно желание направихме тези срещи. Мисля, че до края на октомври премиерът на Палестина ще дойде в България, както и Нетаняху, за да направим двустранно съвещание между двата кабинета на Израел и България. Всички очакват колкото можем да съдействаме в този процес“, добави той. „Да не пропусна и среща с премиера на Виетнам. Досега доста делегации, много приказки, но практически стокообменът ни е около 100 млн. долара. Надяваме се да посети България, той отправи молби към мен. Дружбата между България и Виетнам е десетилетна. Длъжни сме да продължим в тази посока“. „Обичам, когато минат срещите тогава да говоря, бъдеще време е присъщо на други политически формации, аз обичам да говоря в настояще време\", каза още премиерът на България.", "date": "2018.09.28", "title": "Борисов: Приносът на България за Западните Балкани се оценява високо"}
{"url": "https://www.faktor.bg/bg/articles/stanishev-strahat-ot-pretopyavane-e-prechka-pred-evropeyskoto-badeshte-na-makedoniya", "text": "Страхът, нагаждането по конюнктурата и гледането към миналото на политическите лидери е основната пречка пред европейското бъдеще на Македония, смята лидерът на Партията на европейските социалисти Сергей Станишев преди референдума в страната. Според него членството в Европейския съюз за страните от Балканите е важно, за да бъдат избегнати нови конфликти. Станишев определи предстоящото допитване в Македония като сблъсък на емоции. \"Политиката и изобщо общественият живот е не само рацио, това е и емоция. Тук се сблъскват две емоции: емоцията от една страна на страха, че ще бъдат претопени, асимилирани, че ще изчезнат като държава и че дават едва ли не себе си, отстъпват, и другата е емоцията на надеждата - те се бият. Аз винаги съм залагал и съм вярвал повече в силата на емоция на надеждата. Надявам се, тя да надделее\", заяви пред БНР председателят на ПЕС.", "date": "2018.09.28", "title": "Станишев: Страхът, че ще \"изчезнат като държава\"  е пречка пред европейското бъдеще на Македония"}
{"url": "https://www.faktor.bg/bg/articles/novini/svyat/iran-izrael-tayno-razrabotva-yadreno-orazhie", "text": "Иранският министър на външните работи Мохамад Джавад Зариф заяви, че Израел тайно разработва ядрено оръжие. Тези обвинения той отправи в профила си в Туитър, предаде ТАСС, цитирана от БТА.         Така той реагира на аналогично обвинение, дошло от израелския премиер Бенямин Нетаняху по адрес на Техеран.         По думите на Зариф нищо не скрива този факт, че \"Израел е единственият режим в нашия регион със \"секретна\" и \"недекларирана\" програма за разработка на ядрено оръжие. Дойде време Израел да се осъзнае и да разкрие на международните експерти своята незаконна програма за разработване на ядрено оръжие\".         Вчера в речта си на 73-ата сесия на Общото събрание на ООН Нетаняху каза, че в района на Техеран в таен склад се съхраняват 15 контейнера, във всеки от които може да се съдържат ядрени материали и оборудване. Нетаняху поиска Международната агенция за атомна енергия да извърши незабавно разследване.         Веднага след това говорителят на иранското външно министерство Бахран Гасеми отхвърли твърденията на израелския премиер, предаде ДПА. Зариф пък каза, че \"Нетаняху е длъжен да обясни как Израел, който е единствената страна, притежаваща ядрено оръжие в Близкия изток, може да повдига такива нагли обвинения срещу една държава, чиято ядрена програма е била определена неколкократно за мирна от Международната агенция за атомна енергия\", предаде ТАСС.", "date": "2018.09.28", "title": "Иран: Израел разработва ядрено оръжие"}
{"url": "https://www.faktor.bg/bg/articles/tomislav-donchev-nyama-nuzhda-ot-referendum-po-vaprosa-za-smyanata-na-vremeto", "text": "Няма нужда от референдум по въпроса със смяната на времето, но едно представително проучване при всички случаи трябва да се проведе. Това заяви пред БНТ вицепремиерът Томислав Дончев. Той допълни, че по въпроса трябва да се произнесат и нужните специалисти и прогнозира, че мнозинството от българите предпочитат лятното часово време, което да не се сменя. Вицепремиерът коментира, че кореспонденцията между администрацията на хартия ще изчезне до края на годината, като единствено остава работа с малките общини и институции.  Според Дончев напрежение между институциите безспорно има, но не може да се говори за война. Война между институциите не е хубаво да има, защото някой така използва институционалната мощ на едно ведомство срещу друго, но напрежение между тях не винаги е вредно да съществува, заяви вицепремиерът Дончев. По думите му, подобно напрежение между институциите е уредено в Конституцията, защото те трябва да се контролират. С уточнението, че не иска да влиза в ролята на съветник на президента, Дончев заяви, че от работата на президентската институция трябва да се вижда ефект. Регистър на обществените поръчки съществува в момента, въпросът е кога ще сработи платформата за възлагане и приемане, в която всички обществени поръчки да се извършват в електронен вид, заяви вицепремерът Дончев. По нея се работи, като тестове на софтуера предстоят в идните дни, увери той. Тази електронизация крие известни рискове за малките общини и институции, които ще се затруднят. Затова тя ще се извърши на вълни в рамките на следващата година, заяви вицепремиерът. Първо ще се започне от големите, държавни институции и ще се стигне до най-малките звена. Това е една от стъпките към електронното правителство, допълни Дончев. \"Кореспонденцията между администрациите на хартия трябва да остане в миналото в рамките на годината. В момента, грубо казано, 80% от всички видове администрации - министерства, агенции, областни администрации, общини, са готови и свързани по електронен път. Имаме проблем с по-малките общини, част от които нямат техническа и организационна готовност. Работим да спазим срока ноември тази година да няма кореспонденция между администрациите на хартия\", обясни вицепремиерът. Работи се по държавния орган за безопасност на пътя, като най-меката версия за него е едно консултативно тяло със силна администрация и малък секретариат, заяви Дончев. По думите му, вероятно ще се избере „по-твърд“ вариант - държавна агенция под Министерския съвет със служители, преместени от други ведомства. \"Една подобна агенция не само прави комплексни анализи, предписания и т.н. За да бъде ефективна, тя трябва да има мощността да предписва на другите ведомства какво да правят\", посочи още вицепремиерър. В рамките на годината ще приключи процесът по подготовката на подобно звено, увери той.", "date": "2018.09.28", "title": "Томислав Дончев: Няма нужда от референдум по въпроса за смяната на времето"}
{"url": "https://www.faktor.bg/bg/articles/novini/balgariya/gencho-nachev-bolnichnata-pomosht-tryabva-da-e-kato-magazin-da-otidesh-i-da-vidish-kakvi-sa-tsenite", "text": "Болничната помощ трябва да е като магазин, да отидеш и да видиш какви са цените. Сега около тях цари неяснота.  Никой не може да каже и да докаже много или малко са парите за здраве в момента. За да стане това трябва да има реално остойностяване на медицинските услуги, каквото в момента няма. Това каза в сутрешния блок на Нова телевизия директорът на УМБАЛ \"Света Екатерина\" проф. Генчо Начев по повод по повод вариантите, предложени от здравното министерство, за въвеждане на допълнително здравно осигуряване. Реформата трябва да започне, след като бъде направено такова остойностяване. Тогава ще знаем каква е реалността. На базата на тази реалност и знаейки какви са възможности на гражданите, на държавата, ще знаем какво да направим на базата на факти. Сега знаем какво плаща Касата, което в много случаи е под себестойността на тази услуга, заяви проф. Начев. Хубаво е да се питат и застрахователите имат ли готовност да поемат този ангажимент към обществото, добави той. По думите му, не трябва да бъркаме парите за здравеопазване с качеството. В България никой не прави контрол на качеството. Контролът на качеството е обект на съсловието. То трябва да каже къде лечението е извършено адекватно и къде не, и да посочи мерките, които трябва да се вземат, заяви проф. Генчо Начев.", "date": "2018.09.28", "title": "Генчо Начев: Болничната помощ трябва да е като магазин, да видиш какви са цените"}
{"url": "https://www.faktor.bg/bg/articles/temperaturite-leko-se-povishavat", "text": "Днес ще бъде слънчево, с временни увеличения на облачността, предимно висока. Сутринта ще е студено и на места ще има слаби слани. Вятърът ще се ориентира от изток- югоизток, ще е слаб. Дневните температури ще продължат да се повишават, максималните ще са между 19° и 24°. Такава е прогнозата за времето на Националния институт по метеорология и хидрология (НИМХ) при БАН , съобщи „Фокус“. По Черноморието ще преобладава слънчево време, с временни увеличения на облачността, по-значителни над южните райони. Ще духа слаб до умерен изток-североизточен вятър. Максималните температури ще са 18-20°. Температурата на морската вода е 21-23°. Вълнението на морето ще е 2-3 бала. Над планините ще бъде предимно слънчево. Вятърът ще се ориентира от юг- югоизток, ще е слаб – до умерен. Ще се затопли, максималната температура на височина 1200 метра ще е около 13°, на 2000 метра – около 8°. Атмосферното налягане ще продължи да се понижава и ще доближи средното за септември.", "date": "2018.09.28", "title": "Температурите леко се повишават"}
{"url": "https://www.faktor.bg/bg/articles/partiite-v-makedoniya-s-posledni-poslaniya-predi-referenduma", "text": "Партиите в Македония съобщиха последните си послания преди референдума за името в неделя, предава излъчващият на албански език скопски телевизионен канал „Алсат-М“, цитиран от \"Фокус\". Опозиционната ВМРО-ДПМНЕ, която не съобщи директно и конкретно своята позиция, призова гражданите да гласуват за запазване на идентичността и след това да продължат по пътя към Европейския съюз. Междувременно, послания отправиха и партиите, които подкрепят референдума. Лидерът на Демократичния съюз за интеграция (ДСИ) Али Ахмети още веднъж призова албанския електорат да използва, както го нарече той, последният шанс за сигурно бъдеще. „30 септември 2018 година повече няма да се повтори! 30 септември е последният шанс на нашето поколение да гарантираме сигурно бъдеще на нашите деца и поколенията след нас. На 30 септември се определя линията между миналото и бъдещето, между регресът и прогресът, между интеграцията и изолацията, между изтока и запада! 30 септември обединява албанците и македонците, турците и ромите, власите и сърбите, заедно с всички други, за да реализираме общата мечта за евроатлантическа Македония! На 30 септември няма губещи, има само победители“, заяви Ахмети. Същият призив отправи и другият албански партньор в правителството. „Всеки един от вас в неделя, когато се събуди, трябва да знае, че не само неговото бъдеще, но и това на семейството, нацията и държавата му, е в негови ръце. Какво решение ще вземе в този ден, дали ще отиде в избирателната секция и коя алтернатива ще огради на избирателната бюлетина. Едно За на 30 септември е ЗА за нашето бъдеще“, заяви председателят на движението БЕСА Африм Гаши. Частта от движението БЕСА, което в опозиция, подчерта че с членството в евроатлантическите структури ще бъде по-лесно да се изпълнят другите искания на албанците. „Всички ние, заедно с нашите семейства, с нашите приятели, трябва да излезем на 30 септември и да гласуваме на референдума. Това, което е важно, е да се кажат на всички причините, поради които сме решени да гласуваме За на референдума като албанци, а не като проценти. Трябва да сме сигурни, че от момента, в който албанците влязат в тази структура, те ще могат да формулират своите искания за национални и граждански права“, заяви Билял Касами от опозиционната част на БЕСА. „Алианс за албанците“ също призова да се гласува със „За“, добавяйки че заслугите за целия процес принадлежат на гражданите и политиците, които са политически съвестни и некорумпирани. „Алианс за албанците взе политическото решение, че референдумът на 30 септември трябва да бъде масово подкрепен от цялото негово членство, призовавайки албанските гласоподаватели, които не са решили, без двоумение да подкрепят референдума още повече, защото един положителен референдум би открил много политически възможности за цялостно осъществяване на правата на албанците като държавотворен народ в Македония“, заяви Флакрон Беджети от „Алианс за албанците“. Опозиционната партия ВМРО-ДПМНЕ увери, че ще предотврати опитите за фалшифициране на резултатите от неделния референдум за името, предава скопският телевизионен канал „Телма“. „Не ги оставяйте да ви сплашват със заплахи или да ви мамят с пари или някаква награда. Каквото и да ви казват (Зоран) Заев и на неговите сътрудници, достойнството няма цена“, бе посланието, което партията на Християн Мицковски отправи към гражданите на югозападната ни съседка в последния ден от кампанията преди гласуването за новото име на Македония.  Според генералния секретар на партията Игор Янушев, основания за съмнения, че управляващите може да се опитат да фалшифицират резултатите, се виждат в решението на парламента да се откаже от наблюдение на процеса, в поканата на премиера Зоран Заев към бизнесмените, както и в „информацията, която постъпва от терена“. Съгласно думите на Янушев, че македонският народ е изправен пред историческо решение: или да се „самоизличи“ или да продължи „да се бори за това, за което са се борили поколенията преди нас“. В неделя, според ВМРО-ДПМНЕ, македонците ще избират между капитулацията на Заев и съхранението на собствения образ, чест и достойнство. Партията твърди, че премиерът е загатнал за корупция при гласуването, но „македонецът не се отказва от Македония за 100 евро“. Държавният глава на Македония Георги Иванов призова гражданите на югозападната ни съседка да бойкотират референдума за името, заявявайки, че от страната се иска да извърши „историческо самоубийство\". „Гласуването на референдум е право, а не задължение\", подчерта Иванов в реч пред Общото събрание на ООН. „На 30 септември няма да изляза и да гласувам и знам, че Вие, моите съграждани, ще вземете същото мъдро решение\", допълни македонският президент от трибуната на ООН.  Македонците ще гласуват в неделя за новото име на страната им. Промяната, договорена през юни, е необходима за преодоляване на 27-годишния спор между Скопие и Атина.", "date": "2018.09.28", "title": "Партиите в Македония отправиха последни послания"}
{"url": "https://www.faktor.bg/bg/articles/novini/svyat/boris-dzhonsan-prizova-tereza-mey-da-se-otkazhe-ot-predlozheniyata-si-za-brekzit", "text": "Бившият британски външен министър Борис Джонсън призова премиера Тереза Мей да се откаже от предложенията си за Брекзит, засилвайки натиска върху Мей, докато тя се готви да се изправи пред разединената си партия на годишната конференция след два дни, предаде Ройтерс, цитирана от БТА. \"Сега е моментът да се промени курсът на преговорите и да се даде преимущество на амбициите и потенциала на Брекзита\", пише Джонсън в днешния брой на в. \"Дейли телеграф\", предлагайки алтернативен план за Брекзит от шест точки. Наблюдаваме колективен провал на правителството и срив във волята на британската върхушка да изпълни възложените й от хората задачи, отбелязва той. Само шест месеца преди датата, на която Обединеното кралство се очаква да излезе от Европейския съюз, има много неясноти. Тереза Мей все още не е постигнала сделка с ЕС за раздялата, а бунтарите в нейната партия заплашват да отхвърлят всяко споразумение, което тя договори, посочва Ройтерс. Джонсън, един от най-пламенните агитатори за излизане от ЕС на референдума през 2016 г., подаде оставка като външен министър през юли заради предложенията на Мей за Брекзит, окачествявайки ги като \"принудителна васална зависимост\". Мей нееднократно е заявявала, че нейните предложения са единствените осъществими.", "date": "2018.09.28", "title": "Борис Джонсън призова Тереза Мей да се откаже от предложенията си за Брекзит"}
{"url": "https://www.faktor.bg/bg/articles/temenuzhka-petkova-startira-natsionalno-dopitvane-lyatno-ili-zimno-chasovo-vreme-predpochitat-balgarite", "text": "Министърът на енергетиката Теменужка Петкова стартира национално допитване лятно или зимно часово време предпочитат българите. Отговорите на сънародниците ни ще бъдат взети предвид при оформянето на позицията кой от двата варианта ще избере страната ни. Това се налага, след като Европейската комисия взе решение смяната на времето да бъде отменена през 2019 година. Дали предпочитат да остане лятното или зимното часово време българите могат да заявят на правителствения портал -  www.euaffairs.government.bg. Темата за и против смяната на стрелките се повдига от години, когато наближи моментът времето да се премести с час напред или назад. Краят на дебатите дойде след като Европейската комисия инициира референдум и европейските граждани избраха това да остане в миналото. Според предложението на комисията през 2019 година ще спрем да местим часовника, а всяка държава ще реши на лятно или на зимно часово време да остане.", "date": "2018.09.28", "title": "Теменужка Петкова стартира национално допитване лятно или зимно часово време предпочитат българите"}
{"url": "https://www.faktor.bg/bg/articles/novini/balgariya/13-balgarski-grada-se-vklyuchvat-v-evropeyskata-nosht-na-uchenite", "text": "Общо 13 български града се включват в Европейската нощ на учените. На 52 локации в София, Пловдив, Варна, Бургас, Русе и Стара Загора ще запознават ученици и родителите им с любопитни аспекти от историята, точните науки и новите технологии. Очаква се над 50 000 души да се включат в инициативата. Постиженията на българската наука са във фокуса Европейската нощ на учените у нас. Инициативата включва ателиета, конкурси, срещи с учени в изследователски институти и университети, сред които са Софийския университет, Нов български университет и Тракийски университет в Стара Загора. Теми на изданието са още Европейската година на наследството и Европейската столица на спорта. Вижте още новини от България! Участниците в нощта на учените се запознават с научни области от история до роботика, използването на големи масиви данни и на нови софтуерни услуги. Основната цел на програмата е да популяризира научната сфера сред деца, студенти и родители. Тази година Европейската нощ на учените поставя фокус и върху културното измерение, а голяма част от събития обединяват науката с изкуството. За първи път в програмата ще участва и школата \"Багатур\", която пресъздава древни традиции на траките и прабългарите. В Европейската нощ е предвидена прожекция на научно-образователни филми разказващи за големите имена е науката. Събитието се финансира по програмата на Европейската комисия за научни изследвания и иновации „Хоризонт 2020”.", "date": "2018.09.28", "title": "13 български града се включват в Европейската нощ на учените"}
{"url": "https://www.faktor.bg/bg/articles/zaev-bez-balgariya-nyamashe-da-stignem-do-tuk", "text": "С емоционална реч в Тетово македонският премиер Зоран Заев завърши кампанията си за предстоящия референдум, който трябва да утвърди новото име на Македония и да даде европейска насока на страната.В полунощ приключи кампанията за референдума за смяната на името на Македония. Македонският премиер и в края на кампанията си подчерта, че България е имала значителна роля през последните 15 месеца.  Благодарение на Договора за приятелство и добросъседство, който двете страни са подписали се е стигнало не само да подписването по-късно на договора с Гърция, но е даден ясен сигнал, благодарение на София, за европейската перспектива на Западните Балкани. Заев за пореден път повтори, че референдумът е исторически шанс и е важно всички да гласуват и да не се подават на интриги, идващи от вън. В същото време той отбеляза, че Македония има приятели в чужбина, което бе доказано през последните месеци с многобройните визити на високопоставени западни държавници в страната. \"Завършваме своята кампания „За европейска Македония“ в град Тетово, защото този град винаги е бил част от Европа и пример за мултиетническа Македония и богатството на различността\", заяви Заев. Той посочи, че Македония от векове е била мултиетническа и обединена и очаква така обединена в неделя да излезе да гласува на референдума за европейско бъдеще на страната. Премиерът избра населения предимно с албанци място, а именно град Тетово за заключителния митинг с призив “Излез ЗА Македония”. А в центъра на Скопие, пред парламента се събраха хора с призив за бойкот на вота. Сега в Македония има не един, а два дни за размисъл. Забранени са агитации, разрешена е единствено кампанията на Държавната изборна комисия с призив хората да гласуват. Припомняме, че македонските граждани трябва да отговорят на въпроса - “Подкрепяте ли членство в НАТО и ЕС с договора за промяна на името между Република Македония и Гърция”.", "date": "2018.09.28", "title": "Заев: Без България нямаше да стигнем до тук"}
{"url": "https://www.faktor.bg/bg/articles/ot-hotel-marinela-prodalzhavame-rabota", "text": "Запечатаха административно хотел „Маринела” на бизнесмена Ветко Арабаджиев. В петък сутринта в сградата не цареше обичайното оживление, но в същото време от хотела казват, че всички стаи са заети за дни напред.  От управата заявиха, че административната санкция е наложена заради друга фирма. При проверка от НАП не е бил представен документ за сертификация на софтуера за резервации в хотела. Според управата на „Маринела” всички необходими документи са били внесени към НАП на 17 септември и хотелът продължава да функционира. А запечатването от НАП може да бъде обжалвано.   По-рано спецсъдът запорира банкови сметки, имоти и дружествени дялове на Ветко и Маринела Арабаджиеви, по искане на Специализираната прокуратура. Семейството е обвинено в данъчни престъпления и пране на пари. Те бяха обявени за издирване чрез Интерпол.  За постоянно в ареста е техния син Вълчо Арабаджиев, както и двете счетоводителки Ромелия Кирилова и Елена Караянева. Те бяха задържани при акция в хотелите на Арабаджиеви и обвинени, че са част от престъпна група, занимавала се с укриване на данъци и пране на пари. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. Точната сума на запорираните средства ще бъде уточнена след представянето на офциални данни от всички банкови институции. Със съдебни заповеди са запорирани дялове на Маринела Арабаджиева в пет търговски дружества за общо 165 000 лева, както и дялове на Ветко Арабаджиев в две търговски дружества за 114 000 лева. Запор е наложен и над четири имота, собственост на Маринела Арабаджиева, намиращи се в Пловдив, София и с. Свежен. От прокуратурата уточняват, че в официалните регистри Ветко Арабаджиев не фигурира като собственик на недвижим имот, както и на моторно превозно средство. Като физическо лице Маринела Арабаджиева също не притежава автомобил.", "date": "2018.09.28", "title": "От хотел \"Маринела\": Продължаваме работа"}
{"url": "https://www.faktor.bg/bg/articles/ako-dnes-ima-kvorum-predstoyat-vazhni-zakonovi-promeni-i-otgovori-ot-ministri", "text": "Днес депутатите ще опитат да подновят работата си, след като вчера заседанието на парламента се провали заради липса на кворум. За да се проведе пленарното заседание са необходими минимум 121 народни представители. Очаква се днес, ако в парламента има кворум, депутатите да гласуват окончателно промените в Закона за лекарствените продукти в хуманната медицина. С тях се ограничава износът на лекарства, от които има недостиг на българския пазар.  Депутатите трябва да гледат и промени в закона за местното самоуправление. Те предвиждат създаване на звено в общината, което да отговаря за изпълнение на актовете на кмета и Общинския съвет по опазване на обществения ред, имуществото и организацията на движението по пътищата. В парламентарния контрол на питания ще отговарят двама министри. Здравният министър Кирил Ананиев ще даде информация за просрочени задължения на Националната здравноосигурителна каса към чужди държави и фондове.  Военният министър Красимир Каракачанов трябва да разясни процедурата за осигуряване летателната годност на самолети Су-25.", "date": "2018.09.28", "title": "Ако днес има кворум, военният министър трябва да разясни процедурата по осигуряване на летателната годност на Су-25"}
