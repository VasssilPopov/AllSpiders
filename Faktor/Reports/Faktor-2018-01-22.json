{"url": "http://www.faktor.bg/bg/articles/amerikanskiyat-senat-odobri-vremenniya-byudzhet", "text": "Американският Сенат одобри временния бюджет, който слага край на \"безпаричието\" и позволява на институциите в страната да работят отново, съобщиха световните информационни агенции. Гласуването приключи с 81 гласа \"за\" срещу 18 \"против\". Републиканците успяха да получат подкрепата, която им беше необходима. След преговори те си осигуриха липсващите им 60 гласа.  Временният бюджет ще действа до 8 февруари.  По-рано, американските сенатори постигнаха споразумение, което ще позволи на Конгреса на САЩ да приеме законопроект за възстановяването на краткосрочното финансиране на правителството и прекратяване на кризата с неработещата администрация, която продължи през последните три дни. Бюджетът ще отиде в Камарата на представителите (долната камара на Конгреса) преди да отиде на бюрото на американския президент Доналд Тръмп за подпис. Законопроектът ще удължи финансирането на правителството за следващите две седмици, което означава, че правителствените учреждения ще заработят отново, след като стотици хиляди правителствени служители се завърнат на работа.", "date": "2018.01.22", "title": "Американският Сенат одобри временния бюджет"}
{"url": "http://www.faktor.bg/bg/articles/novini/svyat/tsru-do-nyakolko-mesetsa-severna-koreya-shte-se-sdobie-s-vazmozhnosti-da-udari-sasht", "text": "Директорът на Централното разузнавателно управление на САЩ Майк Помпео обяви, че на Северна Корея са й нужни само няколко месеца от сдобиването със способности да нападне САЩ в интервю за американската телевизия CBS.  \"Никога няма да узнаем точния характер на това, което се случва. Никога няма да узнаем точния момент, в който ще продължат да взривяват друга ядрена бомба, ала основната опасност е това, че програмата за ядрени оръжия на Северна Корея продължава да се разширява, да напредва, да става по-силна, по-способна и надеждна\", изтъкна Помпео.", "date": "2018.01.22", "title": "ЦРУ: До няколко месеца Северна Корея ще се сдобие с възможности да удари САЩ"}
{"url": "http://www.faktor.bg/bg/articles/deputat-otkoga-bsp-znae-za-tozi-ogromen-problem-za-batsis", "text": "В студиото на „Още от деня“ на БНТ депутатите от Иван Иванов от БСП и Маноил Манев от ГЕРБ дискутираха бурно въпроса за разсекретения доклад на ДАНС за Акцизната информационна система (БАЦИС), като не постигнаха съгласие по темата и се обвиниха един другиго в лъжи. \"Факт е, че има издаден отказ от образуване на производство. Искам да задам един въпрос: \"Откога БСП знае за този \"огромен\" проблем? По времето на Орешарски имаше нулеви мерки\", обясни Маноил Манев.    \"Г-н Манев нещо греши. Тази система е поръчана през 2012 г., при първото управление на Бойко Борисов. По време на кабинета Орешарски току-що е била влязла в действие\", скочи Иван Иванов. \"Отново заблуждавате хората. Главният прокурор, шефът на ДАНС, зам.министъра  ви казаха, че не е така\", обясни Маноил Манев. Те засегнаха и темата за посещението на Ангела Меркел в България, което по думите на г-н Манев е знак за подкрепа към външната политика на кабинета на Бойко Борисов, а според г-н Иванов изрази надеждата, че Меркел е достатъчно искрена в желанието да подкрепи България за влизането в Шенген, тъй като по думите му Германия е основният „препъни-камък“ пред България.", "date": "2018.01.22", "title": "Депутат: Откога БСП знае за този \"огромен\" проблем за БАЦИС ?"}
{"url": "http://www.faktor.bg/bg/articles/novini/balgariya/koloni-ot-tovarni-avtomobili-na-granitsata-s-turtsiya", "text": "Опашката на Капитан Андреево е над 15 километра и е до Свиленград.  Струпването е по-голямо от обикновено и се дължи на засиления трафик. Изчакването отнема поне денонощие.  От другата страна на турската колоната е още по-дълга.  От Агенция Митници обясниха, че пунктът работи на пълни обороти. За последното денонощие на изход към Турция са преминали около 700 камиона, а на вход в България - около 1 000.", "date": "2018.01.22", "title": "Колони от товарни автомобили на границата с Турция"}
{"url": "http://www.faktor.bg/bg/articles/novini/balgariya/r-kolarova-iliyana-yotova-e-po-silen-politik-ot-rumen-radev", "text": "\"През годината президентът Румен Радев имаше стабилно присъствие. Но при противопоставянето с Народното събрание съдържателността на институцията обаче изчезна, тъй като гражданите търсят институцията, която да обединява нацията. При едно такова противопоставяне президентът винаги губи, тъй той няма достатъчно ресурс да надделее\", коментира пред БНТ социологът и съветник на президента Росен Плевнелиев Румяна Коларова.  \"Мисля, че Радев печели изключително много от своя вицепрезидент Илияна Йотова. Няколко пъти, когато направи груби политически гафове, тя го спаси. Смятам, че тя има личен ангажимент, от който не може да отстъпи\", посочи тя по повод приемането на Истанбулската конвенция. \"За първи път имаме вицепрезидент, който е по-силна политическа фигура от президента – със своя профил и опит\", смята Коларова.", "date": "2018.01.22", "title": "Р. Коларова: Илияна Йотова е по-силен политик от Румен Радев"}
{"url": "http://www.faktor.bg/bg/articles/novini/balgariya/votat-na-nedoverie-kam-kabineta-shte-sabere-maksimum-105-glasa", "text": "Дебатите по вота на недоверие към кабинета „Борисов 3” ще са утре. Той беше внесен от БСП и е на тема „Корупция”.  Очаква се вотът да бъде подкрепен само от депутатите на БСП и ДПС и да събере максимум 105 гласа от двете парламентарни групи. Против са ГЕРБ, Патриотите и „Воля”.  В края на миналата седмица обаче лидерът на една от партиите в управлението – Волен Сидеров, обяви, че не знае как ще гласува по темата, защото областният управител на София Илиян Тодоров е натоварен да отговаря за един от най- опасните язовири – „Бели Искър”, а само ремонтът на стената му би струвал 80 милиона лева.  Днес обаче стана ясно, че след разговор с премиера пари за язовира ще има.", "date": "2018.01.22", "title": "Вотът на недоверие към кабинета ще събере максимум 105 гласа"}
{"url": "http://www.faktor.bg/bg/articles/novini/svyat/snezhen-haos-v-evropa", "text": "Снежен хаос обхвана различни части на Европа. В Западна Сърбия села останаха затрупани от снега и без ток.  Тунелът под връх Монблан, който свързва Италия и Франция, беше затворен. Швейцария и Австрия обявиха най-високата степен за опасност от лавини в Алпите.  Камери за видеонабюдение запечатват драматичните кадри от падане на лавина високо в планината. „Най-високата степен за опасност от лавини се обявява на всеки 3-4 години, но за малки райони. За големи части, както днес, се случва през 20 години”, обясни Кристин Пиелмайер от Института за изследване на лавините.  Очаква се опасността да намалее най-рано утре следобед. В съседна Франция се готвят за наводнения след проливния дъжд от последните няколко дни.  Опасно е времето и в цяла България. Бурен вятър, сняг и виелици усложняват пътната обстановка.  За днес в Северозападна и Североизточна България беше обявен оранжев код за вятър.", "date": "2018.01.22", "title": "Снежен хаос в Европа"}
{"url": "http://www.faktor.bg/bg/articles/garnevski-bsp-se-opitva-da-destabilizira-obshtestvoto-s-falshivi-novini", "text": "Опитът от страна на БСП да бъде дестабилизирана държавата точно в момента, когато тече европредседателството, когато страната ни е много стабилна както във вътрешно, така и във външнополитически план, въобще не е в интерес на България. Това подчерта народният представител от ГЕРБ Спас Гърневски. Според него опозицията от 10 месеца се опитва да се домогне до властта през задния вход, като атакува по всякакъв начин управляващите. \"БСП се опитва да дестабилизира обществото с фалшиви новини и хиляди други изнесени неща, които се случиха от началото на кабинета \"Борисов 3\". Те осветляват проблеми, които са ползвали през дългите години, когато са доминирали в управлението\", уточни Гърневски в студиото на \"Денят ON AIR\". По думите му темата \"корупция\" трябва да бъде изговорена напълно веднъж завинаги. \"Тези тема не е нито от 9 месеца, нито от 9 години. Корупцията в България започва доста отдавна - още от времето, когато БСП идва на власт без демократични избори\", отбеляза той пред Bulgaria ON AIR. Той е на мнение, че приватизацията е била нужна, но не е трябвало да бъде правена по този корупционен начин. \"За ГЕРБ от началото на 2009 г. гласуват около 80% от хората в България. Обществото видя, че по време на мандатите на партията нещата се променят към добро. Никой не иска БСП в управлението. Суверенът си казва думата\", категоричен е депутатът от ГЕРБ.", "date": "2018.01.22", "title": "Спас Гърневски: БСП се опитва да дестабилизира обществото с фалшиви новини"}
{"url": "http://www.faktor.bg/bg/articles/finansova-paraliza-na-sasht-priklyuchva-demokrati-i-republikantsi-s-vremenno-sporazumenie", "text": "Тридневната финансова парализа на федералните агенции в Съединените щати е към края си, предаде Ройтерс, цитирана от БСП.  „След няколко дискусии, предложения и контрапредложения стигнахме до споразумение“, обяви лидерът на сенаторите демократи Чък Шумър и уточни, че демократите ще подкрепят временно удължаване - до 8 февруари, на бюджетните преводи към правителството.  Лидерът на републиканското мнозинство Мич Макконъл се е ангажирал дотогава да бъде намерено решение по искането на демократите президентът Доналд Тръмп да се откаже да депортира близо 700 000 нелегални имигранти, влезли в страната, когато са били деца.", "date": "2018.01.22", "title": "Финансова парализа на САЩ приключва,  демократи и републиканци постигнаха временно споразумение"}
{"url": "http://www.faktor.bg/bg/articles/novini/balgariya/ivan-kostov-balgariya-mozhe-da-ostane-v-dalechna-periferiya-ako-ne-vlezem-barzo-v-evrozonata", "text": "Силно подкрепям идеята на правителството да кандидатства за еврозоната, моментът е добре подбран. Бих могъл да помогна на българските политици в споровете с европейските комисари за това изпълнява ли България изискванията да влезе във валутния механизъм, заяви бившият министър председател на страната (1997-2001 г.) Иван Костов пред Bulgaria ON AIR. Бившият лидер на СДС подчерта, че пред обществото има ясна визия - задълбочена европейска и евроатлантическа интеграция. Костов открои развитието на отбранителните способности на България, изтъквайки последните решения от КСНС при президента, влизането в Шенген и в еврозоната.  \"Ако тя не бъде постигната България може да остане в далечна периферия на втора, трета скорост и т.н.\", предупреди Иван Костов, визирайки плановете за влизане на България в еврозоната в максимално кратък срок. \"Добре би било политическите партии да вземат отношение към тези цели, за да стане сериозен дебат, който да обясни на хората с какво ще сполучат те\", посочи гостът в предаването \"Денят ON AIR\" и добави, че зачестилите протести у нас са свързани с конкретни интереси. Според Костов пазарът на труда в България е в по-добра кондиция от този във Франция. Кога изникна критерият \"неравенство\", възмутено попита той и отбеляза, че с допълнителните евроизисквания целта е политически да бъде спряна страна, която изпълнява формалните изисквания, за да влезе във валутния механизъм. Една от знаковите фигури на Прехода в България коментира и широко обсъжданата тема за ревизия на приватизацията. Костов отговори на въпроса дали тя може да бъде считана за престъпна. \"Отговорих на обвиненията, след като изчаках много дълъг период да приключат всички повдигнати дела. Няма нито една присъда по време на сключване на приватизационните сделки\", започна той. \"Приносът на държавата в периода 1997 - 2001 г.  е приватизирането на практически фалирали предприятия. Приватизация вместо ликвидация. От 90 предприятия впоследствие две не успяха да стъпят на краката си. Не се допусна лавионообразно нарастване на безработицата и бюджетния дефицит\", обясни Костов. Той подчерта, че пасивите на държавните предприятия тогава са били много повече от активите им, а държавата е била изправена пред неплатежоспособност, но се е опитвала да помага на закъсалите предприятия.  \"Страната е без достъп до валутни кредити и паричната ѝ система се срива. Левът се обезценява около 24 пъти и то в кратък период\", каза още Костов и настоя, че всички сделки са правени с международни консултантски фирми и ЕС, а законите са спазени. \"Комуникацията към хората може би можеше да бъде по-добра\", отбеляза политикът.  Запитан за състоянието на България днес гостът в студиото на Кузман Илиев призна, че е притеснен от това, че \"в сърцевината на българския дебат е вкарано негативното отношение към предприемачеството\".  \"България става несигурна страна за инвестиции - отрова, която прониква в дълбочинната тъкан на българското общество. Такова общество не може да върви бързо напред\", заяви Иван Костов.", "date": "2018.01.22", "title": "Иван Костов: България може да остане в далечна периферия, ако не влезем бързо в еврозоната"}
{"url": "http://www.faktor.bg/bg/articles/katastrofa-mezhdu-mikrobus-i-tramvay-v-sofiya-prati-petima-v-bolnitsa", "text": "Към 7:30 часа микробус и трамвай са се ударили на кръстовището на столичните булеварди \"Никола Петков\" и \"Цар Борис Трети\", съобщиха от МВР.  Седем души са пострадали, потвърдиха за БНТ от полицията. Двама от пострадалите са мъже на 40 г. и 49 г. те са откарани във ВМА за преглед, съобщиха от пресцентъра на лечебното заведение.  Трафикът в района на кръстовището временно беше затруднено и се регулираше от патрул. По-късно от Столична община съобщиха, че движението на трамвайте е възстановено.", "date": "2018.01.22", "title": "Катастрофа между микробус и трамвай в София - има ранени"}
{"url": "http://www.faktor.bg/bg/articles/ikonomika/biznes/ilian-todorov-upravlenieto-na-yazovir-beli-iskar-e-na-mrrb-tova-ne-e-moya-otgovornost", "text": "Управлението на язовир „Бели Искър“ е на МРРБ, а не на областната управа. Това обяви в студиото на Нова ТВ областният управител на Софийска област Илиан Тодоров. В началото на 2017 г. е издаден акт за публична държавна собственост и минава под управлението на МРРБ. Но досега министерството не е направило необходимия ремонт на тази стена, уточни той, като изтъкна, че с 15 000 лева, с които разполага, това няма как да се случи.  Цялата тази сага беше единствено и само защото смятаме, че трябва да опазим имуществото, здравето и живота на хората. Имаше лоша комуникация между областна администрация и МРРБ, защото се опитваха с едни хитрости министър Нанков да ми прехвърли отговорностите за язовир „Бели Искър“. Три месеца бях подложен на тормоз, а това беше бягане на отговорност от страна на Калина Крумова. Това беше прехвърляне на топката. Но снощи ми се обади премиерът Борисови и ми обеща, че ще се осигури съответното финансиране, за да се направи ремонт на тази рискова стена.  На въпрос дали след като вече е намерено решение на този казус, как ще гласува Атака на вота, Тодоров обясни лаконично: Попитайте г-н Сидеров как ще се гласува на вота. Аз смятам, че ще постигнем решение в интерес на българските граждани. А дали и има тема, която може да разклати кабинета, като Истансбулската конвенция - това е нещо вредно, според мен и е добре ГЕРБ да размислят и да я оттеглят. Но не съм аз човекът, който ще определи как ще гласуват депутатите от „Атака“, посочи още Тодоров.", "date": "2018.01.22", "title": "Илиан Тодоров: Управлението на язовир „Бели Искър“ е на МРРБ, това не е моя отговорност"}
{"url": "http://www.faktor.bg/bg/articles/irlandskiyat-premier-i-hilyadi-izpratiha-vokalistkata-na-krenberis", "text": "Хиляди хора се стекоха в ирландския град Лимерик, за да се простят с вокалистката на \"Кренберис\" Долорес О'Риърдън. Поклонението в църквата в родния град на изпълнителката е част от редица церемонии, преди Долорес О'Риърдън да бъде погребана в тесен семеен кръг. Ковчегът с тялото на певицата беше придружаван от майка ѝ, петимата ю братя и сестра ѝ. Кадри показаха хората, които се редят на опашка, за да влязат в църквата, въпреки лошото време и дъжда. Самото погребение ще се състои утре. Премиерът Лео Варадкар беше сред първите, които отдадоха почит към О'Риърдън. Той я нарече \"гласът на едно поколение\". 46-годишната певица издъхна внезапно в хотелска стая в Лондон преди седмица. Така и не бяха оповестени причините за кончината ѝ, но според полицията „няма подозрителни обстоятелства около смъртта ѝ\".", "date": "2018.01.22", "title": "Ирландският премиер и хиляди се простиха с вокалистката на \"Кренберис\""}
{"url": "http://www.faktor.bg/bg/articles/sport/-kerala-se-otkazva-ot-berbatov", "text": "Ръководството на \"Керала Бластърс\" обмисля да освободи Димитър Бербатов, съобщава \"Sportskeeda\". Според местното издание от управата на клуба са насрочили за по-късно през седмицата среща с бившия играч на \"Манчестър Юнайтед\", за да решат въпроса за бъдещето му в отбора. \"Керала\" започна сезона с големи очаквания, като в състава, освен Бербатов, бяха привлечени друг бивш футболист на \"червените дяволи\" Уес Браун, както и най-добрия реализатор в индийската Суперлига Иън Хюм, а за старши треньор бе назначен бившият асистент на Сър Алекс Фъргюсън в \"Манчестър Юнайтед\" Рене Мюленстийн. След слабо начало на кампанията Мюленстийн беше заменен с Дейвид Джеймс, но само с три победи в 12 мача \"Керала\" заема седмото място от десет отбора в лигата. Бербатов, който в момента е контузен, пък взе участие в едва шест срещи заради различни травми, в които не оправда високите очаквания, които имаше към него. \"Керала\" обмисля да прекрати договора на българина, за да може да привлече на негово място друга чуждестранна звезда през януарския трансферен прозорец.", "date": "2018.01.22", "title": "\"Керала\" се отказва от Бербатов"}
{"url": "http://www.faktor.bg/bg/articles/grigor-dimitrov-poluchi-pohvali-ot-nay-izvestnite-sportni-zhurnalisti", "text": "Победата на Григор Димитров над Ник Кириос в осминафиналите на \"Аустрелиън Оупън\" отприщи огромна вълна от коментари в социалните мрежи от страна на специалистите. Един от първите, които поздрави българския тенисист, бе съперникът на Гришо. Кириос написа: \"Тежка битка срещу моя добър приятел Григор Димитров. Не успях да спечеля срещата, дадох всичко от себе си, но явно не беше достатъчно. Благодаря ви за подкрепата!\" Спортният журналист Саша Озмо похвали двамата след срещата, споделяйки, че се е получил много стойностен мач. Специалистът дори каза, че този сблъсък е достоен за полуфинал. Джим Уилсън от 7 Sports също не скри възхищението си от епичния мач, който направиха двамата тенисисти. \"Факторът Wow е налице! Невероятна игра, поздравления за Григор.\" Малко по-късно той отново изрази мнение, свързано с Димитров: \"Аз бях един от най-големите му критици, но определено съм впечатлен. Много дълъг път има още до трофея, но ще видим до какъв етап ще достигне. Поздравления отново, Григор!\" Разбиращите от тенис продължиха да отправят суперлативите си към българския играч, като журналистът на \"LBC\" - Андрю Касъл, подчерта, че световният номер 3 е под пара и трудно може да бъде спрян.", "date": "2018.01.22", "title": "Гришо със суперлативи от най-известните спортни журналисти"}
{"url": "http://www.faktor.bg/bg/articles/moskovski", "text": "До месец се очаква да приключат анализите на Световната банка и Европейската банка за възстановяване и развитие за концесията на летище София. Това съобщи в студиото на БНТ министърът на транспорта. По думите му след края на анализите процедурата за концесията на столичния аеропорт ще бъде рестартирана.  Московски засегна и горещата тема с железниците, които имат натрупани сериозни задължения.  До края на годината се очаква да бъдат погасени голяма част от дълговете на БДЖ. Говоря в голямата си част. Иначе такова дружество няма как да няма задължения. Но в по-голямата си част просрочените задължения на дружеството да успеем да ги заплатим. Паралелно с това да стартираме и процедурата за доставка на нов подвижен състав, посочи министърът.  Московски обясни, че предварителните прочувания, които са направени с колеги от три университета са показали едно ниво на подвижен състав, което трябва да бъде закупено, като първа стъпка. И те са разпределени съответно - регионални, интерситита, крайградски влакове.", "date": "2018.01.22", "title": "Московски: Рестартираме концесията за летище София след анализите на банките"}
{"url": "http://www.faktor.bg/bg/articles/1-ot-nay-bogatite-hora-darzhat-82-ot-tsyaloto-bogatstvo-v-sveta", "text": "1% от най-богатите хора в света са генерирали 82% от световното богатство за последната година, за разлика от най-бедната половина от населението на земята, което не е получило нищо. Това показва ново изследване на благотворителната организация \"Оксфам\", съобщава АФП, цитирани от news.bg.  Изследването е публикувано преди световният елит да се събере на ежегодния Световен икономически форум в Давос. Тази година фокусът на форума е как да се създаде \"споделено бъдеще в един несигурен свят\". В новото изследване на благотворителната организация се разкрива, че шест пъти по-бързо милиардерите по света са си увеличи състоянието в сравнение с обикновените работници от 2010 г. Също така става ясно, че между март 2016 и март 2017 г. на всеки два дни се е появявал по един нов милиардер.  \"Оксфам\" използва откритията, за да обрисува световната икономика, в която богатите продължават да трупат още повече пари, докато стотици милиони хора \"се борят да оцелеят\".  Ръстът на милиардерите не е признак на процъфтяваща икономика, а симптом на провалена икономическа система, акцентира в съобщение изпълнителният директор на \"Оксфам\" Уини Биянима.  От организацията също подчертават, че жените продължават да печелят по-малко от мъжете, често са най-ниско заплатените и по-трудно си намират работа. Девет от десетима милиардери са мъже, допълва се още в изследването, озаглавено \"Възнаграждаваща работа, а не богатство\".  Използвани са данни на Credit Suisse за изготвянето на доклада. От \"Оксфам\" призовават правителствата да ограничат съвкупните доходи на акционерите и мениджърите, да намалят разликата в заплатите при половете, да се борят с укриването на данъци и да се увеличат разходите за здравеопазване и образование.", "date": "2018.01.22", "title": "1% от най-богатите хора държат 82% от цялото богатство в света"}
{"url": "http://www.faktor.bg/bg/articles/balgariya-e-sred-slabatsite-v-es-po-dyal-na-neobsluzhvanite-krediti", "text": "България се оказа сред лидерите в Европейския съюз по дял на необслужваните кредити. Страната е на пето място в ЕС, като към юни миналата година лошите кредити са 12.1% от всички отпуснати заеми и аванси, което е три пъти повече от средното ниво за ЕС, което е 4.6%. Това показва работен доклад на Европейската комисия, посочва \"Сега\". България е на пето място в ЕС по този показател. Номер едно по лоши кредити е Гърция с 46.9%. Следват Кипър с 33.4%, Португалия с 15.5% и Италия с 12.2%. При необслужваните заеми в частния сектор България е трета с 19.2%, като изостава само от Гърция и Кипър. От доклада се разбира, че през последните години все пак има подобрение, като се отбелязва, че след финансовата криза и фалита на КТБ делът на лошите кредити достигал 20%. Преди кризата необслужваните заеми са били двойно по-малко. Намаление има във всички видове кредити. При фирмените заеми делът на необслужваните е паднал до 14.2%, а при ипотечните - до 7.4%. През последните две години Европейската комисия няколко пъти критикува България за проблема с необслужваните кредити, което принуди банките да предприемат спешни мерки за изчистване на голяма част от лошите си портфейли. По данни на Асоциацията на банките в България към септември миналата година необслужваните заеми вече са се свили до 11.7%. Във финансова изражение това представлява 6.7 млрд. лв. Преди дни БНБ предупреди банките да внимават с отпускането на жилищни кредити, тъй като ръстът на цените на недвижимите имоти крие рискове.", "date": "2018.01.22", "title": "България е сред \"отличниците\" в ЕС по дял на необслужваните кредити"}
{"url": "http://www.faktor.bg/bg/articles/ikonomika/biznesat-prognozira-poskapvane-na-toka-s-mezhdu-15-i-30", "text": "Скок в цената на тока между 15 и 30 на сто за домакинствата предвижда бизнесът, ако цената на електричеството, която те купуват на свободния пазар, продължава да расте. Работодателските организации, които държат 82% от работните места в страната, подозират наличие на картел при определяне на цените на свободния пазар между производители и търговци на ток, което водело до „спекулативно повишение на цената на свободния пазар с между 30 и 60%”.   Ако обаче Енергийният регулатор вземе тази по думите им „изкуствено завишена цена”, за референтна стойност ще има основание да се повиши цената на тока за бита на регулирания пазар с до 30%. Въпреки крачката назад, която направиха синдикатити, работодателските организации не са се отказали от намеренията си за протест, само че вместо в края на януари, както беше планирано, това ще се случи в първите дни на февруари. В близките дни бизнесът ще внесе сигнал в Комисията за защита на конкуренцията, която да установи има ли нерегламентирано договаряне между производителите на ток и търговците на електроенергия.", "date": "2018.01.22", "title": "Бизнесът прогнозира поскъпване на тока между 15 и 30%"}
{"url": "http://www.faktor.bg/bg/articles/angelkova-obyavi-kraya-na-ambulantnata-targoviya-v-slanchev-bryag", "text": "Търговията по тротоарите в курортен комплекс \"Слънчев бряг\" ще бъде преустановена още през този летен сезон, каза днес министърът на туризма Николина Ангелкова, цитирана от агенция \"Фокус\". Новината дойде по време на представянето на проекта за визия на преместваеми обекти и схемата за поставянето им в курорта. \"Ще бъдат забранени изцяло щендерите. Контролът ще бъде изключително завишен\", каза министърът на туризма. Министерството на туризма вече е подписало договор с МВР за съдействие при проверките. Ангелкова пое ангажимент между павилиончетата да има място, така че да не се скрива гледката към плажа. Тя се закани, че няма да позволи да се върне старото положение в Слънчев бряг, но с нови обекти.", "date": "2018.01.22", "title": "Ангелкова обяви края на амбулантната търговия в Слънчев бряг"}
{"url": "http://www.faktor.bg/bg/articles/zadarzhaha-izdirvani-za-vzriva-na-bankomat-v-sapareva-banya", "text": "Двама души са били арестувани тази нощ в Перник по подозрение, че са участвали във взривяването на банкомат в Сапарева баня преди около 2 месеца. Това съобщи пред БНТ говорителят на ОД на МВР - Перник Венцислав Алексов. Двамата мъже са задържани след преследване с полицията. Няма пострадали полицаи. Мъжете успяха да избягат през ноември по време на зрелищна полицейска акция в района на пернишкото село Боснек, заради взривения в Сапарева баня банкомат.", "date": "2018.01.22", "title": "След гонка с полицията задържаха издирвани за взрива на банкомат в Сапарева баня"}
{"url": "http://www.faktor.bg/bg/articles/zhena-zagina-pri-pozhar-saprugat-y-e-s-opasnost-za-zhivota", "text": "Жена е загинала след възникване на пожар в Търговище, съпругът й е с опасност за живота. Огънят е възникнал в семейното им жилище в събота, съобщават от Областната дирекция на МВР. Медиците от МБАЛ в Търговище се борят на живота на 73-годишния мъж.  Пожарът е възникнал в следобедните часове на почивния ден. Вероятната причина за възникване на инцидента е неправилно боравене с електрическа готварска печка. Жената (на 68 години) е открита мъртва в стаята с готварската печка. До уреда имало фотьойл, който се е подпалил. Предполага се, че жената е починала от задушаване. Мъжът е намерен в безпомощно състояние в съседна стая. И по двете тела няма следи от насилие и изгаряния, допълниха за БТА от полицията. Случаят се разследва в досъдебно производство.", "date": "2018.01.22", "title": "Жена загина заради готварска печка, съпругът й е с опасност за живота"}
{"url": "http://www.faktor.bg/bg/articles/boyko-borisov-posreshtna-cheshkiya-premier", "text": "Министър-председателите на България и на Чехия Бойко Борисов и Андрей Бабиш проведоха работна среща днес, на 22 януари, понеделник, в Министерския съвет. Те са разговаряли за задълбочаването на икономическото сътрудничество и увеличаването на стокообмена между двете страни. Двамата са обсъдили и приоритетите на Българското председателство на Съвета на ЕС. Андрей Бабиш е премиер в оставка, но продължава да изпълнява правомощията си до сформирането на нов кабинет.   На 16 януари воденото от Бабиш правителство на малцинството не получи вот на доверие от парламента. Правителството му обаче остава на власт до съставянето на ново, което според международни наблюдатели, може да отнеме месеци.", "date": "2018.01.22", "title": "Бойко Борисов посрещна чешкия премиер"}
{"url": "http://www.faktor.bg/bg/articles/sv-sinod-izleze-sas-stanovishte-po-istanbulskata-konventsiya", "text": "Св. Синод на Българската православна църква току-що излезе със становище, в което призовава парламента да отхвърли Истанбулската конвенция. \"Призоваваме Народното събрание да не ратифицира Истанбулската конвенция, в която се въвеждат понятия, противоречащи на нашата православна вяра, национални традиции и правна система\", се казва в него.", "date": "2018.01.22", "title": "Светият Синод с призив към депутатите да не ратифицират Истанбулската конвенция"}
{"url": "http://www.faktor.bg/bg/articles/novini/svyat/prokuraturata-na-ispaniya-otnovo-poiska-arest-na-puchdemon", "text": "Прокуратурата на Испания поиска подновяването на европейската заповед за арест на Карлес Пучдемон, предаде AFP, като се позовава на източник от съдебните кръгове в Мадрид, съобщи \"Фокус\". Беглецът и бивш каталунски лидер Карлес Пучдемон пристигна в Копенхаген. По-рано той беше предупреден от Мадрид, че ще разпространи отново заповед за ареста му, ако напусне пределите на Белгия, където живее в изгнание след едностранното обявяване на независимост Каталуния и разпускането на регионалния парламент в Барселона. Датската телевизия TV2 публикува снимки на интернет страницата си, на които Карлес Пучдемон е обграден от репортери на летището в Копенхаген. По-късно в понеделник той ще изнесе реч в университет в датската столица.", "date": "2018.01.22", "title": "Прокуратурата на Испания отново поиска арест на Пучдемон"}
{"url": "http://www.faktor.bg/bg/articles/iliyana-yotova-1", "text": "Начинът, по който функционира Европа не удовлетворява гражданите ѝ. Тази позиция изрази вицепрезидентът Илияна Йотова по време на срещата на КОСАК днес. “Трябва да сме наясно, че българското председателство е в края на един много важен мандат на европейските институции. Още повече - от успеха на българското председателство ще зависи и успеха на останалите европейски държави и на ЕС като цяло. Българското председателство влиза в тези месеци със своите сигурни и активни позиции, а не просто водени от инерцията и дневния ред на Европа”, заяви Йотова. “Преди около година отбелязахме 60 години от създаването на съюза. Докато лидерите на стария континент подписваха декларацията, навън имаше много граждани “за” и “против” европейския проект. Преживяваме, ако не един от най-трудните, то поне един от най-колебливите периоди на нашето европейско семейство. И трябва да си кажем днес честно, че начинът, по който функционира Европа не удовлетворява нейните граждани. Говорим си на високи нива и конференции, а все още не можем да увлечем гражданите, за да спорим и търсим решения как да развиваме Европа”, посочи тя. Според нея в последно време няколко проекта са “раздвижили въздуха”, а именно предложението за Бялата книга на Европа, визията на френския президент Еманюел Макрон за това каква Европа ни е необходима и речта на Жан- Клод Юнкер за състоянието на ЕС. “В тези изказвания имаше много идеи, но дискусия не се състоя. Дали вече равнодушието е наша диагноза. Ето това е най-важният концептуален въпрос, на който си дължим отговор. Дълъг е списъкът на причините за днешната ситуация. Европа се раздели. Вместо работещи решения, сякаш повече строим и изграждаме огради. Огради не само срещу новопристигащите, но и едни срещу други. Само допреди 10 г. бе немислимо една държава да заплаши, че ще напусне ЕС, заради липсата на солидарност. А днес има производства и срещу две държави от нашето европейско семейство за нарушение на върховенството на закона. Имаме два пътя - теоритичната конструкция за ЕС, която ще запълваме след това с конкретни политики или конкретни политики, които на практика изграждат модела на Европа. Лично аз съм за втория вариант”, каза още българският вицепрезидент.", "date": "2018.01.22", "title": "Йотова: Начинът, по който функционира Европа не удовлетворява нейните граждани"}
{"url": "http://www.faktor.bg/bg/articles/tsvetanov-tryabva-da-otpadnat-vsichki-vnusheniya-i-manipulatsii-otnosno-batsis", "text": "Искам да благодаря на всички, които спомогнаха на разсекретяването на доклада за Българската акцизна централизирана информационна система (БАЦИС). Искам да благодаря специално и на главния прокурор Сотир Цацаров. Днес провеждаме съвместно заседание с Комисията по бюджет и финанси, на което ще изслушаме министъра на финансите Владислав Горанов и на директора на Агенция \"Митници\" Георги Костов относно информация от ДАНС и прокуратурата за БАЦИС.  Това каза председателят на парламентарната комисия по вътрешна сигурност и обществен ред Цветан Цветанов от ГЕРБ, цитиран от novini.bg. \"Днес ще имаме един прозрачен дебат. Ще има възможност българските институции да дадат своето мнение. Обществото ще може да се запознае с всички гледни точки по тази тема, която дори влезе в мотивите за вот на недоверие. Трябва да отпаднат всички предположения, внушения и манипулации по темата\", каза още председателят на парламентарната група на ГЕРБ.", "date": "2018.01.22", "title": "Цветанов: Трябва да отпаднат всички внушения и манипулации относно БАЦИС"}
{"url": "http://www.faktor.bg/bg/articles/goranov-kategorichen-nyama-nikakvi-danni-za-manipulatsii-na-batsis", "text": "През 2009 година започна реализирането на наредбата за изграждането на БАЦИС. Тази наредба беше приета окончателно през 2010 година - 3 години след нашето членство в ЕС. Това каза министърът на финансите Владислав Горанов по време на изслушването му от депутатите от комисиите по бюджет и финанси и вътрешна сигурност и обществен ред. Изслушването е относно информация от ДАНС и прокуратурата за Българската акцизна централизирана информационна система (БАЦИС).  \"През 2012 година беше завършено заданието за обществена поръчка за изграждането на БАЦИС. От 1 април 2013 започна пълноценното функциониране на системата. В системата бяха извърешени многократни инвестиции и подобрения. БАЦИС е уникална система\", добави той.  \"През 2015 година се получиха жалби, че системата е манипулирана. През 2016 година възниква проблем, който е идентифициран от Агенция \"Митници\". В резултат на всичко през юли 2016 в МФ и при министър-председателя постъпва доклад, в който има 9 точки посочващи евентуални рискове за пробив в работата на БАЦИС. Тук искам категорично да заявя, че твърденията, че от 2016 година не е свършено нищо по този доклад са неверни и некоретни. Работа е предпроета веднага. Това ще потвърдят и колегите от Агенция \"Митници\". Всички посочени нередности са изчистени. Работило се е и през 2017 година. Направени са необходимите инвестиции и подобрения. Категорично не е имало манипулации на системата. Прокуратурата е отказала да образува досъдебно производство по темата. Ако е имало някакви съмнения за манипулации, главният прокурор веднага щеше да предприеме мерки. Аз приемам неверните твърдения през последните дни като политически атаки, с цел да се нагнети поличтическо напрежение с оглед предстоящия вот на недоверие\", категоричен беше Горанов.  \"Моето категорично мнение е, че няма никакви манипуалции на системата БАЦИС. Ние сме доволни от нейната работа. Ако някой има други данни, да ги предаде на правоохранителните органи, за да може те да си свършат работата. Пак ще повторя, че няма абсолютно никакви данни за манипулации на системата. Не е вярно, че от 2016 година не са извършени подбрения в системата. Сами виждате, че приходите от акцизи в хазната се увеличават. Всичко това показва, че системата работи\", завърши Горанов.", "date": "2018.01.22", "title": "Горанов категоричен: Няма никакви данни за манипулации в системата на \"Митниците\""}
{"url": "http://www.faktor.bg/bg/articles/ek-nyama-obektivni-prichini-balgariya-i-rumaniya-da-ne-sa-v-shengen", "text": "Няма обективни причини България и Румъния да не бъдат част от Шенгенското пространство, заяви в интервю за БНР говорителят на Европейската комисия Маргаритис Схинас. Той подчерта, че по време на своето Eвропредседателство България трябва да разсее съмненията сред някои държави от Европейския съюз за приемането ѝ в Шенген. Обзалагам се като човек, който познава региона, че много скоро, когато България и Румъния станат част от Шенген, цялото това пространство от река Дунав до Бяло море и от Черно море до Халкидическия полуостров, ще бъде едно пространство, една територия. Това ще бъде Бенелюкс на Балканите, заяви Схинас, който е грък и продължи: Тогава ще видите до какво ще доведе това по отношение на взаимната зависимост, на валутната обмяна и на икономическата активност. Това е само началото, категоричен бе говорителят на ЕК.  По повод кандидатурата на България за еврозоната и готовността на страната ни за членство в еврогрупата Схинас коментира, че няма начин да бъде направен политически жест. Членството в еврозоната е територия, която е много добре нормативно очертана, има много специфични критерии за това. Прави се задълбочен преглед от страна не само на ЕК, но и от Европейската централна банка. Това е процес, който е много задълбочен и детайлен и няма място за политика. В миналото както Гърция, така и други страни успяха да минат през вратичките на системата, защото Eвропейската статистическа система не беше в състояние да се увери сама в данните за държавите членки, а по-скоро беше нещо като нотариус - пишеше числата, които държавите ѝ даваха. Сега има нови правила за водене на статистика. Няма да е истина, ако някой каже, че това е начин да бъде направен политически подарък на страна кандидатка за еврото. Първата истина е, че България ще бъде оценявана по правилата. Втората е, че икономическото представяне на България е изненадващо добро. Тези, които твърдят, че България би била риск, не са запознати с това какво постига българската икономика от гледна точка на инфлацията и дълга, посочи още Маргаритис Схинас.", "date": "2018.01.22", "title": "ЕК: Няма обективни причини България и Румъния да не са в Шенген"}
{"url": "http://www.faktor.bg/bg/articles/nepravitelstveni-organizatsii-iskat-sreshta-s-borisov-za-bansko", "text": "15 неправителствени организации изпратиха отворено писмо до министър-председателя на Република България Бойко Борисов с искане за незабавна среща, предаде 24часа.  В него се казва: Уважаеми г-н Борисов, Ние сме представители на неправителствени организации, чиито над 6000 симпатизанти на шествие в София подкрепиха решението на МС от 28.12.2017 година. Като организации на големи регионални и бизнес групи очакваме да бъдем включени в диалога с правителството по теми, които пряко засягат нашите региони и бъдещото им икономическо развитие. До този момент обаче, оставаме с впечатлението, че нашата гледна точка се пренебрегва, а представители на изпълнителната власт се договарят с други НПО, които не са реално загрижени за равновесието между икономически растеж и природа и които са по-скоро политически субекти. Научаваме, че в последните дни е имало активни, необявени публично контакти на високопоставени членове на Вашата администрация с неправителствени организации, афиширащи се като зелени. Били са обсъждани идеи за налагане на нови, допълнителни рестрикции за развитието на зимния туризъм в България и в частност - на туристическа и ски зона „Банско“. За никого вече не е тайна, че през последните години неправителственият сектор, гражданското общество и екологичната сфера бяха монополизирани от тесен кръг организации с политически и партийни амбиции, а изпълнителната власт води диалог приоритетно, а понякога единствено с тях. Намираме тази комуникация само с няколко организации за непрозрачна и будеща съмнения за нерегламентирани връзки на високопоставени чиновници в Министерски съвет. В последните месеци браншови, работодателски организации и съюзи от всички области алармират за засиления и все по-агресивен екологичен рекет. Той ще се отрази пагубно на българската икономика и ще доведе до тежки, негативни последици. Пример за това е резкият спад на чуждестранни инвестиции в последните месеци и блокирането на цели сектори от икономиката, включително изграждането на инфраструктурни обекти от национално и общинско значение. Проблемът е налице и затова сме убедени, че е необходимо да чуете и нашата гледна точка. Настояваме за лична среща с Вас в близките дни, защото единствено при равнопоставен, открит и честен диалог, може да се вземат верни и балансирани решения. Регионите и бизнесът имат огромна нужда от решения, които да дадат възможност за нов, по-голям икономически ръст и увеличение на доходите на хората от цялата страна, включително и от изостаналите планински региони. София С уважение: 1.Сдружение „Бъдеще за община Банско“ 2.Български ловно-рибарски съюз. 3.Българска асоциация на пострадалите при катастрофи 4.НГК „Природата за хората и регионите“ 5.Федерация на потребителите в България 6.ПК „Екогласност“ 7.Сдружение „Клъстър зелен транспорт“ 8.Българска асоциация за селски и екологичен туризъм 9.Сдружение „Клъстер уелнес БГ“ 10.Екологично сдружение „Марица 2004“ 11.Съюз „Интелигентна България“ 12.Балкански център за устойчивост и екоинженеринг 13.Сдружение „Зелена Кресна“. 14.Сдружение „Бъдеще за човека и природата в Кресненското дефиле“. 15.Българска асоциация на експертите и консултантите", "date": "2018.01.22", "title": "Неправителствени организации искат среща с Борисов за Банско"}
{"url": "http://www.faktor.bg/bg/articles/tsentar-levada-vnesheniyata-za-chuzhdiyat-vrag-vdiga-reytinga-na-putin", "text": "През управлението на Владимир Путин е нараснал в пъти броят на хората в Русия, според които страната им е обкръжена от врагове, посочва Алексей Левинсон от социологическия център \"Левада\" пред \"Ведомости\". \"Убеждението, че има външна заплаха, поддържа рейтинга на държавния глава\", смята Левинсон. В края на 90-те, когато Путин още не бе президент, една трета от жителите на страната не можеха да посочат кой трябва да бъде смятан за враг на Русия. Днес едва 6 на сто от гражданите срещат трудности с отговора, предава БТА. Естествено САЩ заемаха първо място сред враговете и през 1999 г. по традиция от Съветския съюз. Малцина обаче виждаха тогава враждебната им същност - само 22 на сто. \"После се заредиха години на путински президентства, телевизията у нас напредна в майсторлъка да изобличава врага и сега хората в Русия, които виждат враждебността на Щатите, са тройно повече - 68 процента\", отбелязва \"Ведомости\", цитиран от Би Би Си. \"Изобилието от врагове, присъствието им по целия периметър се превърнаха в съставна част от една нова реалност: най-сетне пак сме велика сила! И пълчищата от неприятели най-добре доказват това. Тъй че нито враговете, нито санкциите са повод за огорчение\", иронично коментира авторът. Левинсон отбелязва обаче, че сред днешната младеж в Русия половината не вижда никакви врагове. Социологическият център \"Левада\" е обявена за чужд агент в списък на руското министерство на правосъдието още преди парламентарните избори в Русия през 2016 г. Това е причината  изследванията му за предстоящите през март президентски избори в Русия, на които Владимир Путин отново се кандидатира, да не бъдат оповестявани и публикувани.", "date": "2018.01.22", "title": "Център \"Левада\": Внушенията за \"чуждия враг\" вдигат рейтинга на Путин"}
{"url": "http://www.faktor.bg/bg/articles/andrey-babish-ne-razbiram-zashto-gartsiya-e-v-shengen-a-balgariya-ne", "text": "За нас е важно Европа да помисли над Шенгенското пространство. Не разбираме защо Гърция е в Шенген, а България, Хърватия, Румъния не са. Това каза премиерът на Чехия Андрей Бабиш след работна среща с премиера Бойко Борисов, предаде \"Фокус\". \"Днес обсъдихме много важни и основни проблеми, които интересуват и двете страни. За Чешката република това са Дъблинското споразумение и миграцията\", заяви премиерът Бабиш. \"Смятам, че не сме само ние, а и цялата Вишеградска четворка има сходни възгледи по тези въпроси\", коментира той. \"Решението за квоти за мигранти беше взето без нас, това е неприемливо. Трябва да имаме общо мнение, тези проблеми трябва да се решават извън Европа\", изтъкна Андрей Бабиш. \"България е председател на Съвета на ЕС, когато пред Европа стоят за обсъждане много важни фундаментални теми. Много се радвам, че по тези теми имаме общи възгледи и затова пожелавам на Българското председателство много успехи\", заяви чешкият премиер. \"Разчитаме на Българското председателство, за да решим тези въпроси\", уточни той. \"Много ще се радвам, ако премиерът Бойко Борисов намери време и ни посети в Прага. Благодаря за приема, отнасям прекрасно усещане от срещата ни\", каза още премиерът на Чехия.", "date": "2018.01.22", "title": "Андрей Бабиш: Не разбирам защо Гърция е в Шенген, а България - не"}
{"url": "http://www.faktor.bg/bg/articles/tsatsarov-nyama-predstaveni-danni-za-iztriti-zapisi-ot-sistemata-na-mitnitsite", "text": "Нито пред прокуратурата, нито пред ДАНС няма представени данни за изтрити записи от системата на Агенция „Минтици“. Това коментира главният прокурор Сотир Цацаров по време на изслушване на Вътрешната комисия за проблемите в системата.  По думите му е направена проверка, за да се установи дали системата е била под въздействието на киберпрестъпление.  „ДАНС установи уязвимост на системата, но от друга страна бяха изискани данни от всички“, посочи главният прокурор. По думите му не са се отзовали само 2 от фирмите, които са подписали сигнала. Една петролна компания заявява, че няма никакви проблеми в системата, а друга фирма посочва, че се е подписала от съпричастност към останалите. „Обективността изисква да кажем, че нито един от големите вносители и производители на гориво у нас не изнесе съществуването на данни за умишлено манипулиране на системата и на загубата на записи, каквото се твърди днес от представител на тази асоциация. Нещо повече - една петролна компания заявява, че няма никакви проблеми със системата. А една заявява, че и да има проблеми, е подписала от сигнала в знак на солидарност към останалите“, посочи Цацаров.  Той обясни, че потвърждава всичко, което е казал пред Комисията, защото такива са фактите. Към края на 2015 година имахме информация за несъвършенства в БАЦИС. По-късно получихме разпореждания от СГП за сигнал, свързан с БАЦИС. Почнахме да работим. Междувременно получихме сигнал от Агенция „Митници“ и съответно беше придобит сигнал за слабости в системата. Това каза председателят на ДАНС Димитър Георгиев на извънредното заседание на парламентарните комисии по вътрешни работи и финанси.  Повод за заседанието е искането на депутати от левицата за разсекретяване на доклада на ДАНС, в който са посочени слабостите в системата. Всичко беше анализирано и в хода на проверката на СГП бяха снети обяснения от 18 служители на Агенция „Митници“, обясни той.  Председателят на ДАНС изброи кои и са констатираните проблеми и заяви категорично: „Не сме констатирали обаче намеса и покровителство на най-високо ниво в системата“.", "date": "2018.01.22", "title": "Цацаров: Няма представени данни за изтрити записи от системата на \"Митниците\""}
{"url": "http://www.faktor.bg/bg/articles/gripat-zatvori-142-uchilishta", "text": "Поради висока заболеваемост в 142 училища в страната днес няма да има учебни занятия. В 116 училища в област Пазарджик е преустановен учебният процес от 19 до 23 януари 2018 г. поради обявената грипна епидемия, съобщиха от МОН. В 17 училища в община Благоевград няма да се учи от 22 до 24 януари поради висока заболеваемост на учениците. В 3 училища в област Враца също няма учебни занятия - СУ „Васил Воденичарски“ – с. Хайредин, на 22 януари, в Обединено училище „Св. Св. Кирил и Методий“, с. Краводер, от 19 до 24 януари, и в ОУ „Св. Св. Кирил и Методий“ – с. Малорад, поради непредвиден ремонт на отоплителната инсталация няма да се учи на 22 януари. Поради висока заболеваемост няма да се учи от 22 до 24 януари и в ПГСС “Св. Георги Победоносец“, гр. Суворово, област Варна. От 22 до 24 януари няма да учат и четири училища в Пловдивска област – ОУ „Св. Св. Кирил и Методий - с. Стрелци, НУ „Св. Св. Кирил и Методий“- с. Борец, СУ „Христо Смирненски“- гр. Брезово, и ПГ „Зл. Бояджиев“- гр. Брезово. До 24 януари продължава и грипната ваканция за СУ „Васил Левски“ – гр. Опака, обл. Търговище.", "date": "2018.01.22", "title": "Грипът затвори 142 училища в страната"}
{"url": "http://www.faktor.bg/bg/articles/proveriha-avtomobil-za-zavisheni-stoynosti-na-vagleroden-dvuokis-a-gaz-analizatorat-otkri-nelegalni-imigranti", "text": "На 21 януари на ГКПП Капитан Петко войвода пристигнал за влизане в страната товарен автомобил „Рено“, превозващ бяла техника за Литва, с водач полски гражданин, съобщиха от Гранична полиция. При извършената от гранични полицаи проверка с газ анализатор са отчетени завишени стойности на въглероден двуокис в товарната част. Установено е, че пломбажното въже на ремаркето е скъсано на около два метра от десния край преди вратата. В товарната част на камиона са открити трима души - мъж и жена афганистанци, и иранец. Нелегалните пътници са задържани в ГПУ-Свиленград. Уведомени са гръцките гранични власти на ГКПП – Орменион и Тристранният контактен център на ГКПП - Капитан Андреево. По случая е образувано бързо производство за незаконно преминаване на границата срещу тримата, открити в товарния автомобил. Полският гражданин е разпитан като свидетел по случая и освободен.", "date": "2018.01.22", "title": "Провериха автомобил за завишени стойности на въглероден двуокис, газ анализаторът откри имигранти"}
{"url": "http://www.faktor.bg/bg/articles/sem-zapochva-proverka-v-bnt-za-svobodata-na-slovoto", "text": "Съветът за електронни медии (СЕМ) e получил сигнал от предаването \"Денят започва с култура\" срещу програмния директор на БНТ Емил Кошлуков и се заема с него. Това съобщи пред Дир. бг. председателят на СЕМ София Владимирова.   Тази сутрин екипът на предаването излезе с декларация, в която обвини Кошлуков в натиск, който се намесвал как да бъдат представяни някои гости и какви въпроси да им бъдат задавани. Самият той заяви още вчера, след като такава информация се появи неофициално, че не дължи обяснения на издания на едни или други медийни босове и макар в БНТ да има добри журналисти, те невинаги постигат добри резултати.   \"СЕМ ще действа според своите правомощия, като подчертавам, че за нас основен принцип е да се спази правата на словото и ненамесата в редакционната политика на която и да е медия. Поради стечение на обстоятелствата утре имаме среща с ръководството на БНТ по друг повод - тригодишната програма на генералния директор Константин Каменаров. Но обект на коментар, разбира се, ще бъде и казусът с предаването, очакваме да ни запознаят изчерпателно какви мерки ще предприемат, защото това е до голяма степен вътрешен проблем на телевизията\", каза още София Владимирова. Тя уточни, че не би искала да коментира хипотетично какви биха могли да бъдат действията на съвета, но подчерта, че сигналът ще бъде разгледан и ако експертите им установят, че наистина има нарушения на Закона за радиото и телевизията, то тогава ще се каже и как БНТ може да бъде санкционирана.   Бившият председател, а сега член на СЕМ - Мария Стоянова, която преди години беше журналист в националната телевизия, пък каза: \"Отнасям се със загриженост и безпокойство към тазсутрешните събития в БНТ. Вероятно има необходимост да започна с уговорката, че отношенията между регулатора и БНТ не се развиват по оста власт и подчинение. Медийният надзор няма правомощия по кадрови въпроси. От друга страна, считам че е важно да подчертая задачата, която имат всички обществени медии в Европа - чрез програмните предложения да привнесат към информираността, образованието, културата и развлечението на обществото, като осигуряват разнообразие от мнения и гледни точки.   Дори във времената на глобална дигитална обвързаност, аудиторията свързва ценности като надпартийност, независимост и обективност именно с програмите на обществените медии. Признавам, че не съм запозната нито със стратегията на програмния директор на БНТ1, нито с изискванията към екипа на предаването \"Денят започва с култура\", защото това не е част от правомощията ми на регулатор\".   Стоянова изтъкна, че именно заради задачата на обществената телевизия да  обхваща различните слоеве на обществото, в програмата на БНТ може да бъдат намерени предавания като \"Бразди\", детски специализирани предавания и такива с жестомимичен превод, които нямат място в комерсиалните телевизии. По думите й и ежедневната рубрика \"Денят започва с култура\" е отделила време за специфична част от аудиторията, която се интересува от културните достижения в страната. Стоянова подчерта, че Законът за радиото и телевизия гарантира програмната независимост в чл. 5, ал.1, а същевременно в чл. 5, ал. 2 е записано, че не се допуска цензурирането, под каквато и да е форма. А чл.11, ал.3, казва че публичната критика от страна на работещите в медията не е нелоялност към работодателя.   \"Ако това, което казват журналистите - те говорят за натиск, се докаже, това може да бъде съотнесено към Закона за радио и телевизията, където става въпрос за ненамеса в редакционното съдържание. Но това са тежки думи и ако има убедителни аргументи за нарушение на изброените членове, очаквам да бъдат предоставени на регулатора\", добави тя. По отношение на рейтингите, Стоянова коментира, че трябва да се има предвид, че те имат важно значение за цените на рекламите и са индиректен резултат от стратегиите на рекламната индустрия, но: \"Понеже в България обществените медии не се самоиздържат, а се финансират от данъкоплатеца чрез държавния бюджет, значението на рейтингите не бива да се противопоставя на качеството\".   Днес пред сградата на БНТ се проведе протест с искане за оставка на Емил Кошлуков.", "date": "2018.01.22", "title": "СЕМ започва проверка в БНТ за свободата на словото"}
{"url": "http://www.faktor.bg/bg/articles/sadat-otmeni-uvolnenieto-na-prokuror-svetlozar-kostov", "text": "Тричленен състав на Върховния административен съд отмени уволнението на прокурора Светлозар Костов заради незаконен дисциплинарен състав, съобщи сайтът news.lex.bg, cцитиран от dnevnik.bg. Решението не е окончателно и вече е обжалвано. Това е едно от възобновените дела за дисциплинарни производства срещу магистрати, които бяха спрени в очакване на тълкувателното решение на ВАС. През 2015 г. пред Общото събрание на върховния съд бяха поставени няколко въпроса, свързани с Решението излезе две години по-късно и с него беше отменена възможността съдът да връща на Висшия съдебен съвет преписките по дисциплинарни производства за поправка. И освен това постановиха, че вносителите на предложения за образуване на дисциплинарка не могат да участват в дисциплинарния състав. Искането за уволнението на Светлозар Костов беше внесено от 11 членове на бившия състав на съдебния съвет през 2014 година заради негови медийни участия. В тях той твърдеше, че не е избран за ръководител на Апелативната специализирана прокуратура, защото е жертва на смяната на политическата конюнктура. Срещу Костов реагираха и прокурорите от специализираните прокуратури, а той започна разследване кои са авторите. Двама от вносителите на предложението за дисциплинарно производство срещу Костов – Ясен Тодоров и Милка Итова, бяха избрани и за членове на дисциплинарния състав. Костов беше уволнен през 2016 година. Това е и основанието, на което ВАС в състав Георги Георгиев (председател и докладчик), Тодор Тодоров и Росен Василев отменя наказанието на Костов. Те приемат, че има незаконен дисциплинарен състав. \"При тези данни е налице съществено нарушение на административно производствените правила като основание за отмяна на оспореното решение предвид Тълкувателно решение №7/30.06.2017 г. по т.д. №7/2015 г. на ОСС от първа и втора колегия. В точка 2 от решението е прието, че участието на членовете на Висшия съдебен съвет в дисциплинарния състав, когато същите са и вносители на предложение за налагане на дисциплинарно наказание на съдия, прокурор, следовател на административен ръководител или заместник на административния ръководител, е съществено нарушение на административнопроизводствените правила. Това тълкувателно решение съгласно разпоредбата на чл. 130, ал. ЗСВ е задължително за органите на съдебната и изпълнителната власт, за органите на местното самоуправление, както и за всички органи, които издават административни актове. Всички въпроси по тълкуването и прилагането на закона от тълкувателното решение са задължителни за съда в правораздавателната му дейност, каквато е и целта на тълкувателната дейност съгласно разпоредбата на чл. 124 ЗСВ. При това положение констатираното нарушение на административнопроизводствените правила е от рода на абсолютните пречки за разглеждане на дисциплинарното производство – налице е незаконен дисциплинарен състав, което на издаденото решение на ВСС за налагане на дисциплинарно наказание и е основание за отмяна на решението като незаконосъобразно, без да се разглеждат останалите доводи в жалбата по същество\", пише тричленният съдийски състав. И другото наказание на Костов, наложено по дисциплинарно производство, образувано по искане на главния прокурор Сотир Цацаров - намаляване на заплатата с 15 на сто за година - е отменено от тричленен състав на съда. И това решение е обжалвано.", "date": "2018.01.22", "title": "Съдът отмени уволнението на прокурор Светлозар Костов"}
{"url": "http://www.faktor.bg/bg/articles/obshtestvo/ulitsata/14-godishen-e-zadarzhan-za-ubiystvo-na-bezdomnik-po-osobeno-machitelen-nachin", "text": "Окръжната прокуратура във Варна привлече като обвиняем 14-годишен младеж с инициали Д. Ж. Той е извършил убийството на 53-годишния бездомник Красимир Куртев по хулигански подбуди и по особено мъчителен начин. Задържан е за срок до 72 часа. Това съобщиха от пресцентъра на Апелативна прокуратура - Варна.  Съучастник на задържания е 13-годишно малолетно момче, което не може да носи наказателна отговорност по закон. Настанено е в дом за временно настаняване на малолетни и непълнолетни извършители на престъпления.  Разследването на убийството е възложено на следовател от Окръжния следствен отдел. Прокуратурата ще внесе искане във Варненския окръжен съд за вземане постоянна мярка за неотклонение „Задържане под стража“ спрямо 14-годишния Д. Ж.  Бездомникът бил намерен в безпомощно състояние в района на пазара до блок 20 в кв. „Владиславово“. Случаен минувач повикал бърза помощ. Лекарите установили смъртта на 53-годишния мъж, по чието тяло имало видими следи от наранявания. Аутопсията на тялото показала, че смъртта е настъпила вследствие тежка черепно-мозъчна травма. Починалият е и със счупени ребра, причинили разкъсване на вътрешните му органи. Благодарение на бързите и адекватни оперативно-издирвателни действия на криминалисти от ОД на МВР са установени четири лица - две момчета на 14 и две на 13 години, които имали отношение към тежкото престъпление.  След извършени процесуално-следствени действия, съдебни експертизи, оглед на веществените доказателства, претърсвания по неотложност и изземвания на 21 януари 2018 г. са събрани доказателства, че извършители на тежкото криминално престъпление са 14-годишният Д. Ж. и 13-годишният му съучастник К. М. Към настоящия момент не е установена вина на останалите две момчета - едното от които снимало действията на приятелите си, а другото наблюдавало случващото се.  На 16 януари 2018 г. момчетата се скарали с бездомно живеещия Красимир. На 17 януари му нанесли побой. Три дни по-късно двете момчета отново нанесли жесток побой над пострадалия мъж.  Досъдебното производство е образувано за умишлено убийство по особено мъчителен начин, извършено в съучастие и по хулигански подбуди.", "date": "2018.01.22", "title": "14-годишен е задържан за убийство на бездомник по особено мъчителен начин"}
{"url": "http://www.faktor.bg/bg/articles/obshtestvo/zakon-i-red/sgs-okonchatelno-opravda-valyo-toploto", "text": "Софийският градски съд окончателно оправда бившият шеф на \"Топлофикация-София\" Валентин Димитров по обвинението за валутни престъпления в особено големи размери.  Делото срещу Вальо Топлото продължи повече от 10 години. Докато съдът успее да се произнесе, текстът по който бе обвинен Димитров, отпадна от Наказателния кодекс през 2015 г.  Обвинението срещу бившия директор на столичната \"Топлофикация\" твърдеше, че в периода 1999-2003 г. Димитров е извършвал финансови сделки за близо 6 млн. лева в Австрия в нарушение с валутното ни законодателство.  Според второто обвинение пък в периода 2004-2006 г. Вальо Топлото не е декларирал пред БНБ сделки за над 16 млн. лева.  В момента Валентин Димитров е в затвора, където излежава тригодишна присъда по обвинение за безстопанственост. До края на присъдата му остават няколко месеца, като е възможно Димитров да бъде освободен още в края на януари.", "date": "2018.01.22", "title": "СГС окончателно оправда Вальо Топлото"}
{"url": "http://www.faktor.bg/bg/articles/politika/hlyab-i-pasti/uchitelite-da-ne-se-oslushvat-da-obyasnyat-na-detsata-kak-komunistite-prevarnaha-darzhavata-si-v-kontslager", "text": "Престъпленията на комунизма у нас, а и по света, трябва да се изучават в средното училище, в университета. Да се изучават така, както се учи за нацизма и фашизма. И комунистите, както националсоциалистите,  унижожаваха хора, създадоха престъпни тоталитарни режими, нападаха чужди държави и народи. Но само комунистите посегнаха на свещената частна собственост, само те унищожаваха собствения си народ, пак само те превърнаха управляваните от тях държави в концлагери – заградиха ги с телени огради, за да не могат хората да видят бял свят. И едните и другите си имаха партиен вожд и учител, и едните и другите лъжеха, че строят „светло бъдеще”, и едните и другите убиваха.   Безправие, беззаконие, концлагери, терор, агресия, имаше и при нацистите, и при комунистите.  Наследници на известни нацисти няма днес в политическия живот на Германия. У нас е точно обратното –  наследници на видни комунисти не слизат от властта – политическа и икономическа.  Ние очакваме децата на България да растат като патриоти. Лошо ли ще бъде ако научат, че далеч преди ислямския тероризъм е имало комунистически тероризъм, ако учителят с прости думи им обясни защо комунистическата идеология е терористична идеология. Защо комунистическата практика е терористична практика.Защото комунистите проповядват терора като средство  за достигане до властта.   Близо половин век, а някои и днес още,  ползват предимства и превилегии в живота, на базата на една фундаментална лъжа: лъжата, че са се борили против фашизма. „Борбата” им се състояла в това, че веднага след 9 септември 1944 г. избиват десетки хиляди българи. И забележете: избиват образовани хора, отлични професионалисти, достойни земеделски стопани, учени, кметове, военни, лекари, инженери, полицаи, културни дейци. Изобщо хора без които една държава много лесно би станала плячка на чужда държава. В действителност така и става. СССР е държавата, която много бързо след тези масови убийства стяга като в менгеме нашата родина и чрез своите комунистически лакеи у нас сменя икономическата система на България. И така я сменя, че в мирно време няколко пъти доведе страната ни до национална катастрофа.  Според „сметките” на комунистите излиза, че в Царство България „виновните фашисти” са били 200 пъти повече отколкото виновните нацисти в Германия. По време на Нюрнбергските процеси срещу нацистите в Германия са осъдени на смърт 12 души. А създаденият от комунистите  незаконен „Народен съд” осъжда на смърт 2730 души. А още преди него комунистите вече са избили без съд и присъда близо 20 000 българи?  Не минава ден, в който граждани у нас да не настояват да се спазват законите. Това е много хубаво, така трябва да бъде. У нас има „Закон за обявяване на комунистическия режим в България за престъпен” и той също трябва да се спазва. Нека учителите да преразкажат за десет минути съдържанието на този закон. Но първо трябва самите те да го прочетат. Член първи на този закон казва, че Българската комунистическа партия идва на власт на 9 септември 1944 г. с помощта на чужда сила – т.е. Съветския съюз и неговата армия, „в нарушение на действащата Търновска конституция”. А тази конституция е наша национална гордост, с нея възкръсваме за нов живот като държава. Член трети обявява комунистическия режим за престъпен, а    Разбира се, трябва да има и примери. И да се започне с това, което е известно на децата. Например всички български ученици знаят кой е Иван Вазов. Но учителят ще им разкаже, че Иван Вазов е имал племенник. Той също се е казвал ИВАН ВАЗОВ и през Балканската война командва рота като е ранен при обсадата на Одрин. Сражавал се е за Отечеството. Бил е знаещ, образован икономист. Затова и приема да стане за една година министър на търговията, промишлеността и труда. Като министър не е крал, не е „решавал” обществени поръчки в полза на свои приятелски фирми. Не е ограбил банка, не е взимал комисионни, не е раздал куфарчета с пари на партийни другари. Не е обрал спестяванията на българите. Но този Иван Вазов –  племенникът, е осъден на смърт от незаконния „Народен съд”, създаден от комунистите по нареждане и контрол на Москва, и е екзекутиран на 1 февруари 1945 г. Нима мислите, че днешните ученици няма да запомнят този пример?  ПРОФЕСОР БОРИС ЙО̀ЦОВ е виден наш славист, юрист, литературен историк и критик, член-кореспондент на Българската академия на науките. Автор е на книги за нашите народни будители, за българските страдания и борби за свобода. Нормално е да стане министър на образованието. И той става, при това само за две години. Но за комунистите да си учен човек си е чист „фашизъм”. Проф. Йоцов е осъден на смърт и утрепан като куче.   ДИМИТЪР ВАСИЛЕВ е инженерът, който пръв решава задачата с водоснабдяването на Делиормана. Той е пионер на водоснабдяването и канализацията в България, изгражда системи за водоснабдяване в най-изостаналите райони на страната. Това му е „вината”, това му е „фашизмът”.  И той като Вазовият племенник е защитавал България в Балканската война. Но на комунистите български герои и патриоти не им трябват. Срещнат ли такива те ги ликвидират.   Затова и не случайно нашенци казват, че червена Русия, а не България, е истинската родина на нашите комунисти.  Престъпният „Народен съд” ликвидира политическия, военен и част от интелектуалния елит на България. Той дава израз на комунистическата омраза срещу достойните и можещи хора у нас. Това трябва да разкажат българските учители на учениците  си. Но децата със сигурност ще зададат и въпроси. Ще попитат защо е осъдено цялото висше ръководство на българската армия, след като армията ни не е воювала срещу СССР? Ще попитат защо комунистите са избили много от българските летци, които защитават достойно небето на България по време на войната. (Без съд и присъда са избити общо 305 военни!).  Да не подценяваме младите. Те сами ще достигнат до извода, че чрез масов терор след 9 септември 1944 г., комунистите си   през следващите десетилетия. Сами ще преценят, че през 1944 г. България е била окупирана от Съветския съюз. А след това жестоко експлоатирана.  Защо мислите, че десетокласниците няма да запомнят историята на Александър Станишев – най-добрият български хирург между двете световни войни, който има „нещастието” да стане министър на здравеопазването само за 3 месеца.  Но това е достатъчно, за да бъде осъден на смърт от незаконния „Народен съд” и екзекутиран. И какъв парадокс. Комунистите избиват кадърните лекари, а когато идва време техният вожд Георги Димитров да се лекува, те го пращат в Москва на лечение. Откъдето поради „кадърността” на съветската медицина той се връща в ковчег.  Любопитна, особено на юношите, ще бъде и историята на шефа на Българската национална спортна федерация Иван Батембергски. Той спасява от нацистките газови камери Илеш Шпиц – треньор на футболния отбор \"Македония\" от Скопие. За „награда” нашите комунисти му разбиват главата с удар от приклад веднага след излизането от съдебната зала и така той не стига дори до мястото на масовата екзекуция. А след това интернират в Добруджа неговата петгодишна дъщеря Илиана, понеже и тя, според тия тъпанари, е била \"враг на народа”!  А историята на горяните? Защо смятате, че днешните младежи няма да се интересуват от темата за съпротивата срещу престъпния комунистически режим? Учителите ще трябва да им разкажат за Никола Петков, за горяните, за Илия Минев, за онова синьо развълнувано човешко море, което в края на 80-те години огласяше площадите на България с „Не щеме комунизъм, долу БКП!”  А затова какво представлява комунистическа България ще се наложи да прочетат поне „Задочни репортажи за България” на Георги Марков.    Убеден съм, че българските ученици ще изпитат отвращение към известния комунистическки поет Павел Матев – по-късно автор на естрадна„любовна поезия”, когато научат, че лично е участвал в убийствата на хора след 9-ти септември 1944 г. и се е гордеел с това?  Как ли ще реагират, когато научат, че пак тогава поетът Валери Петров с оръжие в ръка е „громил враговете” в София и като говорител в радио „София” е призовавал открито към насилие.  А иначе го познавахме като добър стихоплетец „добродушко”, миловиден някак си, сърдечен. А защо се самоуби комунистическият поет Веселин Андреев и преди смъртта си    Убеден съм, че изучаването на комунистическите престъпления ще бъде посрещнато с голям интерес от младите хора. Те винаги са се вълнували от  непознатото, от „тайните” на времето. Но сигурен съм, че ще попитате и с основание? Нима т.нар социализъм у нас е бил само престъпления? Нима в това време не е „създавано”, „съзиждано”, не е „строено”? Но тогава и аз ще ви попитам: нима в националсоциалистическа  Германия също не е „създавано”, „съзиждано” и „строено”? Естествено, както комунизмът, така и нацизмът, колкото и да тероризират, не могат да спрат живота. Хората работят, строят, създават семейства, гледат деца, образоват се, редят се на опашки за най-елементарни стоки, мечтаят да си купят панелка или каруцата наречена „Лада”, опитват се да оцеляват. Но не са свободни, тотално са контролирани, живеят в насилствено наложена им „система”, гледат с недоумение как ги управляват празноглавци, но от страх за деца и внуци мълчаха. Някои и до днес не могат да преодолеят този си страх.  Националсоциалистическата партия в Германия бе разтурена и забранена веднага след Втората световна война, нацизмът бе осъден не само в Германия, а и в цял свят. А болшевишката комунистическа партия в Русия просъществува за ужас на хората в СССР (милиони бяха избити или пратени в концлагери след войната!) до началото на 90-те години. У нас БКП си смени името, разпръсна малко свои кадри по други партии, но като цяло се съхрани в БСП.  Накратко. Учители, не се бойте, сами учете и спокойно преподавайте за комунизма. Деца,  интересно ще ви бъде, сигурен съм!", "date": "2018.01.22", "title": "Учителите да не се ослушват – да обяснят на децата, как комунистите превърнаха държавата си в концлагер"}
{"url": "http://www.faktor.bg/bg/articles/novini/balgariya/predstavyat-kontslaterat-belene-1949-1987-instrument-za-moralnoto-iztreblenie-na-vsyaka-svobodna-i-unikalna-lichnost", "text": "Днес, 22 януари, от 18, 30 ч в Конферентната зала на Гранд хотел „София” в столицата ще бъде представена книгата „Концлатерът „Белене” 1949-1987”. Автор е Борислав Скочев, а това е най-мащабното и изчерпателно изследване по темата. На премиерата ще присъстват и бившите концлагеристи Цветана Джерманова, Петко Огойски, Дянко Марков и Сабри Искндер. „Целта на българските комунистически концлагери е моралното изтребление на човека като свободна и уникална личност. Задачите на комунистическата репресия бе да пречупи съпротивата на народа срещу съветизацията и да произведе от българската нация една покорна и безлична маса. Престъпленията на БКП и Съветска Русия не могат да бъдат укрити - твърде много хора са приели като лична мисия истината за миналото”. Това обяви преди дни пред Faktor.bg изследователят на концлагера „Белене“ Борислав Скочев. Вижте    с автора.", "date": "2018.01.22", "title": "Представят „Концлатерът „Белене” 1949-1987” – инструмент за моралното изтребление на всяка свободна и уникална личност"}
{"url": "http://www.faktor.bg/bg/articles/vladimir-chukov-turtsiya-iska-da-bade-lider-v-islyamskiya-svyat-es-e-tsel-na-zaden-plan", "text": "Операция \"Маслинова клонка\" ясно отличава приоритетите на Турция в международен план. Това каза пред \"Фокус\" арабистът проф. Владимир Чуков по повод стартиралата военна турска операция в Сирия.  По думите му, Европа остро осъжда поведението на Анкара в размирния регион, особено в момент, когато съседката ни настоява за евроинтеграция. Според проф. Чуков целта на Турция е превръщането й в лидер в ислямския свят и трупането на авторитет, като членството в ЕС е цел на заден план.  \"Операцията, която тече, е с непредвидим край. Така или иначе, Турция не е заинтересована тя да продължи вечно. Една държава, която преговаря за членство в ЕС и говори за европейски ценности, в един момент реализира външна, военна операция, наречена от нея антитерористична. Видяхме, че практически нито една държава не подкрепи Турция“, коментира проф. Владимир Чуков.  Той уточни, че Европа няма как да приветства подобен тип операция, защото това противоречи на всичко онова, за което се преговаря с Турция от 2005 година насам.", "date": "2018.01.22", "title": "Владимир Чуков: Турция иска да бъде лидер в ислямския свят - ЕС е цел на заден план"}
{"url": "http://www.faktor.bg/bg/articles/deputatite-pitat-goranov-i-kostov-za-batsis", "text": "Министърът на финансите Владислав Горанов и директорът на Агенция „Митници“ Георги Костов ще бъдат изслушани за информацията на ДАНС и Прокуратурата за БАЦИС (Българска акцизна централизирана информационна система. Това сочи справка на сайта на Народното събрание. Изслушването ще бъде на съвместно заседание на комисиите по вътрешна сигурност и обществен ред, и по бюджет и финанси в зала „Изток“ от 11.00 часа. На 16 януари от БСП призоваха да бъде разсекретано постановлението на Прокуратурата и доклада на ДАНС за БАЦИС. Според левицата има слабости в работата на системата, а стотици милиони левове не са били събрани от държавата. От ГЕРБ изразиха готовност да отговарят на въпроси и да разсеят твърденията на опозицията. На 18 януари говорителят на главния прокурор Румяна Арнаудова обясни, че според наблюдаващия прокурор няма извършено престъпление по подадения сигнал за БАЦИС през 2015 година.", "date": "2018.01.22", "title": "Депутатите питат Горанов и Костов за БАЦИС"}
{"url": "http://www.faktor.bg/bg/articles/ekipat-na-denyat-zapochva-s-kultura-ima-natisk-ot-koshlukov-i-ukazaniya-kakvi-vaprosi-da-se-zadavat", "text": "Екипът на предаването \"Денят започва с култура\" обяви, че е обект на натиск от страна на програмния директор на БНТ1 Емил Кошлуков и че са давани указания какви въпроси да бъдат задавани и как да бъдат представяни определени гости. Това се казва в позиция, която беше прочетена от водещите в началото на днешното предаване. По-късно десетки граждани се събраха пред сградата на БНТ, за да изразят подкрепата си към предаването. Те изразяват своето недоволство с мълчаливо присъствие и очакват реакция от Управителния съвет и от програмния директор. Ето и позицията: Обществената телевизия изпълнява функциите си не като се стреми всяко предаване да бъде за всеки, а като създава и поддържа специализирани предавания, които покриват разнообразните ценности и вкусове на своите зрители. Това е и причината тези предавания да не се въдворяват в рейтинги, а да се оценяват като образоващи, доближаващи се до общочовешки културни ценности и съдействащи за разбирателството и толерантността в отношенията между хората. Такова е и предаването \"Денят започва с култура\", което през последната седмица е обект на натиск от страна на програмния директор на БНТ1 – Емил Кошлуков. Още по-притеснителна е намесата в изборите на екипа как да бъдат представяни определени гости и какви въпроси да им бъдат задавани. Крайно неприемливи са и намеците, че някой ни кара да работим повече и това е проблемът на предаването. Това показва пълно неразбиране на спецификата на работата ни, създавайки ежедневно над 100 минути профилирано предаване. Ето защо заявяваме: Не защитаваме интересите на нито една партия - каним гостите си не заради партийното им членство, а в качеството им на експерти. Изискването за повишаване на рейтинга също показва неразбиране на функциите, които обществената телевизия трябва да изпълнява. Критериите за култура, стил и образователна мисия не могат и не трябва да бъдат измервани в числа. Оценяваме декларираната пълна свобода на теми и събеседници от страна на генералния директор на БНТ - Константин Каменаров. Това са основните журналистически критерии в свободния свят и ние ще се съобразяваме единствено с тях. От този момент оставяме разрешаването на този незаобиколим проблем в ръцете на ръководството на националната телевизия и Съвета за електронни медии. Уверяваме всички хора на духа, които през последните дни изказват своята подкрепа за това, което правим, че \"Денят започва с култура\" ще продължи да бъде запазена територия за смислен дебат и свобода на словото.", "date": "2018.01.22", "title": "Цензура в БНТ - има натиск от Кошлуков и указания какви въпроси да се задават"}
{"url": "http://www.faktor.bg/bg/articles/lilyana-pavlova-stranite-ot-zapadnite-balkani-imat-nuzhda-ot-nashata-podkrepa", "text": "Надявам се Българското председателство на Съвета на Европейския съюз да бъде запомнено като балканско, заяви министър Лиляна Павлова на срещата на председателите на комисиите по европейски въпроси на парламентите на ЕС /КОСАК/ в София. Пред гостите беше показано кратко видео с четирите приоритета на Българското председателство на ЕС - европейска перспектива за Западните Балкани, повече сигурност и стабилност в силна и обединена Европа, дигитална икономика и бъдеще на Европа и на младите хора. Страните от Западните Балкани имат нужда от нашата подкрепа и воля и най-вече от перспективата, че ако положат необходимите усилия да изпълнят критериите и ангажиментите, имат своя шанс за присъединяване към ЕС, посочи Лиляна Павлова. В същото време изключително важно за нас е тази европейска перспектива и подкрепа да не бъде разчетена като фалшиви обещания или като фалшив сигнал, че в рамките на следващите шест месеца държавите могат да получат дата за присъединяване и да подценят ангажиментите, които трябва да бъдат изпълнени, добави тя. Павлова посочи, че европейската перспектива минава през честен план и анализ за всяка една от държавите. По думите й процесът ще отнеме години. За стабилността и просперитета е важно да има добра свързаност на региона - транспортна, енергийна, образователна, дигитална, отбеляза още тя. Лиляна Павлова открои някои от най-важните събития за следващите шест месеца, сред които срещата на върха ЕС-Западни Балкани /28+6/ на 17 май в София и поредица от дебати по новата Многогодишна финансова рамка. Тя отбеляза, че ще се обсъжда как да се постигне баланс при бюджет с минус 10-15 млрд. евро след излизането на Великобритания да се осигури подкрепа за традиционните политики като кохезионна и селскостопанска, но и да се адресират новите предизвикателства като сигурност, миграция и климатични промени. Павлова посочи, че най-голямото предизвикателство пред ЕС е темата за сигурността, в частност сигурността на външните граници. По думите й най-тежките дебати, които предстоят, са свързани с реформата на системата за убежище. Цифровият пазар е изключително важна тема, посочи още тя и добави, че българското председателство ще завърши с дигитална седмица.", "date": "2018.01.22", "title": "Лиляна Павлова: Надявам се Българското председателство да бъде запомнено като балканско"}
{"url": "http://www.faktor.bg/bg/articles/novini/balgariya/5-godini-mitnitsite-raboteli-s-probita-sistema", "text": "Българската акцизна централизирана информационна система е приета с множество недостатъци през май 2013 г. и чак тази пролет може да се очаква тя да получи адекватно ниво на защита. Това стана ясно от думите на изпълнителния директор на Българската петролна и газова асоциация Андрей Делчев. Пред БТВ той посочи, че само за 6 месеца от системата са изчезнали около 300 000 транзакции, а това са стотици милиони левове. Темата стана актуална покрай вота на недоверие срещу правителството. \"За нас това е бизнес проблем, започнахме да говорим за него преди 5 години\", посочи Делчев. Той допълни, че приетата с недостатъци система е струвала на икономическите оператори 150 млн. лв., а след това и още пари в хода на нагаждането на системата. \"Тези пари ги плащаме ние, това са допълнителни стотинки върху цената на горивата\". По думите му ниската степен на защита е нещо, за което многократно са сигнализирали институциите. \"Много години ние в разговори с Агенция \"Митници\" казвахме, че системата може да бъде манипулирана – казваха ни \"Няма такова животно\", разказа Делчев. Така в крайна сметка браншовата организация сезирала главния прокурор, а той - ДАНС. Агенцията излязла със секретен доклад, който потвърдил опасенията на бизнеса, че в системата могат да влизат както митничари, така и ИТ специалисти от поддръжката. Всички те можели да заличават транзакции без да оставят следа. Всяка транзакция можела да бъде влакова композиция или танкер, за които след това не се плаща акциз. Според Делчев обаче по-големият проблем не са тези, които манипулират системата, а този, който е разрешил внедряването й. Той посочи, че директорът на Агенция \"Митници\" е отговорен за това. Андрей Делчев обяви, че според доклада на финансовия министър Владислав Горанов техническите проблеми в БАЦИС са отстранени, но срокът за прилагане на мерките срещу неоторизиран достъп в системата е чак до края на април тази година. \"Докато разчитаме на доверие става този гигантски сив сектор в търговията с горива\", заключи експертът.", "date": "2018.01.22", "title": "5 години митниците работели с \"пробита\" система"}
{"url": "http://www.faktor.bg/bg/articles/novini/balgariya/evgeniy-daynov-balgariya-e-krayno-nesigurna-i-opasna-strana-za-evropeyskiya-red", "text": "България трябва да стане част от шенгенското пространство - това е едно от основните послания в думите, които премиерът Бойко Борисов отправи към германския канцлер Ангела Меркел в София според журналиста Мария Стоянова и политолога Евгений Дайнов. Пред БТВ те застанаха на различни позиции за това доколко заслужено би било влизането ни в зоната за свободно пътуване на ЕС. \"Изключително несправедливо е отношението към българските граждани, защото Шенген е една процедура, с която ще завършим пълноправното си приемане в ЕС\", категорична беше Стоянова. Тя посочи, че за българи и румънци основният принцип на евросъюза за свободно движение на хора и стоки не важи. Журналистът напомни, че е имало срокове за приемането ни, които са били през 2011 г. и 2013 г. \"Ако редът е проблем, ако корупцията е проблем е честно политиците, които идват в България да го кажат в прав текст. Не е честно и не е справедливо държави, които са партньори, народи, които са приятелски, да се държат лицемерно\", заяви Мария Стоянова. Професор Дайнов заяви, че проблемите са назовавани пред нашето политическо ръководство без излишни заобикалки:  \"България е крайно несигурна и опасна страна за европейския ред. В прав текст е казано защо най-много до самолетчета да стигнем (т.е. приемане в шенгенското пространство само по въздух). На тях не може да прекараш изчезнали по документи контейнери, за които ЕС не знае какво има вътре – ядрени бойни глави ли има, или какво\". По думите му Ангела Меркел на няколко пъти е употребила думата \"Ред\" в отговор на исканията на Бойко Борисов, както за Шенген, така и за отношенията с Турция и за Западните Балкани. На свой ред нашият премиер пък признал липсата на съдебна реформа, но поискал \"добронамерена\" експертна помощ от Германия:  \"Ако дойде някой германски прокурор, особено такъв с опит от ГДР, и го пуснете в българската прокуратура дали няма да разбере за 2 дни какво става в тази държава?”, попита риторично професор Дайнов.", "date": "2018.01.22", "title": "Евгений Дайнов: България е крайно несигурна и опасна страна за европейския ред"}
{"url": "http://www.faktor.bg/bg/articles/novini/balgariya/atlantitsi-dobrovolnata-voenna-sluzhba-risk-za-otbranata-i-opasnost-za-demokratsiyata", "text": "Инициативите за въвеждане на военна подготовка на цивилни граждани отклоняват вниманието от критичните въпроси на отбранителната политика и вместо да надграждат отбранителните способности – трайно ги подкопават. Това се казва в Позиция на Атлантическия съвет на България, посветена на идеята на министър Каракачанов за въвеждане на „доброволна военна служба”. Идеята не трябва да се отхвърля по принцип не може да замени отсъствието на Национална програма „България в НАТО и Европейската отбрана“, която да създаде професионални, високотехнологични и интегрирани със съюзниците ни модерни въоръжени сили.  Ето и пълния текст на Позицията: на Атлантическия съвет на България относно предложенията за въвеждане на „доброволна военна служба“ Всяка инициатива, свързана с укрепване на отбранителния потенциал на Република България има смисъл, доколкото е част от цялостната и дългосрочна политика за изграждане на модерни въоръжени сили като част от колективната отбрана на НАТО и общата отбрана на ЕС. Предложенията за въвеждане на „доброволна военна служба”, но в смисъла на „военна подготовка на цивилните граждани“ не трябва да се отхвърлят по принцип. Те обаче, не могат да заменят отсъствието на Национална програма „България в НАТО и Европейската отбрана“, която да създаде професионални, високотехнологични и интегрирани със съюзниците ни модерни въоръжени сили.  В този си вид направените предложения изместват фокуса от значимите въпроси за решаване в сферата на отбраната. Разширяването на възможностите за доброволно участие на цивилните граждани в отбраната на страната би имало ефект само при следните условия: • Налице е изграден подготвен, професионален и модерен „гръбнак“ на въоръжените сили в лицето на редовната армия; • Цивилните граждани не носят краткотрайна „военна служба“, а преминават през интензивна военна подготовка, която е финансово и материално осигурена на съвременно равнище; • Ресурсите, необходими за военната подготовка на цивилните граждани, не се осигуряват за сметка на изграждането на модерни и професионални редовни въоръжени сили; • Подготвените цивилни граждани са включени в постоянно действащи редовни или резервни военни формирования като част от цялостна национална програма за развитие на отбранителните способности; • Гарантира се стриктен гражданския контрол, който да пресече всички възможности под прикритието на въоръжените сили да се създават паравоенни организации или паравоенни формирования да получат официален статут. В противен случай, инициативите за въвеждане на военна подготовка на цивилни граждани отклоняват вниманието от критичните въпроси на отбранителната политика и вместо да надграждат отбранителните способности – трайно ги подкопават. Атлантическият съвет на България (АСБ) има за цел провеждането на отговорна отбранителна политика за изграждане на модерни, професионални и високотехнологични въоръжени сили, интегрирани със съюзниците ни от НАТО и ЕС. В тази връзка считаме, че прилагането на цялостна програма за развитие на отбранителните способности „България в НАТО и Европейската отбрана“ ще допринесе за: • мащабно превъоръжаване с модерно западно оборудване на основата на портфолио от инвестиционни проекти за трите вида въоръжени сили и осигуряващи военни формирования; • Значителен ръст на възнагражденията и разходите за подготовка и осигуряване на въоръжените сили; • Своевременно увеличаване на разходите за отбрана до 2% от БВП до 2020 г. • Изграждане на българските въоръжени сили като неразделна част от колективната отбрана на НАТО и общата отбрана на Европейския съюз. Единствено тези действия, координирани на национално ниво, са в състояние да доведат до изграждането на модерна, професионална и високотехнологична редовна армия. Въвеждането на „доброволна военна служба“ при сегашните проблеми може само да подкопае военния професионализъм, да отклони ограничените финансови средства и да предизвика демотивация в редиците на редовната ни армия. „Военната служба“ в смисъла на познатите от миналото наборни армии е анахронизъм, съществуващ само в технологично изостанали държави. Тя може да осигури необходимото равнище на подготовка за боравене със съвременно въоръжение и техника само при продължителен период на военна повинност (поне 12-24 месеца) за войнишкия и част от сержантския състав. Такъв срок на доброволна военна служба ще осигури минимален брой кандидати и ще бъде напразна инвестиция. От друга страна, въвеждането на задължителна всеобща военна служба за посочения период ще означава не само коренна промяна на модела на въоръжените сили, но и сериозни промени във функционирането на българското общество като цяло. Подобни идеи към момента и в обозримо бъдеще могат да се квалифицират като „екстравагантни“ и на практика –неосъществими. Реалистична възможност е въвеждане на доброволна военна подготовка с продължителност 3-6 месеца. Важно е да се има предвид, че военната подготовка не означава военна служба, тъй като за периода на подготовката гражданите не изпълняват пряко задачи по трите мисии на въоръжените сили. Решението за въвеждане на военна подготовка на гражданите има четири основни аспекта – правен, военен, икономически и политически. На първо място е редно да бъдат изяснени понятията. Българската армия е „професионална“ от 1879 г. насам, тъй като през целия този период офицерският корпус и част от подофицерите (сержанти/старшини) са професионалисти – те сами са избрали военната кариера. Т. нар. „професионализация“ на армията, започнала в края на 90-те години, се отнася до набирането на войнишкия и част от сержантския/старшинския състав. Всеобщата наборна военна служба е заменена с доброволна служба по трудов договор и срещу заплащане. Трябва да се обърне внимание на факта, че професия „войник“, разбирана като военна служба за времето на цялата кариера на гражданина, на практика не съществува нито в България, нито в съюзните армии. Войниците, които покажат необходимите качества, могат да изберат военната кариера като сержанти и (при определени обстоятелства) като офицери. Допълнителна категория са „резервистите“, които са сключили договор за служба в резерва срещу заплащане. В този смисъл „доброволна военна служба“ е твърде спорно и неясно понятие и е по-коректно да бъде заменено от „доброволна военна подготовка на цивилните граждани“. На второ място стои задължението на всеки български гражданин за участие в отбраната на страната. Това задължение не е отменено нито в българското законодателство, нито като практика в цивилизования свят. Напротив, то се смята за висша форма на изпълнение на граждански дълг. В условията на въоръжен конфликт, всички български граждани са отговорни и могат да бъдат призовани да защитават родината или нейната конституция. В този смисъл на тях може да се предостави възможност или да се изиска да преминат съответната подготовка. Липсата на военна подготовка не е основание за отказ от изпълнение на този граждански дълг. Трябва да се има предвид, че т. нар. „доброволна военна служба“, която е по-коректно да се нарича „доброволна военна подготовка на цивилните граждани“ по никакъв начин не може да замени, а само да надгради (и то при определени условия) доброволната военна служба на трудов договор и срещу заплащане. Основните бойни и поддържащи формирования във въоръжените сили трябва да бъдат изцяло окомплектовани с личен състав (офицери, сержанти и войници) на трудов договор, срещу заплащане. Съвременното оборудване, високите изисквания към подготовката и участието в операции зад граница изисква войници, които са ангажирани във въоръжените сили за продължителен период от време. Военната подготовка на цивилните граждани, каквито примери се привеждат от държави като Швейцария или Финландия, за да бъде пълноценна, трябва да се провежда активно и да бъде материално осигурена на достатъчно високо равнище. Използването на тези цивилни граждани за поддръжка на войсковите райони или изпълнение на охранителни задачи в голяма степен ще обезсмисли военната подготовка. Практическото приложение на военната подготовка на цивилните граждани е в два основни аспекта: На първо място – част от тези цивилни граждани да изберат офицерската професия, кандидатствайки във висшите военни училища или да изберат доброволната военна служба на трудов договор и срещу заплащане, като по-късно поемат към сержантска/ старшинска кариера. Но тази мярка сама по себе си няма да доведе до преодоляване на кадровата криза във въоръжените сили. На второ място – чрез осигуряване на достатъчно възможности за опресняване и задълбочаване на подготовката през годините, цивилните граждани да бъдат зачислявани като резервисти (сключили договор за служба в резерва) или запасни (активирани по задължение) към редовни военни формирования или да формират военни формирования от резерва. Съответно резервистите могат да бъдат активирани за участие и в трите мисии на въоръжените сили, а запасните – на националната територия, във военно време или в условия на криза. Но трябва да се подчертае, че резервистите и запасните надграждат, а не заместват формированията на редовната армия. За да имат действителен принос към военните способности (каквито примери имаме от Швейцария, Полша и скандинавските държави), тези резервисти или запасни трябва да бъдат подготвени и оборудвани на относително съвременно равнище. Не е приемливо за оборудването на тези цивилни граждани да се използват остатъчни запаси от времето на Студената война или дори Втората световна война. Формированията от Националната гвардия на САЩ, силите за самоотбрана (Защита на родината) на скандинавски държави или резерва на Финландия и Швейцария по отношение на своето материално осигуряване и технологично равнище се намират на по-високо ниво от редовните сили на Българската армия, като това важи в значителна степен и по отношение на оперативната им съвместимост със силите на НАТО (независимо, че Швейцария, Финландия и Швеция не са страни-членки на Алианса). За да може военното обучение на цивилните граждани действително да надгради отбранителните способности и да допринесе за националната сигурност, е необходимо: • Да се заделят средства за достигане на 2% от БВП за отбрана и да се реализират проектите от основната инвестиционна програма, за да се гарантира, че формированията на редовната армия са в достатъчна степен материално осигурени и технологично превъоръжени; • В рамките на тези 2% от БВП да се извърши значително повишение на възнаграждението на всички офицери, сержанти/старшини и войници, сключили договор за доброволна военна служба, за да се осигури окомплектоването с личен състав; • Да се направи преглед на Плана за развитие на въоръжените сили, като в него военните формирования се категоризират като „редовни“ (окомплектовани с личен състав на 100% в мирно време с военнослужещи на трудов договор), „редовни с ограничения“ (окомплектовани с личен състав на по-малко от 100% в мирно време, които следва да се попълнят с резервисти/запасни във военно време) и „резервни“ (които в мирно време поддържат 0-20% окомплектоване с личен състав); • Тези промени да намерят отражение в приета от Народното събрание „Национална програма „България в НАТО и Европейската отбрана““, съдържаща ясни и стриктни финансови разчети. Без вземането на тези решения, въвеждането на военна подготовка на гражданите няма да допринесе за повишаването на отбранителните способности на страната и ще има деструктивен ефект, защото ще отклони жизнено важен за армията ресурс. Една от главните задачи на отбранителната политика на България след 1990 г., е изграждането на отбранителна институция, която защитава военния професионализъм срещу партийно-политическа намеса и насочва военната експертизата в професионалното, а не в политическото поле. Въпреки множеството недостатъци на българската политика през последните почти 30 години, българското общество и българските политически елити не допуснаха използването на въоръжено насилие в политическия живот на страната. Българската армия запази своя професионализъм и не се намеси пряко в политическия живот. Но яркият пример на разрушенията, предизвикани от вътрешно въоръжено насилие в държави от региона избледня в обществото и в същото време вдъхнови някои радикални политически и/или икономически групировки да мислят в тази посока. Такива групировки заплашват живота и собствеността на гражданите и призовават за познатите от мрачното минало „Народен съд“ и „Народна власт“. В своята пропаганда те използват и послания за защита на „националните интереси“ или „националната идентичност“, независимо, че са се поставили в услуга на чужда държава и саботират националната сигурност и просперитета на България. На практика те отричат българската национална идентичност, ако тя не включва „признателност“ или дори „родство“ и „вярност“ към чужда държава. А това е равносилно на национално предателство. Тези групировки нямаше да представляват интерес, ако не бяха толкова агресивни в пропагандата си, ако не бяха благосклонно пренебрегвани от службите за сигурност, ако нямаха легална политическа подкрепа и най-накрая – ако не създаваха паравоенни структури. Но днес всичко това е налице. Доброволна военна подготовка на цивилни български граждани и сега се провежда в рамките на неправителствени (нестопански) или частни (стопански) организации. Тази дейност не се наблюдава или регламентира от министерство на отбраната. Въвеждането на военна подготовка на цивилните граждани създава реална опасност под прикритието на въоръжените сили да бъдат подготвяни политически и/или икономически обвързани паравоенни групи или, от друга страна – политически и/или икономически паравоенни групи да се опитат да получат официален статут под прикритието на „доброволни формирования“. За да се гарантира, че центровете за подготовка или военните формирования (редовни или резервни) нямат да бъдат използвани за предателска или антиконституционна дейност, е необходимо: • За всички кандидати за доброволна военна подготовка да се извърши проверка по условията на ЗЗКИ, и по-специално, че не са осъждани, следствени, психически нездрави и не членуват (или ако са членували, да се извърши задълбочена проверка) в организации, проповядващи омраза или насилствена промяна на конституционния ред; • Категорично да се отхвърли възможността за вливане на неправителствени/ частни доброволни военни формирования във въоръжените сили, като минимум старшите офицери във всички военни формирования от резерва/запаса следва да бъдат офицери от кариерата с доказан морал, професионализъм и липса на обвързаност с политически/икономически паравоенни групи; • Да бъде създаден публично достъпен електронен регистър, под надзора на министерство на отбраната, в който да бъдат посочени организациите (включително собственици, управители, инструктори, въоръжение и техника), които осигуряват подготовка за боравене с оръжие или други свързани с отбраната умения, както и на лицата, преминали съответните курсове на подготовка. Подготовката за участие в отбраната на страната и защитата на живота и собствеността на гражданите, независимо дали се провежда по държавна или частна инициатива, заслужава признание и подкрепа от страна на държавата и обществото. В същото време са очевидни признаците на радикализация в Европа и България. Това ни принуждава да настояваме да бъдат предприети всички необходими действия и превантивни мерки, така че под прикритието на подготовката за защита да не се подготвят групи, които са насочени срещу свободата, демокрацията, правовата държава, националната независимост и сигурността на обществото и на всеки отделен гражданин.", "date": "2018.01.22", "title": "Атлантици: \"Доброволната военна служба” – риск за отбраната и опасност за демокрацията"}
{"url": "http://www.faktor.bg/bg/articles/novini/balgariya/andrey-raychev-radev-ne-e-ruski-agent-i-prezident-na-bsp", "text": "Румен Радев явно не е нито руски агент, нито е президент на БСП. Това става видимо от дейността му през последните шест месеца. Корнелия Нинова се оказа права, като заяви, че го издига, за да победи. Пълна спекулация се оказа и тезата, че той не е натовски генерал. Така пред БТВ социологът Андрей Райчев защити президента Радев. Заедно с него гост беше и политологът Румяна Коларова.  По думите й в момента има остро политическо противопоставяне. \"На този фон Румен Радев може само да печели. Има сериозен рейтинг. Радев изпълва представата за президент. Все пак първите три месеца бяха много слаби със служебното правителство. Имаше и други скандали, но Радев успя да се научи. Чисто \"пиарски\" успя да потули няколко скандала. Трябва да му отдадем заслуженото за това, че се учи\". Андрей Райчев посочи, че Радев бил реално независим и си е изградил свой собствен стил, който българите харесвали.\"В момента Бойко Борисов е отдал приоритет на външната политика и Радев се вписва добре. Борбата между Бойко Борисов и Румен Радев е неизбежна. Все пак не трябва да забравяме, че Радев има 22 посещения в чужбина\".  Според Румяна Коларова сблъсъкът между президента и ГЕРБ се е случил при предаването на властта и преминаването към нормален кабинет. \"За мен Радев направи грандиозен гаф, като в новогодишното си обръщение не спомена, че тази година е година на европредседателство. Добре, че ГЕРБ тогава се занимаваха с други неща. Не знам дали го е направил нарочно, но ако е така, това е сериозен геополитически гаф\", обясни тя.", "date": "2018.01.22", "title": "Андрей Райчев: Радев не е руски агент и президент на БСП"}
{"url": "http://www.faktor.bg/bg/articles/ognyan-gerdzhikov-za-lobita-po-izbora-na-iztrebitel-razbrah-sled-kato-veche-ne-byah-sluzheben-premier", "text": "По-различен президент, най-малкото с професията – военен, дисциплиниран и отговорен човек. Той  един добър избор на президент. Тази кратка оценка направи на държавния глава Румен Радев бившият служебен премиер Огнян Герджиков, посочен именно от Радев. Ние не можем да бъдем предирчиви към президента, защото няма лостовете на управление. Но Радев бие камбаната там, където има проблеми, и това не е малко, уточни Герджиков.  Що се отнася до позицията на държавния гава по отношение на антикурпционния закон, според него президентът има известно право – че не гарантират до известна степен някои процеси и това позволява той да се използва като бухалка, в полза на управляващите. Като юрист той счита за нормално да има напрежение между властите и институциите, защото това е част от демокрацията, така се случват нещата в една нормална демокрация. Огнян Герджиков изрази и своята позиция по отношение на протести за Пирин. Следя този казус, но споделям, че има зелен рекет и той е подсказван отвън, от държави, където има развит туризъм. България се самоспъна в развитието на зимните курорти – например Витоша, която може да бъде развита като една прекрасна спортна структура. Тези, които водят протестите на еколозите, нямат чисти помисли, така мисля, това е моето усещане. По отношение на горещата тема за корупцията, бившият служебен премиер смята, че на всеки е ясно,  че стават нередни неща в държавата, но една битка трябва перманентно да се води и има органи, които е добре да си вършат работата. Като бивш служебен премиер Герджиков обясни и ситуацията около избора на изтребителите „Грипен“. Не зная как ще се развие историята с „Грипен“-ите – след като имаше процедура, след като имаше комисия и бяха посочени правилата, по която бе направена класацията, беше нормално в сроковете да валидираме решението на комисията. Това беше нормално да бъде направено от нашия служебен кабинет. Но аз видях лобитата след като се разпусна кабинета, не мога да ги коментирам. Но съм любопитен как ще се развие този казус със самолетите, който в момента е в спрян. На финала на интервюто Огнян Герджиков коментира и своите ангажименти сега. Той посочи, че активно се занивама с професията, която упражнява, редактира голяма книга с юридическа тематика, работи по един европейски проект, преподава, в издателска къща „Труд и право“ е консултант, помага и в Законаделния съвет към президентството.", "date": "2018.01.22", "title": "Огнян Герджиков: За лобита по избора на изтребител разбрах след като вече не бях служебен премиер"}
{"url": "http://www.faktor.bg/bg/articles/sasht-prizovaha-turtsiya-da-proyavi-sdarzhanost-v-siriya", "text": "Турски бойни самолети са унищожили две огневи позиции, от които сирийските кюрдски формирования обстрелваха турски градове по границата, съобщи турската телевизия \"А хабер\", цитирана от БНР. Според информацията има десетки ранени в резултат на кюрдския обстрел.  В хода на започналата в събота военна операция  \"Маслинова клонка\" срещу кюрдските милиции в района на град Африн, турските самолети са поразили над 150 цели. Арабска телевизия съобщи за загинали цивилни включително и пет деца, както и бойци от \"Силите за защита на народа\".  САЩ призоваха Анкара \"да прояви сдържаност\" в Сирия и да не допуска жертви сред цивилното население, заяви Хедър Науърт, говорител на Държавния департамент. Същевременно тя отбеляза, че Вашингтон продължава да подкрепя Турция, която е съюзник в НАТО и ключов партньор в борбата срещу групировката \"Ислямска държава\". \"САЩ са много обезпокоени от ситуацията в северозападната част на Сирия, и най-вече за бедственото положение на невинни цивилни, които са изправени пред ескалация на насилието\", допълва говорителката на Държавния департамент. Науърт припомни, че държавният секретар Рекс Тилърсън е разговарял вчера по тази тема по телефона с руския си и с турския си колега.", "date": "2018.01.22", "title": "САЩ призоваха Турция да прояви сдържаност в Сирия"}
{"url": "http://www.faktor.bg/bg/articles/spasyavat-zakasala-grupa-mladezhi-v-prespite-mezhdu-buzludzha-i-shipka", "text": "Група туристи са поискали помощ от АПИ, останали блокирани в преспите в Стара планина, съобщи инж. Михаил Рашков.  В 4:00 часа сутринта 8 момчета и едно момиче между Бузлуджа и Шипка, където е затворен пътя, но те са тръгнали да си правят някакъв екшън и са закъсали в преспите. От там полиция, пожарна и пътната служба и в момента ги вадим. Не са бедстващи, но това е безотговорно отношение, коментира Рашков. Той обясни, че в  6:30 сутринта е пуснато движението, което беше ограничено по АМ \"Тракия\" в софийския участък. Около 3:00 ч. имаше ограничение на движението между Мездра и Ботевград, но и там е освободено. Като цяло няма проблеми по пътищата. През проходите има ограничение само за тежкотоварните автомобили. Те могат да се движат през Искърското дефиле, през Витиня, Прохода на Републиката, Ришкия проход, но шофьорите го знаят. Изцяло затворени са Троянския, Златишкия и Върбишкия проходи.", "date": "2018.01.22", "title": "Спасяват закъсала група младежи в преспите между Бузлуджа и Шипка"}
{"url": "http://www.faktor.bg/bg/articles/gratskite-fermeri-shte-blokirat-patishta", "text": "Фермерите в Гърция ще издигнат блокади по пътищата днес, по решение на земеделските производители от района на Кардица. В него са участвали 25 браншови сдружения, съобщава вестник \"Та неа\", цитиран от БТА. Земеделските стопани в Гърция са недоволни от насъбралите се, според тях, проблеми в бранша, които с течение на времето са се изострили и са довели до драстично намаляване на доходите им.  Фермерите настояват с данъци да бъдат облагани само реалните им доходи, необлагаемият за тях минимум да е 12 хиляди евро, да се премахне осигуряването и да се намали възрастовата граница за пенсиониране на 60 години за мъжете и 55 години за жените. Земеделските производители искат още гарантирани цени за тяхната продукция, безплатно здравеопазване, достойни пенсии, премахване на единния имотен данък и създаване на държавен фонд, който да поема на сто процента обезщетенията им за щетите, нанесени от природните бедствия. Миналата седмица гръцкият парламент одобри проектозакон за нови мерки за икономии, съдържащ фискални, енергийни и трудови реформи, изисквани от международните кредитори в замяна на отпускане на нов транш от спасителната програма за страната. Докато вървяха дебатите преди гласуването, пред сградата на законодателния орган имаше многохилядна демонстрация.", "date": "2018.01.22", "title": "Гръцките фермери ще блокират пътища"}
{"url": "http://www.faktor.bg/bg/articles/lyo-drian-rusiya-nyama-sredstva-za-vazstanovyavane-na-siriya-ne-mozhe-da-reshi-sama-krizata", "text": "Русия няма да може да реши сама сирийската криза, защото не разполага със средствата за възстановяване на страната, предупреди френският външен министър в интервю за вестник \"Фигаро\", цитирано от БНР. \"Руснаците не могат сами да решат кризата. Един ден Сирия ще трябва да бъде възстановена, но техните средства няма да са достатъчни\", заяви Жан-Ив Льо Дриан. И добави, че дотогава европейците ще участват в стабилизирането само в зоните, където се установи приемливо управление по отношение на основните човешки права. Световната банка изчисли щетите от войната в Сирия на 226 милиарда долара - сума, четири пъти по-голяма от БВП на страната отпреди войната.", "date": "2018.01.22", "title": "Льо Дриан: Русия няма средства за възстановяване на Сирия"}
{"url": "http://www.faktor.bg/bg/articles/novini/balgariya/snyag-i-silen-vyatar", "text": "Днес, в по-голямата част от страната, валежите ще продължат, като около обед и по Черноморието дъждът ще премине в сняг. Още преди обед в югозападните райони валежите ще спрат и облачността ще се разкъса. Ще остане ветровито със силен, по Черноморското крайбрежие временно и бурен, северозападен вятър, който ще е причина за снежни виелици и образуване на преспи и навявания. Максималните температури ще са между минус 1° и 4°, по Черноморието до 8°. През нощта срещу вторник в цялата страна снеговалежите ще спрат и над много райони облачността ще се разкъса. Атмосферното налягане е значително по-ниско от средното за януари – от запад ще започне да се повишава. Над планините ще бъде облачно с валежи от сняг. По-късно през деня в масивите от Югозападна България валежите ще спрат. Ще духа силен и бурен северозападен вятър и ще има снежни виелици и по проходите ще се образуват преспи. Максимална температура на височина 1200 метра около минус 3°, на 2000 метра - около минус 8°. Над Черноморието ще е облачно с валежи от дъжд, на много места значителни. Около обяд почти навсякъде дъждът ще премине в сняг. Ще бъде ветровито със силен, временно и бурен северозападен вятър. Максималните температури на въздуха ще са  7 - 8°. Температурата на морската вода е 7 - 8°. Вълнението на морето ще бъде 3 бала, в открито море 4 - 5 бала.", "date": "2018.01.22", "title": "Сняг и силен вятър"}
