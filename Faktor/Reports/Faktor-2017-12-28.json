{"url": "http://www.faktor.bg/bg/articles/novini/svyat/kremal-vze-na-mushka-shefovete-na-roskosmos-zaradi-dva-kosmicheski-provala", "text": "Кремъл взе на мушка шефовете на \"Роскосмос\" заради два космически провала. Преди 2 дни руска ракета изведе в орбита първия анголски спътник, но връзката с него беше загубена. Месец по-рано Русия да загуби ракета-носител с 19 спътника. Вицепремиерът Дмитрий Рогозин, призна, че липса на координация е довела до това, че ускорителният блок на сателита е бил настроен като за пуск от космодрума \"Байконур\" в Казахстан. Стартът обаче беше от новия космодрум \"Восточний\" в Далечния Изток. В резултат от сбъркания азимут спътниците вместо в космоса се оказаха в Атлантическия океан.", "date": "2017.12.28", "title": "Кремъл взе на мушка шефовете на \"Роскосмос\" заради два космически провала"}
{"url": "http://www.faktor.bg/bg/articles/novini/svyat/premahnaha-ogranicheniyata-za-izdavane-na-amerikanski-vizi-v-turtsiya", "text": "Американското посолство в Анкара съобщи днес, че е премахнало всички ограничения за визовите услуги в Турция близо три месеца, след като Вашингтон спря издаването на неимиграционни визи за турски граждани, съобщава Ройтерс. Американското посолство в Анкара обяви на 8 октомври, че временно спира всички неимиграционни визови услуги, а Анкара отговори с реципрочна мярка. Решението на САЩ за спиране на визовите услуги бе обявено няколко дни след ареста на служителя в американското консулство в Истанбул Метин Топуз. В съобщение на американското посолство се посочва, че от октомври досега турското правителство се е придържало към уверенията, които даде на САЩ, че няма да бъдат разследвани, задържани или арестувани други местни служители на американските дипломатически мисии в Турция във връзка с изпълнението на служебните им задължения, посочва в. \"Хюриет дейли нюз\". \"Въз основа на придържането към тези уверения Държавният департамент е уверен, че състоянието на сигурността се е подобрило достатъчно, за да позволи пълно възобновяване на визовите услуги в Турция. Ние продължаваме да имаме сериозни безпокойства във връзка със съществуващите обвинения срещу местни служители на нашата мисия в Турция. Също така сме обезпокоени заради случаите на арестувани в рамките на извънредното положение американски граждани. Американските официални представители ще продължат диалога с турските си колеги в търсене на удовлетворяващо решение по тези случаи\", се посочва в съобщението. На 6 ноември американското посолство обяви, че САЩ са възобновили частично издаването на визи в мисиите си в Турция. Турското посолство във Вашингтон също съобщи днес, че е премахнало ограниченията на визовите услуги за американски граждани в отговор на решението на американското посолство в Турция да сложи край на продължилия месеци визов спор между двете членки на НАТО, предаде Ройтерс. \"Съгласно принципа на реципрочността ограниченията, които бяхме наложили във визовия режим за американски граждани, са премахнати едновременно\", се посочва в съобщение на турското посолство, цитирано от Франс прес. Турското посолство във Вашингтон обаче посочи, че не е дало на САЩ никакви гаранции във връзка със сътрудници на американските дипломатически мисии в Турция, спрямо които се води разследване. \"Ние не смятаме, че е правилно Съединените щати да твърдят, че са получили гаранции от Турция и да дезинформират американската и турската общественост\", заяви турското посолство, като добави, че има сериозни безпокойства във връзка дела срещу турски граждани в САЩ.", "date": "2017.12.28", "title": "Премахнаха ограниченията за издаване на американски визи в Турция"}
{"url": "http://www.faktor.bg/bg/articles/novini/balgariya/devet-obshtini-pred-bedstveno-polozhenie-zaradi-bokluka", "text": "Всички общински сметища, които не отговарят на изискванията на Европейския съюз, трябва да бъдат закрити до Нова година. Девет общини са на път да обявят бедствено положение. Повече от 30 г. община Пазарджик изхвърля отпадъците си тук и създава планина от боклуци. След дългогодишно чакане е изградено депо за отпадъци по стандарт. Проблем обаче има. Заради обжалване на избора на оператор, новото депо няма право да работи в момента, а съседните общини, които трябва да докарват боклуците си в Пазарджик, се притесняват. „Ще успеем да поемем 2 дни. След това, ако не се случи, ще преминем към бедствено положение”, каза кметът на Пещера Николай Зайчев. Депата за отпадъци в Благоевград, Кочериново, Рила, Бобошево и Симитли също ще затворят. Боклукът трябва да се извозва до сметищата в Разлог и Сандански. На практика обаче това се оказва невъзможно. „Няма да бъде лесно, това е една огромна трудност за общината, с нашата техника не можем да се справим, най-вероятно ще потърсим да наемем подходяща техника, разбира се това е свързано с финансово натоварване на общината”, заяви кметът на Благоевград Атанас Камбитов. Автомобилите са пригодени да събират отпадъци, а не да ги транспортират на разстояние от 50 или 60 км., обясни Васил Бачев от общинската фирма по чистота. От екоинспекцията са категорични, че отсрочка няма да бъде дадена. „Компромиси не могат да се направят, тъй като ние вече имаме една осъдителна присъда от Европейския съд”, категоричен е Ангел Георгиев, директор на РИОСВ – Благоевград. В Благоевград модерно депо ще бъде изградено следващата година.", "date": "2017.12.28", "title": "Девет общини пред бедствено положение заради боклука"}
{"url": "http://www.faktor.bg/bg/articles/novini/balgariya/-gardian-oblatsi-ot-koruptsiya-visyat-nad-balgariya-dokato-poema-predsedatelstvoto-na-es", "text": "„Никой в България не преследва политическата корупция. В затвора няма нито един бивш служител на правителството. Достигнахме етап, в който описваме държавната корупция като превземане на държавата.\" Това разказва Огнян Шентов от Центъра за изследване на демокрацията (ЦИД) в статия на лондонския \"Гардиън\", озаглавена \"Облаци от корупция висят на България, докато поема председателството на ЕС\", пише В нея авторката Дженифър Ранкин цитира от Брюксел доклад на ЦИД, \"който обрисува унищожителна картина на корумпираност от върховете до низините на обществото\". Повече от 20%, или 1.3 милиона пълнолетни българи, са участвали в някаква корупционна операция като плащащи или получаващи подкуп, но през 2015 г. са приключени едва 72 дела, разказва още Ранкин. В полунощ срещу 1 януари ще свири музика и ще блестят фойерверки, когато България - най-бедната и \"най-корумпираната\" страна в ЕС, ще поеме палката на ротационното председателство. Да си председател на заседанията на ЕС и на определянето на дневния ред вече не носи онова влияние, което имаше в миналото, но все пак е много важен момент за тази страна, станала член с последната вълна на присъединили се, се казва още в статията. В статията се казва още, че сред борещите се с корупцията в България се смята, че \"Лукойл\" има монополна власт, гарантирана благодарение на няколко правителства чрез закони, които пречат на конкуренцията. Рухването на Корпоративна търговска банка (КТБ) е посочено като пример за жертва на \"конфликт между нейния богат собственик и един политик\". Механизмът за сътрудничество и верификация, създаден при приемането на България и Румъния през 2007 г., трябваше да действа няколко години, но и днес двете страни са обект на специално наблюдение дали следват европейските норми, разказва на читателите си \"Гардиън\". Ефектът от годишните доклади обаче е изчезнал, казват от средите, борещи се с корупцията. \"Очевидно е, че механизмът доведе до резултати. България успя да постави под контрол организираната си престъпност. Но корупцията и правосъдната реформа не донесоха резултатите, на които ЕС и Брюксел се надяваха\", обяснява Руслан Стефанов от ЦИД. Според него е грешка да се повтаря, че това е най-корупмираната страна в ЕС, защото изследвания, различни от тези на Transparency International, разкриват друга реалност. \"Допитванията на Transparency International са на практика въпрос дали харесваш страната си. Не мисля, че в България има повече корупция, отколкото в Словакия например, но потенциалните последици тук са много по-големи, защото българската икономика е много по-малка.\" Висш представител на Европейската комисия отхвърля твърдения, че по политически причини докладите може да отпаднат. Механизмът няма да приключи, докато не видим изпълнени всички показатели и препоръки\", казва източникът на \"Гардиън\". Председателството не е единствената причина ЕС да не е склонен да се държи твърдо с властите в София. Страната е финансово стабилна и не създава проблеми на Брюксел, срещу нея няма санкции за нарушаване върховенството на закона, какъвто е случаят с Полша, не воюва срещу бежанските квоти, както прави Унгария, и не е обект на спасителен план за много милиарди евро, както Гърция, изрежда изданието. \"София е предвидима под управлението на дясноцентристкия премиер Бойко Борисов и това обяснява защо Жан-Клод Юнкер призовава заедно с Румъния Само че Франция, Германия и други западни държави от години блокират този ход заради загриженост за корупцията.\" Но времената се променят. Хедър Грабе от Института за европейска политика на \"Отворено общество\" посочва промяна в нагласите след Брекзит и конфликта с Полша. \"През 2007 г. имаше желание да се членува във всичко и проблемът беше дали си готов, сега самият факт, че България опитва и иска да бъде част от случващото се, изглежда, има по-голяма тежест.\" Източник на Рантинг, който познава Борисов и кръга около него, допълва: \"Имаше време, когато страхът от Брюксел в малките държави беше много силен, но сега, ако си фискално стабилен и сътрудничиш при големите решения, няма да имаш проблеми.\" В статията се отбелязват и притесненията от участието в правителството на националисти, които или са осъждани за използване език на омразата (като Валери Симеонов), или призовават да се спират търсещи убежище дори със силата на оръжието (като Красимир Каракачанов). ВМРО е \"известна със систематичното пропагандиране на омраза срещу съседни народи на Балканите, както и срещу циганите\", се казва в доклад на Съвета на Европа, цитиран от авторката. Източникът ѝ уточнява, че тримата министри не са особено влиятелни в правителството, но че в Брюксел се усеща тревога от възгледите им.", "date": "2017.12.28", "title": "\"Гардиън\": Облаци от корупция висят над България, докато поема председателството на ЕС"}
{"url": "http://www.faktor.bg/bg/articles/novini/svyat/minus-37-gradusa-izmeriha-v-shtata-minesota", "text": "В американските градове Интернешънъл Фолс и Хибинг в щата Минесота бяха измерени рекордно ниски температури, предаде Асошиейтед прес, като се позова на Националната метеорологична служба. Температурата в Интернешънъл Фолс, обявил се за \"Хладилната камера на страната\", падна до минус 37 градуса, като счупи предишния рекорд от минус 32 градуса, поставен през 1924 г. В Хибинг температурата падна до минус 28 градуса, подобрявайки стария рекорд от минус 27 градуса от 1964 г. В голяма част от северните райони на САЩ ниските температури и мразовитият вятър ще продължат през идните дни. Метеоролозите предупреждават за опасност от измръзване заради арктическия въздух, нахлул в централната част на страната и разпространяващ се на изток. Тази седмица град Ери, щата Пенсилвания, беше затрупан от над метър и половина сняг.", "date": "2017.12.28", "title": "Минус 37 градуса измериха в щата Минесота"}
{"url": "http://www.faktor.bg/bg/articles/novini/balgariya/borisov-razporedi-da-se-otpusne-finansirane-za-remont-na-ski-vleka-zaeka-na-vitosha", "text": "На последното за годината заседание на МС премиерът Бойко Борисов е разпоредил финансовото министерство да отпусне пари за ремонта на ски влека \"Заека\" на Витоша, за да има къде \"децата да карат ски през ваканцията\". Министърът на спорта Красен Кралев ще отговаря за това лифтът да започне отново да работи. \"Заека\" не работи вече осем години. Той предлага, ако няма държавно предприятие, което да  стопанисва \"Заека\", съоръжението да мине към общината или на Министерството на образованието.", "date": "2017.12.28", "title": "Борисов разпореди да се отпусне финансиране за ремонт на ски влека \"Заека\" на Витоша"}
{"url": "http://www.faktor.bg/bg/articles/novini/balgariya/17-obikolki-na-zemyata-po-ekvatora-sa-propatuvali-deputatite-za-polovin-godina", "text": "17 обиколки на Земята по Екватора. Толкова километри са навъртели депутатите със служебните си автомобили за половин година, показва справка на парламента, поискана от бТВ. В километри това прави над 680 хиляди километра (680 774 км). Кои са депутатите, които са пътували най-много през отминаващата година? Искрен Веселинов от Обединените патриоти е навъртял близо 28 500 километра (28 499 км), като е пътувал до избирателния си район в Русе. За да се срещне с избирателите си в района на Бургас, колегата му от ГЕРБ Ася Пеева е изминала малко над 26 500 километра (26 516 км), а колегата й от Сливенския избирателен район Галя Захариева е пропътувала около 25 500 километра (25 495 км). За пътни разходи депутатите са получили общо 400 000 лева (396 416 лв.). Това са средства, платени на народните избраници за ползването на личния им автомобил за среща с избирателите, а за дневни разходи са изплатени над 215 000 лева (215 310 лв.). депутати - пътувания По служба депутатите са излизали и извън Европа, като са стигали до Монголия, Китай и Кот Д'Ивоар. Над 127 000 лева (127 880 лв.) са похарчени за самолетни билети за пътуванията зад граница, а за дневни и квартирни са похарчени малко над 106 000 лева (106 274 лв.).", "date": "2017.12.28", "title": "17 обиколки на Земята по Екватора са пропътували депутатите за половин година"}
{"url": "http://www.faktor.bg/bg/articles/novini/balgariya/dugin-shtom-pravoslavieto-e-nasha-religiya-to-vsichki-pravoslavni-i-balgariya-sa-nashi", "text": "Въпросът е какво значи „България е наша“? Първо трябва да говорим, как ние руснаците приемаме българите. Първо ги виждаме като православен народ. Но до колкото православието е наша религия, то всички православни са наши. В този ред на мисли можем да кажем, че и Русия е на българите, тя е ваша, защото Русия помогна на България да се възстанови след турското робство. Десетки хиляди руски войници загинаха за освобождението на България.  Това казва в пряко интервю за ТВ Алфа идеологът на Кремъл и Евразийството Александър Дугин. Той се слави като заклет враг на ЕС, НАТО и САЩ и смята, че всички славянски и православни народи, към които причислява и България, трябва да бъдат в орбитата на Русия. Въпросите в телевизионното интервю задава лидерът на „Атака“ Волен Сидеров, а в ефир от български на руски и от руски на български му превежда някой си отец Кирил. Странно, че изтъкнатият политик русофил, не знае езика, който би следвало идеологически да му е по-близък от майчиния. Александър Дугин се хвали, че сега изучава делото на Паисий Хелендарски, който бил голям мислител. Но и той е наш, защото е православен, атонски монах и е славянин. Мен ме възхищава българската история. Вие сте преминали няколко века преди нас, този път, който изживяхме по-късно векове. Първото българско царство е нещо потресаващо, вие сте шестата патриаршия. И затова Велики Преслав е предобраз на Москва като Трети Рим. А вие казвате, че не сте наши, пита иронично Дугин. Както ви казах сега изучавам историята на вашия народ – той е народ мъченик, а мъчиничеството се отличава от обикновеното страдание, по това, че след страданието идва възкресението. Аз съм твърдо убеден, че за българския народ идва едно възкресение. Българите получиха свободата си след османското робство не случайно, това е задача, това е цел. Целта да бъде и България участник в духовното възкресение. Христос е наш Бог, той дойде, за да спаси всички, но преди всичко нас. Ако ние разберем това, ще можем да отвърнем на неговия безграничен дар, с нашия човешки дар. Това е призванието на всички православни и славянски народи, казва още Дугин. Преди да започне разговора с Дугин, Волен Сидеров посочва, че осъществил това интервю, защото преди седмица български „медийни насекоми“ неадекватно реагирали на информацията, че е разговарял  със световноизвестния руски геополитик по време на форум в Кишенев.  Разговорът в Молдова с Дугин беше геополитически – какво става с Европа, на къде отива светът. Той се проведе по време на форум, посветен на финансовия и глобален капитализъм и неговите алтернативи, уточнява Сидеров. Стига медийно затъмнение, стига медийни игри , стига папагалски подскачания , в които някои български медии се опитаха да принизят нашия разговор. Сега  пита лидерът на „Атака“. Според него тези медии не са български и се опитали да принизят цитатите му. На първо място сред „небългарските медии“ най-верният политически застъпник на Русия у нас нарежда Faktor.bg. Това е някакво сайтче Faktor.bg, обвинява ме, че се хваля, че съм разговарял с Дугин, а аз не се хваля, това е факт, казва политикът и показва, как изданието е отразило срещата му с идеолога на Путин. След това  Сидеров се спира на публикация на Иво Инджев, който нарича неуспял ченгесар, без качества. „КлубZ“ е следващата небългарска медия, която русофилът коментира. Спира се на заглавието им: „Дугин каза: България е наша“. След това обяснява, че сайтът го прави  Светлана Джамджиева, която преди години е била репортерка при него в „Демокрация“, а сега е при Огнян Донев, който приватизира „Софарма“ – може да проследите далаверата в тази приватизация, уточнява Сидеров. Като титан на журналистическата мисъл лидерът на „Атака“ с ирония сочи Цветанка Ризова, от bТВ. Тя задала куп неуместни и провокативни въпроси на неговия човек Светлозар Лазаров в предаването си. Сидеров акцентира, че и bТВ не е българска телевизия. Политикът от управляващата правителствена  коалиция, която само след броени дни ще поеме Европейското председателство, кани Дугин у нас за честванията на 140-годишнина от освобождението на България от турско робство.  За сведение на българските медийни насекоми, Сидеров се анагажира в ефир, че ще преведе последната книга на Дугин на български. Според него  парадокс е, че книгите на този руски мислител не са превеждани в България. Бъдещото издание щяло да бъде представено у нас лично от Александър Дугин, зарича се Сидеров. Аз се надявам когато Дугин дойде в България да раздвижим умовете, но тези, които все пак могат да мислят и имат интелектуален потенциал, казва Сидеров в заключение. Вероятно той визира като мислещи у нас единствено русофилите и атакистите, които почитат Русия повече от родината си и приемат за скверност да подлагат под съмнение всичко руско и съветско. За тях то е просто свято.", "date": "2017.12.28", "title": "Дугин: И Паисий е наш, защото е православен и е славянин, а Велики Преслав е предобраза на Москва (видео)"}
{"url": "http://www.faktor.bg/bg/articles/novini/svyat/gartsiya-blokirana-ot-dazhd-snyag-i-morski-buri", "text": "Дъжд, сняг и морски бури блокират Гърция преди Нова година. От тази сутрин вали сняг по високите места, а в останалата част от страната - дъжд, информира БНР.    Силни морски бури спряха фериботите и корабите от Игуменица и Патра. Без връзка останаха островите Корфу и Закинтос. Силни ветрове в акваторията на Йонийско море са причината да не се изпълняват маршрутите на корабите по линиите Киллини-Закинтос, Лискури-Аргостоли и Порос Кефалиняс-Киллини.  Линията Игуменица-Корфу не се обслужва от кораби от открит тип. Туристите, които пътуват през тези портове изчакват, защото до няколко часа се очаква да премине силната морска буря.  От Министерството на външните работи препоръчват на българските граждани, пътуващи днес по посочените линии и направления, да се свържат с местните пристанищни власти и туристическите агенции, за да се информират за актуалните маршрути и разписанията на корабите. Телефони на българското посолство в Атина: +30 2106748 106, +30 2106748 105 и +30 6937 096 220.  Пътната полиция в Гърция предупреждава всички водачи, независимо в каква посока пътуват, да са подготвени за заледени участъци и хлъзгави пътища.  От тази нощ влиза забраната за движение на товарни автомобили, за да се улесни трафикът по цялата пътна мрежа. Денонощно дежурят извънредни екипи на пътна полиция, а проверките са постоянно. Полицията проверява масово личните документи на пътуващите в частни автомобили заради трафик на нелегални мигранти.  Все пак тези екстремни за Гърция зимни условия ще продължат до събота. Ден преди края на 2017 година започва нова промяна на обстановката - слънце и температури около 15 градуса.", "date": "2017.12.28", "title": "Гърция блокирана от дъжд, сняг и морски бури"}
{"url": "http://www.faktor.bg/bg/articles/novini/balgariya/vaapreki-povredata-v-zdravnata-kasa-patsientite-shte-mogat-da-poluchat-protokli-za-skapostruvashto-lechenie", "text": "Националната здравноосигурителна каса (НЗОК) създава организация, за да не остават пациенти без лекарства през новогодишните празници, съобщиха от пресцентъра на НЗОК.  По-рано днес НЗОК информира гражданите за възникнала повреда, която е довела до прекъсване на достъпа до общите информационни ресурси на Централното управление на институцията и Столичната здравноосигурителна каса.  Гражданите, които трябва да заверят протоколи за скъпоструващо лечение, могат да го направят в районната каса и в нейните офиси, независимо от техническия проблем.  Столична каса е преминала на ръчна обработка на протоколите, които – след отстраняване на повредата, ще бъдат въведени в Персонализираната информационна система.  За да се осигури безпроблемното получаване на лекарства, тест-ленти или стоми от страна на здравноосигурените граждани, до възстановяване на нормалното функциониране на ПИС, в Централното управление на НЗОК – ул. „Кричим“ №1, ще бъде обособено едно работно място, което да обслужва пациенти, които трябва да заверят или презаверят рецептурните си книжки.  И в момента институцията продължава да работи за отстраняване на повредата.", "date": "2017.12.28", "title": "Въпреки повредата в Здравната каса пациентите ще могат да получат протокли за скъпоструващо лечение"}
{"url": "http://www.faktor.bg/bg/articles/obshtestvo/zakon-i-red/mazh-se-obadi-v-mvr-prizna-za-ubiystvo-i-poiska-da-go-arestuvat", "text": "43-годишен мъж от село Глава съобщил в Районно управление на МВР-Червен бряг, че е извършил убийство и иска да бъде задържан, съобщиха от пресцентъра на МВР.  Местопрестъплението е посетено от полицейски служители, пред които мъжът заявил, че преди около месец, след скандал, е ударил с брадва по главата 52-годишен жител на Койнаре и той е починал.  43-годишният скрил тялото в канална тръба под пътя, на изхода на село Глава.  При оглед на посоченото място действително е намерено тяло.  При претърсване в дома на извършителя е открито споменатото от мъжа сечиво.  43-годишният е задържан за срок до 24 часа. Уведомен е прокурор от Окръжна прокуратура - Плевен. По случая е образувано досъдебно за престъпление по чл.115 от НК.", "date": "2017.12.28", "title": "Мъж се обади в МВР, призна за убийство и поиска да го арестуват"}
{"url": "http://www.faktor.bg/bg/articles/obshtestvo/zakon-i-red/ot-dnes-registrirat-kolite-po-novi-pravila", "text": "Регистрацията на автомобили в КАТ ще се случва по нови правила от четвъртък, 28 декември. Тя трябва да се направи до един месец след покупката и се извършва от купувача. Новите правила за регистрация на автомобили - в сила от днес Отпада изискването продавачите на коли да представят пред \"Пътна полиция\" договор за покупко-продажба. Полицията ще добива информацията по служебен начин, като ще е свързана с нотариусите чрез електронна система. МВР ОТЧИТА: Шофьори без \"Гражданска отговорност\" и масови нелегални превози Правилата важат както за регистрирани у нас автомобили, така и за купени от чужбина.", "date": "2017.12.28", "title": "От днес регистрират колите по нови правила"}
{"url": "http://www.faktor.bg/bg/articles/ikonomika/biznes/miliarderite-zarabotili-1-trilion-poveche-tazi-godina", "text": "Милиардерите по света са повишили богатството си с почти 1 трилион долара само през тази година, съобщи агенция \"Блумбърг\", която е съставила класация на 500-те най-богати хора. Първо място заема Джеф Безос, собственик на американския гигант за интернет търговия Amazon. Неговото състояние възлиза на 99,6 милиарда долара. За една година то се е увеличило с 34,2 милиарда. Така Безос измести от първото място основателя на корпорацията Microsoft Бил Гейтс, чието богатство се е увеличило с близо 9 милиарда за една година и в момента е 91,3 милиарда долара.", "date": "2017.12.28", "title": "Милиардерите заработили 1 трилион повече тази година"}
{"url": "http://www.faktor.bg/bg/articles/ikonomika/po-skap-priroden-gaz-ot-1-yanuari-toka-i-parnoto-nyama-da-poskapvat", "text": "Окончателно – природният газ поскъпва с близо 3% от Нова година. Регулаторът одобри новите цени на заседание днес. Въпреки увеличената цена на синьото гориво, от комисията увериха, че няма да има промяна в цените на парно и ток по време на отоплителния сезон. От „Булгаргаз” са категорични, че с новите цени дружеството ще губи по 4 милиона на тримесечие, но регулаторът не допусна по-голямо поскъпване.", "date": "2017.12.28", "title": "По-скъп природен газ от 1 януари, тока и парното няма да поскъпват"}
{"url": "http://www.faktor.bg/bg/articles/ikonomika/biznes/proveryavat-lufthanza-za-izkustveno-zavisheni-tseni", "text": "Германската агенция за конкуренция не прие твърденията на „Луфтханза“, че повишаването на цените за вътрешни полети е просто резултат от софтуера за автоматично резервиране, казвайки, че компаниите не трябва „да се крият зад алгоритми“.  Службата за борба срещу картелите проверява обвиненията, че тарифите на „Луфтханза“ по някои от вътрешните линии са скочили, след като в края на октомври спря да лети фалиралата „Еър Берлин“. От „Луфтханза“ отричат промяна на методите за определяне на цените на билетите, твърдейки, че напълно автоматизираната система за резервации реагира на повишаване на търсенето, последвало краха на „Еър Берлин“, което се отразило под формата на по-високи средни цени. Само че в интервю за в. „Зюддойче цайтунг“ шефът на СБК Андреас Мунд каза, че това оправдание не издържа.“Компаниите не могат да се крият зад алгоритми. Тези алгоритми не са писани от скъпия Господ в рая.“ Експерти в сектора констатират, че билетите на „Луфтханза“ по някои направления са се увеличили с 30%. От компанията обаче продължават да отричат, че инкасират приходи от доминиращата си позиция и обещаха да увеличат пътникоместата по най-популярните маршрути. В изявление, изпратено до АФП, от „Луфтханза“ заявяват, че не са извършвали никакви резки увеличения за пътуване в Германия или Европа \"в продължение на повече от година\". Крахът на \"Еър Берлин\" доведе до сериозен недостиг, казват от авиокомпанията, което води до по-бързо резервиране на местата за полетите. \"И така, може да се получи, че за резервации в последната минута по някои маршрути са налице само сравнително по-скъпите класове за резервации.\"", "date": "2017.12.28", "title": "Проверяват \"Луфтханза\" за изкуствено завишени цени"}
{"url": "http://www.faktor.bg/bg/articles/sport/nadal-se-otkaza-ot-brizbeyn-grisho-shte-bade-nomer-1", "text": "Водачът в световната ранглиста по тенис Рафаел Надал се оттегли от започващия в неделя турнир в Бризбейн. 31-годишният испанец обясни, че все още не се чувства достатъчно добре подготвен след травмата на коляното, заради която прекрати участие след първия си мач на финалния турнир на АТП в Лондон през ноември. \"Съжалявам да го съобщя, но няма да играя в Бризбейн през тази година. Намерението ми беше да се включа, но все още не се чувствам напълно готов след дългия изминал сезон и по-късното начало на подготовката ми\", коментира Матадора. Надал отпадна на четвъртфиналите през миналия сезон след поражение от канадеца Милош Раонич, а в последствие достигна до финала на Откритото първенство на Австралия, което през тази година започва на 15 януари. След оттеглянето на испанеца поставен под номер 1 в основната схема ще бъде третият в света Григор Димитров, който ще защитава титлата си.", "date": "2017.12.28", "title": "Надал се отказа от Бризбейн, Гришо ще бъде номер 1"}
{"url": "http://www.faktor.bg/bg/articles/ikonomika/haznata-gubi-600-mln-lv-godishno-ot-pochivnite-dni", "text": "600 милиона лева по-малко са постъпили в хазната. Причината са повечето почивни дни през изминаващата 2017 година.  Изчисленията са на Асоциацията на индустриалния капитал, цитирани от Нова телевизия. През тази година официалните почивни дни са били с 4 повече от миналата. Затова работодателите изчисляват, че средно всеки трудещ се българин ще изкара с 200 лева по-малко за държавния бюджет.  Сметката показва, че умножено по броя на работниците, това прави 600 милиона лева загуба за хазната.", "date": "2017.12.28", "title": "Хазната губи 600 млн. лв. годишно от почивните дни"}
{"url": "http://www.faktor.bg/bg/articles/petak-13/izpepelyavashta-ognena-liniya-ot-andropov-do-dogan", "text": "Настоящето четиво е само опит за кратко резюме на несвършващия преход, в който куклите висят на закачени върху мрежа конци.  Тя е така изкусно изплетена, че марионетките не само биват лесно издигани и спускани, но и при най-лекото подръпване започват да се провират в желаната от кукловода посока.        През декември в далечната 1969 г. председателят на КГБ Юрий Андропов е на посещение в България. Посрещнат е изключително радушно от Тодор Живков и висшето ръководство на МВР.   В строго секретна паметна записка за срещата са изтъкнати думите на българския държавен глава — “Др. Живков увери др. Андропов, че Държавна сигурност на НРБ е филиал на КГБ на Съветския съюз.” Това не е екзалтирано голословие. Официални представителства на КГБ са открити в София и Варна. Към всички управления на ДС са назначени съветски офицери, които зорко надзирават изпълнението на задачите от българските си колеги. Кабинетът на ръководителя на представителството на КГБ е до кабинета на българския вътрешен министър. Още през 1972 г. е подписан официален договор за сътрудничество и съгласувани действия между Андропов и министър Ангел Цанев, а началникът на Първо главно управление на ДС Димитър Кьосев инструктира офицерите: “Да изпълним указанието на другаря Тодор Живков – да заслужим правото да се наречем филиал на съветското разузнаване.\"  През 1975 г. новият вътрешен министър Димитър Стоянов напомня на своите подчинени за установените взаимоотношения с безапелационна инструкция: “В изпълнение на указанията на другаря Тодор Живков координацията и взаимодействието между ДС и КГБ да се издигнат на такова равнище, че те да функционират като единна система, ДС да работи като филиал на КГБ.” През следващите години Юрий Владимирович е окичен с най-високите български отличия – Златна звезда - „Герой на НРБ“, златен орден „Георги Димитров“, орден „Народна Република“, медал “100 години от Освобождението на България от османско робство”.    Живков е контактувал с трима предишни господари на “Лубянка”, но не е проявявал чак такава Защо ли този път той вдига градуса на раболепието докрай?        Андропов не е копие на генсека Леонид Брежнев, за когото омайните клетви във вечна дружба, прегръдките до задушаване и целувките уста в уста са гаранция за подчинена благонадежност. Шефът на КГБ, наричан от колегите си “цар Андроп”, е описван като високообразован, проницателен, аналитичен, стремящ се да прилага своеобразен научен подход в управлението на империята чрез обмислени експерименти. Внимателно анализиращ резултатите, правещ точни изводи и създаващ модели, годни за бъдещо осъществяване. Впоследствие считаният за баща на “перестройката” секретар на ЦК на КПСС Александър Яковлев го отделя от Кремълската върхушка с думите: “Андропов бе най-опасният от всички тях, просто защото той беше по-умен от останалите.”      Бъдещият държавен глава се е отнасял критично към развитието на СССР като държава на обособени в републики отделни националности и е виждал по-добра перспектива в изграждането на единна нация. Идеята е възприета от Брежнев, който започва да говори за “единна съветска нация”. В България Живков веднага издига лозунга за “единна българска социалистическа нация”. На декемврийската среща в София един от обсъжданите въпроси е “работата сред населението от турски произход у нас”. ЦК на БКП решава да действа без никакво бавене, започвайки с помаците. Мобилизиран е партийният апарат, ДС, милицията и някои войскови поделения.  През 1970–74 г, чрез система от поощрения и репресии, стигащи до масови побои, изселване, вкарване в затвора и дори до убийства, са сменени турските имена на 200 000 мюсюлмани, за които е счетено, че са от български произход. Атакувано е и вероизповеданието чрез въвеждане на “граждански ритуали”, които трябва да заменят религиозните обреди в “модерното социалистическо общество”.      Андропов често е говорел в условно наклонение, но за Живков този изказ е бил достатъчно категоричен, имайки предвид записаните в биографията му успехи при решаването на кризисни ситуации в компартиите на страните от съветския блок. Може да са го побивали и тръпки от страх: - Унгарската революция 1956 г.      През 1953 г. младият Юрий Владимирович заминава на работа като съветник към съветското посолство в Унгария. Външният министър Молотов е впечатлен от докладите му с оценки за реалното положение в страната и след година го назначава за посланик.      Провежданият след войната комунистически терор предизвиква силно негодование сред голяма част от унгарското население. Новосъздадената политическа полиция на премиера Матиаш Ракоши, който е заклет сталинист, репресира над 500 000 души. Икономиката е доведена до катастрофа и след смърта на Сталин властта се поема от нов кабинет, оглавен от Имре Наги. Той е бивш деец на Коминтерна, участник в Октомврийската революция, дори е считан за един от екзекуторите на руското царско семейство, но поема курс към реформи, които са относително успешни и жизненият стандарт в Унгария се подобрява. След вътрешно-партийнни борби обаче сталинистите надделяват — Наги е свален и нещата тръгват по старому. На 23 октомври 1956 г. в Будапеща полицията открива огън срещу една мирна студентска демонстрация, която иска връщане на Наги и изтегляне на съветския военен контингент от страната. Започват улични схватки, които прерастват в истински сражения, след преминаване на част от армията на страната на въстаниците и въоръжаване на гражданите. Наги е прогласен за премиер. Андропов многократно разговаря с него, изказва подкрепа за политиката на реформи, уверява го, че Червената армия няма да се намесва , че трябва да се намери мирно решение на конфликта, като същевременно изпраща десетки радиограми с настояване за незабавно навлизане на танкови колони, които да смажат избухналия “метеж”. Започват тайни разговори с по-умерените комунистически функционери и в непрекъснати консултации с Москва съставя ново правителство начело с Янош Кадар. Наги обявява излизане на страната от новоучредения Варшавски договор и се обръща с молба за помощ към ООН, САЩ и Великобритания. Молбата му остава без резултат и въпреки че въстаниците се сражават храбро, на 10 ноември съпротивата е ликвидирана. Загиват 2500 унгарци, 200 000 бягат зад граница. Наги и най-изтъкнатите водачи са разстреляни, други са осъдени на различни срокове затвор. Андропов постига целта, която си е поставил — да предизвика антисъветската опозиция да излезе публично, за да бъде унищожена. До края на годината почти всички участници в революцията са избити, арестувани или са напуснали страната.     Владимир Крючков, помощник на Андропов в Будапеща и по-късно назначен от него за началник на външното разузнаване на КГБ, отбелязва в мемоарите си: “За Андропов “унгарската трагедия” стана прекрасен трамплин за главозамайващ кариерен полет. Отличилият се в Унгария посланик, още в началото на 1957 г. беше повишен, оглавявайки специално създадения за него отдел на ЦК на КПСС, който управляваше отношенията с компартиите на социалистическите страни.”      Новият отдел донякъде дублира функциите на КГБ. Освен програми за общи действия, там се изготвят и досиета на висшите кадри в “братските” партии.  Събират се данни за лични качества, зависимости, мръсни тайни и др., прави се оценка за пригодност към заеманите държавни постове и възможностите за упражняване на контрол. Работата на новия отдел е забележително ефективна и Андропов е издигнат за секретар на ЦК, а през 1967 г. му поверяват и един от най-важните постове в държавата - председател на КГБ. - Пражка пролет 1968 г.       През пролетта на 1968 чехословашкият премиер и партиен лидер Александър Дубчек решава да реформира социалистическата система в страната, като промени въведените по съветски образец икономически, политически и културни принципи. Обявява, че гражданските права повече няма да бъдат нарушавани. Свалена е цензурата от печата, радиото и телевизията. На интелектуалците е обещана  творческа свобода. Брежнев решава да убеди Дубчек, с когото го свързва лично приятелство, да спре “антимарксистките сили”, “контрареволюцията” и да прекрати поетия курс. На проведените срещи в Москва и Дрезден в “убеждаването” се включват и други лидери на партии от Вашавския договор, но чехословашкият премиер остава непреклонен.      Андропов и хардлайнерите в съветското Политбюро се обединяват около тезата, че не бива да допускат “втора Унгария” и ако в Чехословакия  “днес искат реформи, утре ще поискат да са като Югославия, вдругиден като Австрия — искат да напуснат социалистическия лагер.” Живков дава и български принос със своя призив: “Трябва да минем в настъпление или ще стане по-лошо. Трябва да разгромим контрареволюцията. Трябва да ликвидираме контрареволюционните банди в Прага, Братислава и другите градове\".     През юли на инфарктно заседание на Полибюро Брежнев се колебае, търси компромисно решение, пише поредно писмо на Дубчек и предлага нова среща с ръководството на ЧКП , на която непокорните да бъде “вразумени”. Подкрепя го министър-председателят Алексей Косигин. Андропов настоява за “крайни мерки”, т.е. нахлуване на армията, но не опонира на Брежнев, а се обръща към премиера: “Мисля, че на практика тази среща няма да даде много, и във връзка с това вие, напразно, Алексей Николаевич, ме атакувате. Те сега се борят за кожата си и се борят с настървение... Десните сили, водени от Дубчек, стоят твърдо на платформата си. И се готвим не само ние, готвят се и те, и се подготвят много внимателно. Сега те подготвят работническата класа, работническата милиция. Всичко върви срещу нас.\" Продължението е добре известно. КГБ разпространява “информацията” за всекидневно преминаване на границата със Западна Германия от десетки вражи агенти. В медиите показват американски танкове, пропускайки да обяснят, че това са кадри от кинопродукция. В Москва е получено писмо от здравите сили в чехословашката компартия със “зов за помощ”. Реформаторският блок започва да се разпада и Густав Хусак приема да състави ново правителство. 300-хилядна армия включваща и войскови части от Полша, ГДР, Унгария и България нахлува и смазва прогласения от Дубчек “социализъм с човешко лице”. Той и неговите близки съратници са отвлечени от КГБ в Москва, където са принудени да подпишат унизително споразумение за предаване на властта.  В последното си телевизионно обръщение премиерът заявява с треперещ глас, че страната: “ще се развива в ситуация, чиято действителност не зависи само от нашата воля.”      Някогашните заслуги на Дубчек в борбата против нацизма са оценени подобаващо - назначен е за лесничей в затънтена гора, където е бил партизанин през Втората световна война, без право да напуска района.       Живков добре познава хода на отминалите събития и ролята на Юрий Владимирович като привърженик на решителни мерки срещу страните от социалистическия лагер, които се опитват   С предаването на спецслужбите под директната опека на КГБ той демонстрира пълна откритост, презастрахова се от всякакви възможни подозрения за нелоялност и подсигурява поста си на първи партиен и държавен ръководител. Предположенията му, че Андропов ще продължи да влага цялата си енергия в защита на Империята на злото се оправдават.        През 1969 г. Юрий Владимирович създава Пето управление на КГБ за борба с идеологическата диверсия и назначава за негов началник Филип Бобков. Всички медии са поставени под пълен контрол, а през следващите години управлението се заема и с потушаване на възникналото дисидентско движение, изисващо спазване на човешките права в съответствие с Хелзинкското споразумение. Някои от най-изтъкнатите инакомислещи - А. Солженицин, М. Ростропович, В. Буковски, Ю. Орлов са прогонени и съветското им гражданство е отнето, а други са въдворени в лагери и в психиатрични заведения. Нобеловият лауреат академик А. Сахаров е интерниран в затворен град като един от създателите на съветската водородна бомба и носител на чувствителна информация, която не бива да става достояние в НАТО. По ирония на съдбата названието на създаденото някога в покрайнините на Москва благотворително психиатрично заведение – “Канатчикова дача” – се превръща в обобщителен синоним на клиниките, в които се затварят противниците на режима. Андропов е достатъчно циничен да нарече затварянето на дисиденти „форма на благотворителност“ и подигравателно задава въпроса: “Мислите ли, че заради вас Америка ще ни обяви война?” - Полша 1980 г.      През 1980 новосъздаденият независим профсъюз “Солидарност” открито застава срещу комунистическия режим. Работниците получават подкрепа от населението, силната католическа църква и специално от новия папа Йоан-Павел II, който е поляк. Започват стачки, масови демонстрации, разпространяват се свободни печатни издания. За съветското партийно ръководство и КГБ е недопустимо “Солидарност” да вземе властта, но същевременно в Москва предпочитат да не се ангажират с поредната военна интервенция. Избират друг подход. Пускат слухове за предстоящо нахлуване на съветската армия, правят редица опити за всяване на раздор в профсъюза, подтикват твърдолинейни комунистически функционери да заемат крайни позиции срещу предлаганите демократични промени, като същевременно изграждат публичен образ на “либерален” спасител от хаоса и съветска окупация на министъра на отбраната Войчех Ярузелски. Той е проверен кадър — начело е на армията, когато полски подразделения участват в потушаването на Пражката пролет. През следващата година в условията на предизвикана стопанска криза с инфлация и опразване на магазините Ярузелски обявява военно положение. Границите са затворени, „Солидарност“ и обществените събирания са забранени, въведен е полицейски час и статуквото е удържано чак до падането на Берлинската стена. Но дали КГБ печели и този път? Юрий Владимирович е доволен, въпреки че си дава съвсем точна сметка за последиците от събитията, описани по-късно от неговия биограф Леонид Млечин: “В действителност тази военна акция постави   в Полша. За поляците стана окончателно ясно, че ако тази власт се страхува да даде на хората елементарни права, ако тя се страхува от профсъюзите, ако тя запушва устата на църквата и закрива вестници, това означава, че тази власт не става за нищо.” Тогава?      Ръководителят на КГБ внимателно изучава световните икономически и технически постижения, чете разнообразна художествена литература, слуша западна музика, свири на китара и дори пише поезия. В случай че някой си представя типичния кагебеец като чугунен тъпанар пияница със запасан пистолет под лошо скроено сако, който блъска с юмрук по масата, е безполезно да чете по-нататък. Такъв е приблизителният образ на чекиста от времето на сталиновите чистки, но “Лубянка” се променя и там хора с примитивна същност не са в състояние да решават сложните задачи в условията на Студената война. За 17 години под управлението на Андропов централата е модернизирана и превърната в една от най-ефективните в света.     Това, което остава неизвестно за управляващата геронтокрация в Кремъл, е че Андропов отдавна е изготвил   Според някои изследователи планът е готов още през 1965 г., но е толкова радикален за времето си, че ако бъде предложен на Политбюро авторът му ще бъде линчуван незабавно.      Дълги години Андропов е наблюдавал как въпреки неизчерпаемите природни ресурси и непрестанните кражби на иновативни технологии от чужбина, развитието на централизираната държавно-планова икономика безнадежно изостава в конкуренцията със Запада и вещае неминуем крах на цялата система. Той решава да съчетае по нов начин един от марксовите принципи – за важността на собствеността върху средствата за производство – и сталиновото умотворение, че в условията на СССР “кадрите решават всичко” и да ги постави в основата на своя план.      Юрий Владимирович търпеливо изчаква биологичния край на Косигин, Суслов и Брежнев, за да поеме кормилото на партията и държавата и да пристъпи към осъществяване на амбициозното си начинание. Най-важните промени включват: - Запазване на обновената държава като световна имперска сила. - Пълна замяна на властта на компартията с власт на КГБ. Партийните комитети са се превърнали в инкубатори на корупция, застойно мислене, мързел, декламиране на лозунги и демотивират обществото, тласкайки го към все по-дълбок битов упадък. Премахване на чл. 6 от Конституцията на СССР за ръководната роля на партията и нейното евентуално разпускане. За разлика от партийните структури, в огромния апарат на КГБ е установена дисциплина и желязна военна субординация, където по правило служителите от средния и висшия ешелон са подбрани и развивани според индивидуалните им качества. Достатъчно е да бъдат чути склонните към медийни изяви бивши офицери като О. Гордиевски, О. Калугин, Ю. Швец, Л. Решетников и др., за да стане ясно за какъв тип хора става дума. - Отказ от ленинско-сталинската болшевишка идеология на “диктатура на пролетариата” като лишен от съдържание евфемизъм, който се е превърнал в удобна опаковка за пролиферация на родово-партийна номенклатура на всички нива. Андропов е атеист и не е виждал особена полза от издигане на православието за нова държавна идеология. Това е по-късно творение на неговите наследници, утвърдено от путиновия режим. - Приватизация на държавната собственост с въвеждане на “див брутален капитализъм”. В схемата се предвижда замяна на командно-административната система на социалистическото планово стопанство с командно-олигархична система от компетентни бизнесмени под централно управление и пряк контрол на офицери от КГБ. Кадрите на спецслужбата нямат необходимото високо ниво на познания, за да управляват пряко икономическите процеси. За изготвяне на фирмени бюджети, сложни банкови операции, мащабни търговски сделки и пр. са необходими качества и опит, които са извън професионалната им подготовка. Според някои изследователи андроповата стопанска концепция е заимствана, модифицирана и приложена в Китай във вида “една страна - две системи”, но със запазена ръководна роля на компартията. Андропов е проектирал създаване на 10 свободни икономически зони с разлики в модела на управление като най-успешните резултати впоследствие бъдат приложени в цялата държава. - Запазване господството на Империята над страните от Източния блок с политически, икономически, пропагандни и всички възможни подмолни средства по предварително изготвена схема. За целта е необходимо промените да започнат от метрополията и поетапно да бъдат наложени в страните от периферията — в противен случай социалистическите държави биха могли изпреварващо да въведат реформи, да се откъснат от кремълската сфера на влияние и да потърсят своето място на Запад.       В Съветския съюз обаче промените трябва да започнат от самата управляваща КПСС с издигане на ярко изявени енергични функционери, необходими за изпълнение на първия етап – преходът или “Перестройката”, както е наречен в Москва. КГБ не може да поеме директно управлението и защото на този етап централата е пряко подчинена на Плитбюро.      От единия ръкав на прословутия андропов сив шлифер изкачат реформатори, образуващи новото интелектуално партийно ядро - бъдещият генсек Михаил Горбачов, набързо произведеният в секретар на ЦК бъдещ премиер Николай Рижков, развил концепцията за “пазарния социализъм”, Егор Лигачов, новият секретар на ЦК, натоварен с подбора на реформаторски настроени висши партийни кадри, Аркадий Волски, отговарящ за издирването и назначаването на перспективни “бизнесмени”.     Още през 1969 г. Андропов се опитва да направи 38-годишния Михаил Горбачов свой заместник в КГБ, но оттегля кандидатурата му, предусещайки  острата реакция на Политбюро.    В свое интервю за в. “Версия” Рижков ще потвърди, че всички принципи за реформиране на икономиката, обявени от Горбачов, са формулирани още при Андропов.     Волски е определен в мемоарите на Горбачов като опитен ръководител, който “се старае да намира оптималните подходи за сътрудничество между бизнеса и властта”, а Владимир Путин го нарича човек, който “е направил много за изграждане на новата отечествена икономика и консолидацията на руските предприемачи”.      Лигачов трескаво съставя списъци на реформатори и впоследствие отбелязва в спомените си: “В края декември 1983 г. от болницата ми позвъни Юрий Владимирович Андропов и ме помоли да отида в Свердловск и да “огледам” Елцин”. През следващия месец провинциалният лидер Борис Николаевич бива спешно “огледан” и кариерата му тръгва към Москва. Андропов вече два пъти се е срещал с него и очевидно е останал достатъчно впечатлен.     Изпратеният в изгнание като посланик в Канада Александър Яковлев е върнат, за да оглави Института за световна икономика и международни отношения. Бъдещият оперативен ръководител на Перестройката изпраща в ЦК доклад с предложение  за създаване на предприятия с участие на чуждестранен капитал. През 80-те години започва разкриване на задгранични фирми и офшорни сметки, където се укриват средства, заделени от търговския износ, които впоследствие се връщат в страната като чуждестранни инвестиции и участия в приватизационни сделки. Същевременно млади икономисти се изпращат на обучение в западни страни, за да трупат познания за пазарната икономика. След време те заемат ключови държавни постове или стават консултанти в новите корпорации.", "date": "2017.12.28", "title": "Изпепеляваща огнена линия - от Андропов до Доган"}
{"url": "http://www.faktor.bg/bg/articles/obshtestvo/zakon-i-red/prokuraturata-kevr-sa-narushili-zakona-za-da-udovletvoryat-iskane-na-vik-s-tsenata-na-vodata", "text": "На 22 и 28 декември Върховната административна прокуратура протестира пред Административен съд София град решения на Комисията за енергийно и водно регулиране (КЕВР) от 30 ноември 2017 г., с които се одобряват бизнес плановете за развитие на дейността като ВиК оператор за регулаторен период 2017-2021 г., при прилагане на метод на ценово регулиране „горна граница на цени” на „Водоснабдяване и канализация“ ЕАД гр. Бургас, „Водоснабдяване и канализация” ЕООД, гр. Ямбол и „Водоснабдяване и канализация” ООД, гр. Враца; повишават се цените без ДДС на водоснабдителните и канализационните услуги за 2017 г. и се одобряват цени без ДДС на водоснабдителните и канализационните услуги за 2018 - 2021 г.; приема се анализ за социалната поносимост на цените на ВиК услугите за всяка година от бизнес плана, съобщиха от пресцентъра на прокуратурата.  В съответствие с конституционните прерогативи на прокуратурата да следи за спазване на законността са подадени протести против решенията на КЕВР.  От ВАП са установени съществени нарушения на административно-производствените правила, тъй като КЕВР се произнася по бизнес-планове, чиито окончателни редакции не са съгласувани от съответните асоциации по ВиК.  По този начин от КЕВР са пренебрегнати повелителни правни норми с цел да се осигури вземането на решения за удовлетворяване на исканията на посочените ВиК оператори.  Проверката на ВАП продължава.", "date": "2017.12.28", "title": "Прокуратурата: КЕВР са нарушили закона, за да удовлетворят искане на ВиК с цената на водата"}
{"url": "http://www.faktor.bg/bg/articles/obshtestvo/zakon-i-red/povdignaha-obvinenie-za-podkup-na-prepodavatel-ot-uht-v-plovdiv", "text": "Окръжната прокуратура в Пловдив внесе обвинителен акт за подкуп спрямо 60-годишния Николай Б., преподавател в Университета по хранителни технологии (УХТ) в Пловдив, поискал дар за успешно полагане на изпит. Според БНР става дума за професор Николай Банков, ръководител на катедра \"Електротехника и електроника\". Обвинение е повдигнато и спрямо негов помагач, 38-годишен бивш студент в същото учебно заведение, съобщиха от пресцентъра на прокуратурата. Според обвинителния акт от 11 май до 15 май 2017 г., в качеството си хабилитиран преподавател в УХТ – ръководител катедра „Електротехника и електроника“, Николай Б. е поискал общо 600 лева, за да проведе изпит по теоретична електротехника след предварително предоставяне на изпитните задачи и техните решения и да постави положителни оценки на двама студенти. Това е извършено в съучастие с Димитър Д. като помагач. Спрямо Николай Б. е определена мярка за неотклонение „Гаранция“ в размер на 5000 лева. Той е отстранен от длъжност. Спрямо Димитър Д. е определена мярка за неотклонение „Подписка“.", "date": "2017.12.28", "title": "Повдигнаха обвинение за подкуп на преподавател от УХТ в Пловдив"}
{"url": "http://www.faktor.bg/bg/articles/obshtestvo/zakon-i-red/povdignaha-oshte-edno-obvinenie-po-sudzhukgeyt", "text": "Софийска градска прокуратура (СГП) повдигна обвинение на Петър Малджиев за две престъпления - закана с убийство и опит за принуда, съобщиха от пресцентъра на държавното обвинение.  Петър Малджиев е четвъртият обвиняем по делото, по което вече бяха привлечени към наказателна отговорност бившият депутат от ПП ГЕРБ Живко Мартинов, бившият директор на ОДМВР – Добрич – Веселин Колев и Розалина Брайкова, директор на Областна дирекция по безопасност на храните – Добрич.  В хода на разследването до настоящия момент е установено, че Малджиев е близък приятел на двамата. Самият той бил собственик на два хотела в курортно селище Кранево, казино в гр. Добрич и други търговски обекти. Назад във времето е бил шеф на \"Аполо и Болкан\" и е бил свързан с бившите силови групировки.  През месец ноември 2017 г., във връзка с започналото наказателно производство срещу Живко Мартинов, Малджиев се заканил с убийство на двама от свидетелите по делото, а спрямо трети се опитал да упражни принуда, като го заплашил със саморазправа, за да го мотивира да оттегли вече депозирани показания срещу Мартинов и Колев.  Ако бъде признат за виновен Малджиев може да получи наказание до 6 години лишаване от свобода за всяко едно от трите от престъпления.  Спрямо Малджиев е взета мярка за неотклонение „подписка“.  По настоящето производство вече е привлечен към наказателна отговорност Живко Мартинов, като са му повдигнати общо шест обвинения. Сред тях са две обвинения за изнудване, обвинение за закана с убийство, обвинение за лично укривателство, принуда и престъпление срещу реда на управление. Определена му е мярка за неотклонение „парична гаранция“ в размер на 5 000 лв.  Веселин Колев е привлечен към наказателна отговорност за закана с убийство, принуда и подбуждане към лъжесвидетелстване. Определена му е мярка за неотклонение „подписка“.", "date": "2017.12.28", "title": "Повдигнаха още едно обвинение по \"Суджукгейт\""}
{"url": "http://www.faktor.bg/bg/articles/novini/balgariya/do-18-gradusa-dnes", "text": "От югозапад облачността над страната ще продължи да се увеличава и ще бъде предимно значителна. След обяд в Рило-Родопската област, а през нощта главно в Източна България ще има валежи от дъжд.  Ще се усили южният вятър, по-чувствително в източната половина на страната и северно от планините и там максималните температури ще са високи - между 14° и 18°, в останалата част от страната ще бъдат между 8° и 13°.  Над Черноморието ще има разкъсана облачност, която след обяд ще се увеличи и през нощта ще превали дъжд. Ще духа умерен, в следобедните часове и през нощта до силен южен вятър. Максималните температури ще са 12°-16°. Температурата на морската вода е 9°-10°. Вълнението на морето ще бъде 3-4 бала. В планините преди обяд ще духа силен и бурен вятър от юг-югозапад, който по-късно през деня още ще се усили. Облачността ще е значителна и главно в Рило-Родопската област ще има валежи от дъжд, над около 2000 метра - от сняг. Максималната температура на височина 1200 метра ще е около 6°, на 2000 метра 0 – 1°.", "date": "2017.12.28", "title": "До 18 градуса днес"}
{"url": "http://www.faktor.bg/bg/articles/novini/balgariya/protest-i-kontraprotest-za-pirin-dnes", "text": "Природозащитници отново ще излязат пред сградата на Министерския съвет срещу изграждането на ново съоръжение в планината. Хора от Банско и региона пък отново се готвят да блокират главния път за Гърция с искане да има строителство Природозащитници отново ще излязат пред сградата на Министерския съвет срещу изграждането на ново съоръжение в планината. Хора от Банско и региона пък отново се готвят да блокират главния път за Гърция с искане да има строителство. Според тях вторият лифт е важен за развитието на туризма и ще привлече нови посетители, а зад протестите срещу идеята стои така наречената „зелена мафия“. Общественото обсъждане за промяната на плана за управление на „Пирин“ приключи в петък преди Коледа. Министерството на околната среда и водите вече трябва да е обработило получените становища. Между 7000 и 8000 са подписите на тези, които подкрепят изграждането на втори лифт.", "date": "2017.12.28", "title": "Протест и контрапротест за Пирин днес"}
{"url": "http://www.faktor.bg/bg/articles/novini/svyat/snyag-blokira-velikobritaniya-otmeniha-poleti-do-balgariya", "text": "Обилен снеговалеж предизвикаха транспортен хаос във Великобритания. Снежните бури, които връхлетяха Обединеното кралство в нощта срещу сряда, оставиха без електричество 24 хил. домакинства и доведоха до затваряне на редица пътища и магистрали. Отменени и отложени полети има на летищата в Бристол, Единбург и Бирмингам. Авиокомпания „Райънеър“ е отменила повече от 30 полета на лондонското летище „Станстед“. Стотици хора са блокирани на летище \"Станстед\" в Лондон - лед и сняг не позволиха на много самолети да излетят.  Засегнати са и полетите до България.  Отменени полети има и на друго летище, от което се лети до България - това в Лутън, информира Нова телевизия.  До края на деня има още полети от Станстед и Лутън за България, но все още не е ясно дали лошото време на острова ще се отрази на изпълнението им.", "date": "2017.12.28", "title": "Сняг блокира Великобритания, отмениха полети до България"}
{"url": "http://www.faktor.bg/bg/articles/novini/svyat/bombata-v-sankt-peterburg-samodelna-i-s-porazyavashti-chastitsi", "text": "Самоделна бомба, направена от 200 грама тротил и поразяващи частици, е взривното вещество, което избухна снощи в супермаркет в Санкт Петербург. Полицията обяви, че се разследват всички версии за случилото се, включително и за терористичен акт. Досега никой не е поел отговорност за нападението. При инцидента пострадаха 10 души, деветима от които бяха откарани в болница, но са без опасност за живота. Самоделната бомба избухна около 18:30 ч. местно време. Магазинът е разположен на първия етаж в развлекателен комплекс в северната част на града. Щетите не са сериозни – повредени са само касов апарат, част от тавана и стената на магазина.", "date": "2017.12.28", "title": "Бомбата в Санкт Петербург – самоделна и с поразяващи частици"}
{"url": "http://www.faktor.bg/bg/articles/novini/balgariya/s-petrova-10-hil-dushi-sa-ostanali-bez-pomoshti-zaradi-otkaz-da-rabotyat", "text": "\"Социалните помощи на 10 хил. души са били спрени през последната година заради отказ да започнат предложена им работа\", съобщи пред бТВ заместник-министърът на труда и социалната политика Султанка Петрова. \"Програмата \"Заетост\" за наемане на трайно безработните, която започна тази година пилотно в 16 общини в Северозападна България, ще продължи и догодина, отделени са 80 милиона лева за 196 общини\", каза още Петрова. \"Нашата цел е колкото може повече хора да бъдат включени в пазара на труда, да се подпомогнат трайно безработни, да се мотивират да се записват в бюрата по труда. Те ще бъдат мотивирани и да се включват и в курсове, да се образоват, да се преквалифицират\", каза тя.", "date": "2017.12.28", "title": "С. Петрова: 10 хил. души са останали без помощи заради отказ да работят"}
{"url": "http://www.faktor.bg/bg/articles/novini/balgariya/k-karakachanov-umishleno-e-napraveno-taka-che-vseki-mozhe-da-obzhalva-obshtestvena-porachka-i-da-ya-blokira", "text": "\"Посредници по сделката за изтребителите няма да допусна. Ще има пряко договаряне с фирмата РСК - МиГ. Оттук нататък каквито и номера да има, няма да минат\", заяви пред БНТ министърът на отбраната Красимир Каракачанов. По думите му има закони, които могат да стопират всяка една обществена поръчка и даде пример тази за храната в армията, която вече две години се обжалва. Той призова да бъде променен Законът за обществените поръчки, особено когато става въпрос за национална сигурност и заяви, че пропускът в закона е умишлен. Според Каракачанов държавата губи, защото е позволила всеки да обжалва. \"Жалбата до КЗК за ремонта на МиГ-овете е подписана от \"някакъв човек\", но без документ, че той има право да го прави. Също така няма превод на фирмата, каквото е изискването по закон. Но дори с подобни несъвършенства, умишлено допуснати, КЗК е длъжна да даде 3 работни дни на молителя да си изправи документите. Тези три дни приключват на 2 януари, така Министерството на отбраната не може да използва отпуснатите от Министерския съвет 19 млн. лева\", коментира Каракачанов и прогнозира, че процедурата ще приключи до средата на февруари. Каракачанов коментира и казуса с ремонта на самолетите \"Спартан\", като каза, че процедурата е изцяло в зависимост от италианската фирма изпълнител, по силата на договори от 2004-2005 година. \"Служебното правителство е направило опит да се договори. Получили са оферта, която им се е сторила висока. Изтича им мандатът - ние продължихме. И успяхме да намалим тази сума, която се предлага. Много лесно е да се съгласиш с първата оферта, която ти направят, само че вие утре ще ме попитате, пък може и прокурор, защо съм се съгласил при такива високи цени\", каза още министърът. \"От първи януари ще има повишаване на заплатите на военнослужещите на 800 лева\", потвърди Каракачанов и добави, че управляващата коалиция е стабилна.", "date": "2017.12.28", "title": "К. Каракачанов: Умишлено е направено така, че всеки може да обжалва обществена поръчка и да я блокира"}
{"url": "http://www.faktor.bg/bg/articles/obshtestvo/zakon-i-red/dvama-siriytsi-s-obvinenie-za-trafik-na-hora", "text": "Двама чужди граждани са привлечени за обвиняеми по бързо производство на Районна прокуратура-Свиленград за нелегален трафик на хора през границата, съобщи пресцентърът на Пловдивската апелативна прокуратура. Живеещите във Великобритания сирийци по произход Фадел А. на 34 год. и Сипан Д. на 32 год. влезли от Турция у нас с автомобил през ГКПП Капитан Андреево. Техен спътник в колата била иракската гражданка Руджин С. При проверката дежурният граничен полицай установил, че поставената в документите й за самоличност снимка не е нейна, а предоставеният задграничен паспорт е всъщност преотстъпен. Срещу жената е било образувано бързо производство за незаконно влизане в страната. Бързото производство срещу каналджиите ще приключи в законния срок, уточняват от държавното обвинени", "date": "2017.12.28", "title": "Двама сирийци с обвинение за трафик на хора"}
{"url": "http://www.faktor.bg/bg/articles/obshtestvo/zakon-i-red/200-leva-globa-za-obida-kam-lekari-i-medsestri-v-speshna-pomosht", "text": "Видинчанин беше глобен с 200 лева за обиди и ругатни към лекари, медсестри и санитари в Центъра за спешна медицинска помощ в града, съобщи полицията във Видин. Решението е на Видинският районен съд и е взето вчера. Глобеният е с инициали М. М. Той е на 43 г. Наказанието му е наложено по Указа за борба с дребното хулиганство.", "date": "2017.12.28", "title": "200 лева глоба за обида към лекари и медсестри в Спешна помощ"}
{"url": "http://www.faktor.bg/bg/articles/deloto-sreshtu-daniel-mitov-ne-tragna-sadat-go-otlozhi-za-16-fevruari", "text": "Специализираният наказателен съд отложи разпоредителното заседание по делото срещу  Даниел Митов и  Христо Ангеличин, съобщава dir.bg.  Бившият външен министър е обвинен в това, че през първата половина на миналата година не е изпълнил служебните си задължения с цел да набави облага за търговско дружество и от това настъпили значителни вредни последици в размер на 494 458,03 лв. за МВнР. Заместникът му Ангеличин пък ще отговаря за безстопанственост.  Пред журналисти бившият първи дипломат каза, че няма нанесени материални щети на МВнР и това е било установено от прокуратурата. По думите на Митов \"няма нищо ненормално или несъобразно със закона\" едно министерство да подпише с друго временно осигуряване на самолетни билети - това е правено многократно в българската административна практика и няма нищо нередно в този случай.  Разпоредителното заседание беше отложено за 16 февруари, защото защитникът на Даниел Митов е в годишен отпуск, а според съда това е абсолютна процесуална пречка, за да се даде ход на заседанието.  Магистратите разпоредиха да бъде изпратена призовка до МВнР и Министерството на финансите, които да осигурят свой представител за следващото заседание.  По време на днешното заседание стана ясно, че със заповед от 21 декември на главния прокурор Сотир Цацаров по делото е била командирована прокурор Боряна Бецова от Софийската градска прокуратура. Тя ще работи заедно с още двама прокурори по случая.", "date": "2017.12.28", "title": "Даниел Митов: Няма нанесени материални щети на МВнР"}
{"url": "http://www.faktor.bg/bg/articles/obshtestvo/zakon-i-red/sadat-namali-prisadata-na-ivan-evstatiev", "text": "Окръжният съд в Пловдив намали присъдата на бившия кмет на Стрелча Иван Евстатиев от 6 на 4 години. Адвокатът му обаче има намерение да обжалва и това решение - пред третата съдебна инстанция. Припомняме, че през януари 2016 година Иван Евстатиев беше арестуван за изнасилването на 16-годишна ученичка от Стрелча. След серия от протести в града, Евстатиев подаде оставка като общински съветник, а на 2 май тази година  Районният съд в Пловдив го осъди на 6 години затвор.  Съдът прие, че на 15 януари 2016 година в хотелска стая в град Стрелча Иван Евстатиев е напил и привел в безпомощно състояние 16-годишната ученичка, след което я изнасилил", "date": "2017.12.28", "title": "Съдът намали присъдата на Иван Евстатиев"}
