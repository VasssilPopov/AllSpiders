{"url": "http://www.faktor.bg/bg/articles/novini/balgariya/tsvetanov-ako-se-okazhe-che-ima-prane-na-pari-nyama-da-ima-sdelka-s-chez", "text": "Сделката с ЧЕЗ няма да бъде финализирана, преди да се изясни произходът на парите. Ако се окаже, че има пране на пари или други притеснителни констатации, няма да има сделка. Това заяви в интервю за „24 часа“ председателят на ПГ на ГЕРБ Цветан Цветанов. Запитан дали това смята като политическа атака и как го оценява товя, политикът изкъква, че ЧЕЗ не е държавно дружество и държавата не участва в тази сделка.  Държавните регулаторни и контролни органи са длъжни да направят проверки по закон за спазването на съответните процедури. В този случай поради особената важност и обществена чувствителност ще се намесят и органите, отговарящи за националната сигурност, тъй като искаме да отпаднат абсолютно всички притеснения у хората. Нашите опоненти, за съжаление, свикнаха напоследък да правят политиките си единствено произвеждайки скандали, за да привлекат вниманието на хората, като повтарят до безкрайност сензационни твърдения, които невинаги имат общо с истината. Именно затова е морално и справедливо точно сега да си зададем въпроса кой, кога и защо приватизира тези дружества и дали случайно в този процес не са участвали някои от онези, които днес апелират за спасение на националния интерес. Защото не ние, а те преди години са имали възможност да се противопоставят на приватизацията или да предложат по-добро решение за управлението им. А сега същите хора лицемерно твърдят пред медиите: “Акциите на ЧЕЗ трябваше да бъдат изкупени от държавата”. Ами защо ги приватизирахте тогава? Ние няма да правим национализация, защото това противоречи на политическите ни принципи…Някак си ми е трудно да повярвам, че това е искрена и безкористна загриженост за националния интерес, а не правене на политика в познатия стил на измислени сензации. Запитан как ще коментира факта, че президентът Радев се ангажира, Цветанов обясни, че това е похвално.  И държавният глава, и изпълнителната власт, и парламентът са в правото си да наблюдават този процес. Нормално е да се стремим да защитим националния интерес, това е наше задължение. Нека изчакаме резултатите от проверките, а дотогава не смятам, че трябва да превръщаме една търговска сделка в политическа тема. Доколкото е имало политическа тема, тя е от времето, когато дружеството е раздържавено. Що се отнася до инициативата на Нинова инициира контакт с чешкото правителство, за да се засили и оттам контролът върху сделката, той смята, че тя е в правото си чрез подобни действия да се стреми да спечели политически дивиденти сред своя електорат.  „За нас най-важното сега е държавните институции да свършат своята работа, защото въпросните регулаторни органи са равноотдалечени от политиците. Те изпълняват функциите си по закон, а законите ни са синхронизирани с европейското законодателство. От тази гледна точка аз имам доверие за начина, подхода и обхвата на проверките. Не оспорвам и правото на чешката страна да приема подобни призиви от български политици. Ще изчакаме с любопитство резултата от действията на г-жа Нинова.“ Цветан Цветанов споделя мнението, че въпреки периодичното припламващото напрежение с коалиционните партньори е нещо нормално. Когато коалицията е реална и функционираща, в нея винаги има напрежение. Ние сме се събрали от 4 различни партии и всяка от тях е дала предизборни обещания, които държи да изпълни. Трябва да умеем да различаваме естествените вътрешни различия и работни конфликти от умишлените провокации, които идват от определени сили и недобронамерени политически опоненти. Цели се нагнетяване на напрежение - с несъстоятелни политически декларации и изказвания и провокативни оценки. Опитват се да ни изнервят чрез постоянно противопоставяне. Но нас ни свързва нещо по-голямо - волята да спазим коалиционното споразумение за управление. И когато го подписвахме, и сега отлично знаем, че между нас има различия, но сме се обединили, защото сме поставили България над всичко и се стремим да имаме реален 4-годишен управленски мандат, в който да се похвалим с икономически растеж. Растеж, който е факт от 2017 г.", "date": "2018.02.28", "title": "Цветанов: Ако се окаже, че има пране на пари, няма да има сделка с ЧЕЗ"}
{"url": "http://www.faktor.bg/bg/articles/novini/balgariya/kevr-nyama-da-dopusnem-ryazak-skok-na-tsenata-na-toka", "text": "\"КЕВР няма да допусне рязко повишаване на цените на тока\", заявиха от комисията на извънреден брифинг.  Трите електроразпределителни дружества – ЧЕЗ, EVN и Електроразпределение-Север, обявиха, че ще искат нови цени на тока. Официално обаче все още не са внесли предложенията си. Трябва да ги внесат до 31 март.  \"Едновременно с това, че поради продажбата на ЧЕЗ цената рязко ще се повиши, искам да успокоя българските граждани и бизнес, че това са спекулации. Ако някой иска да реализира политически проекти чрез цената на ЧЕЗ, няма как да се случи това. Нито кредитите, нито лихвите са ценообразуващи\", заяви председателят на КЕВР Иван Иванов.  Иванов уточни, че ще може да каже какво ще е увеличението на цената на тока след 31 март.  \"Всяка година дружествата искат голямо увеличение, но ние не се съгласяваме\", допълни той.", "date": "2018.02.28", "title": "КЕВР: Няма да допуснем рязък скок на цената на тока"}
{"url": "http://www.faktor.bg/bg/articles/novini/balgariya/chuzhdentsite-do-35-ot-rabotnitsite-v-predpriyatiyata-u-nas", "text": "Народните представители приеха окончателни промени в Закона за трудовата миграция и трудовата мобилност, предаде Агенция „Фокус“.  Работници от трети държави ще получат достъп до пазара на труда за длъжности, за които не се изисква българско гражданство, само ако в предходните 12 месеца за работодателя са работили не повече от 20% чуждестранни работници. Досега според закона работниците не трябваше да надвишават 10%. За малки и средни предприятия депутатите решиха процентът да е 35%. Парламентът реши решението за разрешаване на достъп до пазара на труда за работници от трети държави да може да се продължава общо с до 3 години. Агенцията по заетостта вече ще осигурява информация не само за подаване на заявление за регистрация, но и за самата регистрация на заетостта.", "date": "2018.02.28", "title": "Чужденците -до 35% от работниците в предприятията у нас"}
{"url": "http://www.faktor.bg/bg/articles/novini/balgariya/bolnitsata-vav-vratsa-plashtala-zaplata-na-lekar-koyto-ne-raboti-v-neya", "text": "Районната прокуратура във Враца обвини трима души в присвояване не повече от 32 000 лева от бюджета на болница „Христо Ботев” в града. Пред Темида се изправят д-р Румен Цветанов – началник на отделение „Съдова хирургия”, бившият изпълнителен директор на лечебното заведение Светозар Луканов и настоящият шеф Орлин Цветков. В хода на разследването е установено, че в болницата е било разкрито отделение по съдова хирургия. За да отговаря на медицинския стандарт за съществуване на такова звено, са били съставени документи, според които там работят на основен трудов договор двама лекари. Те трябва да бъдат с призната специалност по съдова хирургия. Единият от тях е д-р Цветанов. Другият - д-р Х. М. обаче, никога не е работил във врачанската болница,  а в други лечебни заведения в Шуменско.  Въпреки това, на медика са превеждани възнаграждения за участие в сложни операции. В периода март 2013 г. - декември 2015 г.  са му изплатени общо 32 476 лева. Фалшивата му дейност е описана в официални документи с невярно съдържание - графици за дежурства, протоколи и др. На д-р Цветанов съдът определи мярка за неотклонение „Подписка”, на Орлин Цветков  - „Парична гаранция” от 1000 лева, а на Светозар Луканов - „Парична гаранция” в размер на 5000 лева. Във вторник Районната прокуратура е внесла искане за отстраняване на Цветков от длъжността му на изпълнителен директор на  болницата.", "date": "2018.02.28", "title": "Болницата във Враца плащала заплата на лекар, който не работи в нея"}
{"url": "http://www.faktor.bg/bg/articles/novini/balgariya/valentin-nikolov-ako-sdelka-za-chez-e-koruptsionna-kade-e-koruptsiyata-tuk-ili-v-chehiya", "text": "Ако вони на корупция, къде е корупцията – тук или в Чехия?. Това попита в студиото на БНТ бившият шеф на АЕЦ „Козлодуй“ Валентин Николов, в отговор на реплика на депутата от БСП Таско Ерменков, с когото коментираха скандала около сделката за ЧЕЗ. Утре ще получим нова информация за сделката за ЧЕЗ от службите, които осъществяват проверката. Ще бъде утре и Гинка Върбакова, а това, което ще я попитаме как е убедила банките да финансират една такава сделка, при положение, че тя участва само с 10%  собствен финансов ресурс в нея, посочи Николов. Той припомни, че е имало първоначално 6 участника в сделката и затова попита директно Таско Ерменков, защо тогава БСП не вдигнали шум да получат повече информация за останалите пет. Аз още тогава предупредих, че службите трябва да разследват всичките кандидати, преди да се стигне до тази сделка, но никой от БСП не повдигна тази тема, изтъкна Николов.  На въпрос на водещия дали пък от тази сделка   далаверата не е в Чехия, бившият шеф на АЕЦ бе лаконичен: Те няма как да перат пари, но въпросът е, че ЧЕЗ е листната на борсата. Тоест, тя има репутация. Те провеждат сделката по техни правила, което е в синхрон с европейското законодателство. Като първият и единствен критерий за тях естествено е високата цена. Тя беше стигнала до 240 млн., а сега вече се говори за 320 млн., което  е страшно висока за това дружество, аргументира позицията си Валентин Николов. Той не се ангажира да коментира твърдението, че това е ювелирна сделка, която е удар срещу Борисов, защото информацията е можел да получи само като външен човек. Николов обаче е категоричен, че премиерът няма нищо общо със сделката.  Във времето, когато се подписа сделката, Борисов беше в Лондон. В същото време Теменужка Петкова не може по никакъв начин да е въздействала върху сделката, дори може да е нямала информация за нея. Очевадно е, че е направен цял фронт срещу премиера и правителството. В него са същите участници, които бяха през зимата на 2013 година, смята Валентин Николов.", "date": "2018.02.28", "title": "Валентин Николов: Ако сделка за ЧЕЗ е корупционна, къде е корупцията – тук или в Чехия?"}
{"url": "http://www.faktor.bg/bg/articles/novini/balgariya/stoycho-katsarov-osven-na-chuzhdi-kasi-nzok-dalzhi-pari-i-na-balgarski-bolnitsi-123-mln-lv", "text": "\"Освен на чужди болници Националната здравноосигурителна каса (НЗОК) дължи пари и на българските болници – 123 млн. лв., които са натрупани от 2015 година\", заяви пред бТВ Стойчо Кацаров, директор на Център за защита правата в здравеопазването. \"Трета година си затварят очите за тези дългове и се правят, че проблемът не съществува\", коментира той. От Националния рамков договор за 2018 г. за пациентите почти нищо не се променя, може би ще има малко повече направления и малко повече пари за лекарства. Стойчо Кацаров предупреди, че ако не се актуализира бюджетът на НЗОК, дълговете към чуждите болници от 130 млн. лв. ще бъдат взети от парите за лекарите и болниците.", "date": "2018.02.28", "title": "Стойчо Кацаров: Освен на чужди каси, НЗОК дължи пари и на български болници – 123 млн. лв."}
{"url": "http://www.faktor.bg/bg/articles/novini/balgariya/tayani-poritsa-obidite-sreshtu-evrodeputatkata-ska-keler-po-vreme-na-poseshtenieto-y-v-balgariya", "text": "Председателят на Европейския парламент Антонио Таяни порица обидите срещу евродепутатката Ска Келер по време на посещението й в България и изрази надежда подобни реакции да не се повтарят, съобщи Нова телевизия. Изявлението на Таяни дойде по повод коментари на вицепремиера Валери Симеонов срещу евродепутатката и позициите й за строителството на втори лифт в Банско. Припомняме, че вицепремиерът призова Келер да бъде прогонена от страната, след като тя взе участие в протеста срещу строителството на Пирин. \"След като научих за това се свързах с българското правителство и получих уверения, че изявлението на Симеонов не представлява правителството, затова случаят е приключен. Искам да припомня, че свободата на изразяване на мнение е сред основните права на гражданите на ЕС\", категоричен бе Таяни. \"Това важи особено за хора като Келер, които са били пряко избрани и представляват гражданите. Тази свобода е жизнена част от нашата демокрация. Тя предполага правото на несъгласие, на възражение. Доволен съм, че правителството се разграничи и се надявам занапред това да не се повтаря\", допълни той.", "date": "2018.02.28", "title": "Таяни порица обидите срещу евродепутатката Ска Келер по време на посещението й в България"}
{"url": "http://www.faktor.bg/bg/articles/novini/svyat/na-debati-za-prezident-zhirinovski-napsuva-sobchak-tya-plisna-voda-v-litseto-mu-video", "text": "Грозен скандал избухна в ефира на руската държавна телевизия тази вечев. В \"Россия-1\" се провеждаше дебат между кандидатите за президент, когато известният със скандалното си поведение лидер на ЛДПР Владимир Жироновски започна да крещи и оскърбява Сергей Бабурин.  Когато Ксения Собчак се опита да го успокои лидерът на утранационалистите започна да и крещи: \"Затваряй си устата, тъпачке\". След поредното оскърбление Собчак плисна в лицето му чаа вода, а Жириновски започна да псува и да я нарича \"Боклук\", \"Проститутка\" и \"К..ва\". В студиото настъпи истински хаос, в който всички крещяха, а водещият Соловьов не можеше да прекъсна Жириновски, затова дебатите бяха прекратени.", "date": "2018.02.28", "title": "На дебати за президент: Жириновски напсува Собчак, тя плисна вода в лицето му (ВИДЕО)"}
{"url": "http://www.faktor.bg/bg/articles/novini/balgariya/tatyana-doncheva-podpisvam-se-peevski-stoi-zad-sdelkata-za-chez", "text": "Сделката трябва да бъде спряна от Борисов, това може да стане по 50 начина, дори само заради собственото си оцеляване. Това обяви в студиото на Би Ти Ви бившият депутат и лидер на „Движение 21“ Татяна Дончева.  Тя смята, че тази сделка не е случайна и премиерът знае точно какво се е случило.  Това не е небрежна кражба, а концентрация на собственост. Как са се разбрали за цената с чехите – това е друг проблем. И сега премиерът се изяви като високо артистичен политик  с тези пантоними, които ни представя. Тази сделка е свързана изцяло с правителството.  Сделката е работена от три банки –  УНКР,ПИБ и  ББР,  това е личен избор на Борисов и Пеевски, защото те контролират ББР. Няма как опозицията или други конкуренти да ти пречат, когато от теб зависи една сделка. Но тя може да бъде спряна и дори това е наложително – да се разговаря за закупуване на пакета на ЧЕЗ с чешката държава, това е един от начините да бъде спряна сделката, коментира Дончева. Тя е убедена, че зад сделката стои Делян Пеевски и даже бе готова да се хване на бас  със социолога Андрей Райчев, който също коментира горещата тема. Пеевски стои зад сделката, подписвам се…Да се следи собствеността на ББП и тогава ще стане ясна картинката, убедена е Татяна Дончев.  По думите й у нас никой не иска да се изправи срещу тримата силни на деня, които считат, че ще преразпределят собственост и установяват пълен контрол над държавата. За всичко това има натрупвания и ГЕРБ ще бъдат сериозно пробити, когато тези, които ги подкрепят, узнаят до каква степен Борисов се е обогатил от властта, защото ще бъде засегнат и собствения интерес на електората, който стои зад ГЕРБ, смята лидерът на „Движение 21“. Според социолога Андрей Райчев главната съставка на скандала е махането на министъра и слуховете за нейното връщане. Ако има слаба защита, управляващите ще спрат сделката. Но две са последиците, които трябва да следим внимателно и те се отнасят до ГЕРБ и Борисов. Първо, появята на човек зад гърба му. Тоест, ако някой е притиснат и се решава нещо за негова сметка, да проговори. Такъв случай досега там няма в ГЕРБ. Второто - Борисов едни го харесват, други не го харесват. Затова е добре да следи какви ще са социологическите данни следващите месеци, посочи социологът,  намеквайки, че не е изключено  правителството да падне, защото става дума за ток и бай Иван това го разбира много добре.", "date": "2018.02.28", "title": "Татяна Дончева: Подписвам се - Пеевски стои зад сделката за ЧЕЗ"}
{"url": "http://www.faktor.bg/bg/articles/novini/balgariya/podpisaha-natsionalniya-ramkov-dogovor-za-2018-godina", "text": "Преди минути в Министерството на здравеопазването беше подписан Националният рамков договор. Според здравния министър договорът е по-добър от предишния и очаква да внесе спокойствие в системата.  Договарянето става на фона на напрежение между шефа на Касата и финансовото министерство заради неуточнените дългове на Здравната каса към международни здравни каси.  След спешна счетоводна проверка се оказа, че дълговете на Касата са над 130 милиона, а не 7,6 милиона лева, както показаха сметките на финансовия министър.  С писмо от петък той предупреди, че ако дълговете на Здравната каса се окажат по-големи, се поставят под съмнение преговорите за Национален рамков договор със съсловните организации.  Като гарант на подписването от тази сутрин се включи премиерът Бойко Борисов.", "date": "2018.02.28", "title": "Подписаха Националния рамков договор за 2018 година"}
{"url": "http://www.faktor.bg/bg/articles/prokuraturata-s-shokirashti-razkritiya-s-podstaveni-litsa-obshtina-pernik-tselenasocheno-e-iztochvana", "text": "Фирмите за сметосъбиране, сметоизвозване и снегопочистване в община Перник са различни подставени лица, като чрез тези фирми през годините целенасочено, постоянно, методично е източвана община Перник. Това обяви  ръководителят на Специализирана прокуратура Иван Гешев, цитиран от \"Дарик\". Досъдебно производство, по което се води разследване, е образувано през декември след сигнал от Агенцията за държавна финансова инспекция. Първоначално данните са били за сключени неизгодни сделки, като АДФИ е проверила период от 1 януари 2012-та до 31 декември 2016-та година. По думите му сметоизвозването в Перник се контролира неофициално от бизнесмени с широкоспектърна дейност. Временно изпълняващ длъжността кмет със заповед е възложил сметопочистването на една фирма, при положение, че има действащ договор с друга фирма. За действието си се позовава на бедствие в Перник, продължило цели три години, посочи Гешев. Ситуацията е създадена съзнателно, според разследващите, за да може управниците да стъпят на нея и да наредят сметоизвозването да се извърши от друга фирма. И двете фирми обаче, са под контрола на едно и също лице, поясни Гешев.   В резултат за една и съща работа е платено веднъж на фирмата, която има договор и още един път на друга фирма, със същия контрол, като цената по второто плащане е 4 пъти по-голяма от стойността на първия договор. Фактически за една и съща работа е платено 4-5 пъти, без тя реално да е извършена, без да има протоколи, без да се уточнят районите, подчерта шефът на Специализираната прокуратура. Той цитира данни, според които е извършено едно плащане към втората фирма в размер на 1,2 млн.лв. - 1,3 млн. лв., която е ЗМБГ. Първата фирма, с която има договор от 2005 г. е \"Стройинженеринг\", впоследствие преименувана в \"Лиел констракшън\".   Проверяваме хора, за които е публична тайна, че стоят зад сметопочистването, сметоизвозването, снегопочистването в Перник, съобщи още Гешев.   Има задържани хора за 24 часа. Очертава се до края на деня, поне на двама да бъдат повдигнати първоначални обвинения. Това не е окончателният кръг, разследваме кой реално седи зад тези фирми, кой е получил парите, къде са отишли, след като са ги получили, поясни Гешев.   Акцията в Перник е естествено продължение на предприетата политика на Специализираната прокуратура в съответствие с новите й правомощия по НПК за борба с корупционните престъпления. Разследването се извършава с помощта на новата Комисия за противодействие на корупцията и МВР.   \"От ноември имаме тази компетентност. Промяната цели да се прекъснат местните обвързаности между магистрати, полицаи, кметове и други, които не водеха до резултат, създаваха усещане за безнаказаност\", коментира още Гешев.", "date": "2018.02.28", "title": "Прокуратурата с шокиращи разкрития: С подставени лица източвали целенасочено община Перник"}
{"url": "http://www.faktor.bg/bg/articles/chez-vnasya-v-kevr-iskane-za-promyana-na-tsenite-na-toka-ot-1-yuli-2018-g", "text": "„ЧЕЗ Разпределение България\" АД обявява своето намерение да внесе не по-късно от 31 март 2018 г. в Комисията за енергийно и водно регулиране (КЕВР) заявление за промяна на цени на услугата „разпределение на електрическа енергия\" за първата ценова година от петия регулаторен период, считано от 01.07.2018 г., съобщиха от пресцентъра на елктроразпределителното дружество.  Ценовото заявление за утвърждаване на цени за достъп до и пренос през електроразпределителната мрежа ще бъде изготвено в съответствие с изискванията на Закона за енергетиката, Наредба № 1 от 14 март 2017 г. за регулиране на цените на електрическа енергия и Правилата за търговия с електрическа енергия. С изготвеното предложение Дружеството цели да осигури сигурност на снабдяването и качествена услуга на своите клиенти, намаляване на технологичните разходи и осигуряване на необходимите средства за развитие и разширяване на мрежата, се посочва в съобщението.  За първата ценова година Дружеството очаква да пренесе през разпределителната си мрежа над 9 385 737 МВтч електрическа енергия до крайни клиенти. Съгласно приетия подход за регулиране на електроразпределителните дружества в Наредба № 1 и чл. 31, т. 2 от Закона за енергетиката, в началото на регулаторния период „ЧЕЗ Разпределение България\" АД ще заяви за признаване присъщите оперативни разходи за осъществяване на лицензионната дейност за ценовия период юли 2018 - юни 2019 г., както и разумна пазарно определена възвращаемост.  В заявлението си „ЧЕЗ Разпределение България\" АД ще отрази реално достигнатото ниво на технологичния разход за 2017 г. в размер на 10,35%, реалните разходи за балансиране, както и планираните брутни инвестиции за целия пети регулаторен период в размер над 278 млн. лв. В случай че до изтичане на срокът за подаване на заявлението, настъпят изменения в нормативната уредба или изискванията на КЕВР, същите ще бъдат отразени от Дружеството.", "date": "2018.02.28", "title": "ЧЕЗ внася в КЕВР искане за промяна на цените на тока от 1 юли 2018 г."}
{"url": "http://www.faktor.bg/bg/articles/energien-ekspert-razkri-kak-nay-bezbolezneno-mozhe-da-se-provali-sdelkata-za-chez", "text": "„Най-простият начин да се спре тази сделка е една от банките да се откаже от гаранциите или добрите си намерения, които е изразила с писмо. Край, пропада сделката. Това е най-простият и безболезнен начин”, смята енергийният експерт Еленко Божков. „Виждате кой седи зад Гинка Върбакова, това са едни скрити капитали. Появи се името на един собственик на офшорна фирма, който е описан много добре и в „Досиетата от рая”, каза още Божков. „Интересът за ЧЕЗ е от България, според мен. Просто трябва да се приключи този случай, няма нужда да се влиза в детайли. „Не приемам факта, че тази фирма „Инерком” иска да купи ЧЕЗ. Трудно е за приемане. Това означава, че зад това се крие друга собственост”, допълни Божков. Той е категоричен, че без знанието на премиера Борисов тази сделка няма как да се случи, „особено като се има предвид посещението на Андрей Бабиш”. По думите му в чешкия вестник „Лидове новини” преди посещението на Бабиш е публикуван материал, в който пише, че предстоящото му посещение у нас ще включва разговори за продажбата на ЧЕЗ с българския премиер.", "date": "2018.02.28", "title": "Енергиен експерт разкри как най-безболезнено може да се провали сделката за ЧЕЗ"}
{"url": "http://www.faktor.bg/bg/articles/mozhe-li-balgarskiyat-folklor-da-vleze-v-nauchnata-fantastika", "text": "Дискусия и измисляне на българска приказка с тема \"Баба Марта\", работилница за хоро с \"Таратанци\", фоклорен неонов грим, гледане на филми с очила за виртуална реалност, хапване на баници, размяна на мартеници, парти с модерна българска музика и театрално осветление. Това очаква утре, на 1 март, посетителите на събитието Cyberfolk, организирано от сдружение \"Естинари\" (Estinari). Повече за инициативата разказва пред \"Детски Дневник\" Борис Бъндев от \"Естинари\", който се определя като професионален нърд. Борис се занимава с кинорежисура, илюстрация и жестомимичен превод. Именно на него е поверен жестомимичният превод и на събитието, което ще се проведе от 19 часа в A hub. Борис ще превежда и музиката, за да бъде и тя пълноценно разбрана от гостите с увреден слух, които се очаква да присъстват. Той знае жестомимичен език от малък, защото семейството му и много от приятелите му са глухи. \"Цялото събитие ще бъде достъпно за всички, които не чуват, и така цялата програма ще бъде адаптирана, за да могат повече хора да го изживеят\", казва той. Борис Бъндев от две години работи с приятели върху \"Естинари\", което започва като идея за компютърна игра. В стартовото меню на играта кукер без маската медитира. \"Чудехме се - какво ли би било, ако кукерите или нестинарите бяха джедаи от \"Междузвездни войни\" или пък излезли от някой супергеройски филм на Marvel или DC? Какво щеше да бъде, ако имаше история за един герой, сложил маската на кукера, за да спасява хора - като Батман? Или пък нестинар, който върви по огъня, за да пази селото си от зли духове? Какво, ако кукерите и нестинарите бяха високотехнологични хакери, които създават изкуствен интелект\", фантазирали създателите на играта. \"Защото кукерите и нестинарите са тъкмо това - супергерои. Но нашите си. Български\", заключава Борис. В крайна сметка - с времето, \"Estinari\" се превръща в движение. \"За моя голяма радост и късмет много мои приятели се запалиха и се включиха в инициативата. Всички сме тук изцяло доброволно и всеки прави каквото може - дали е художник, дали е оператор, дали е организатор, сценограф, костюмограф, програмист и т.н. Всеки имаше с какво да допринесе\", разказва Борис. И успяват да създадат: 1. Демо версия на компютърна игра; 2. Футуристично хелоуин парти с кукери; 3. Фотосесия с носии; 4. Модерна интерпретация на шевици като компютърни системи и платки; 5. В процес на създаване е и комикс, в който всичките нестинари и кукери ще се борят помежду си за власт в един технологичен фентъзи свят. Целта на всичките занимания е да бъде представен българският фолклор по модерен и разбираем начин за младите хора. В случая - чрез научната фантастика. \"Българските легенди и митология носят в себе си структурата и формулата за всяка една интригуваща и интересна история. Герой - антигерой - конфликт - решение - такава е и историята на Баба Марта - едно момиче в семейство на братя. Семейство, в което иска да се докаже. Една история, която може да бъде разбрана от всеки. На всяка възраст. Тъкмо тази история ще разкажем на събитието - за трагедията на Баба Марта. Обаче по наш си начин - междузвезден\", издава предварително Борис. По думите му преплитането на футуризъм и фолклор идват от това, че, от една страна, ще се извършат типично български обичаи - ядене на баница, размяна на мартеници, хора се събират на едно място, за да си разказват истории... а, от друга страна, всичко това ще се случва на фона на модерните технологии - виртуална реалност, дигитално изкуство, дигитална музика и т.н. \"Но най-вече - дори най-смелите погледи в бъдещето започват от поглед в миналото\", казва Борис. Събраните на събитието пари ще отидат като дарение за академия \"Анди и Ая\", където той работи като илюстратор на детски книжки от поредицата \"Анди и Ая\". Първата книжка се очаква да бъде издадена в края на април. Академията е основана от Даринка Борисова, която от 10 години се занимава с деца с увреден слух и деца с множество увреждания. \"Нейните родители също са глухи и за нея каузата е много лична\", казва Борис. \"В академията чрез различни дейности - арт терапия, социалнокомуникативен тренинг, наука, сугестопедия - заедно с децата намираме интересни начини да научим нови неща\", разказва той. Средствата, които събитието ще събере, ще отидат за тази академия. \"Ами, това е. Ако ви е интересно да погледнете в бъдещето, погледнете в миналото с нас. В София, на 1 март, в A Hub на ул. \"Христо Белчев\" 3\", кани всички Борис Бъндев. Входът е свободен, а благотворително ще се продават тениски с шевици, изрисувани от \"Естинари\".", "date": "2018.02.28", "title": "Може ли българският фолклор да влезе в компютърна игра?"}
{"url": "http://www.faktor.bg/bg/articles/krasen-kralev-otborat-na-norvegiya-narushava-fearpleya-vsichki-sa-astmatitsi", "text": "Министърът на младежта и спорта Красен Кралев заяви пред бТВ, че отборът на Норвегия на Зимните олимпийски игри в Пьонгчанг грубо е нарушил феърплея. Причината са лекарствата, които използват спортистите. Кралев обясни, че голяма част от тях са диагностицирани като астматици, а препаратите, които взимат, с разрешение на антидопинговата комисия, помагат за доброто им представяне в дисциплините.  Норвежкият отбор спечели най-много медали на приключилите Зимни олимпийски игри - 14 златни, 14 сребърни и 11 бронзови. Според \"Тайм\" бюджетът за спорт на скандинавската страна е 30,47 млн. лева, а част от състезателите работят като водопроводчици, дърводелци и учители, когато не се състезават. \"Дайте да не коментираме такива несериозни неща. Какви водопроводчици, като целият отбор на Норвегия в ски бягането и биатлона са астматици. Дойдоха със съответните препарати. Всички знаят за какво става въпрос. Аз го приемам като нарушен феърплей\", категоричен е Кралев. \"Очевидно норвежките лекари са издали такива документи, хората се водят за астматици и всички носят препарат за астма, който е свързан с повишаване на кислородния обмен в организма. От години всички коментират как в норвежките национални отбори в ски бягането и биатлона всички до един са астматици. Те носеха препарати против астма, колкото всички останали държави. По правилата е. Нищо не можеш да кажеш, след като са получили такива сертификати. Това е публична тайна от много години. От много олимпиади е така\", добави той. Той коментира и българското представяне в Южна Корея, като заяви, че липсата на спортна инфраструктура за зимни спортове у нас е една от причините за липата на медал.  Най-доброто класиране на родни олимпийски спортист в Пьонгчанг е шестото място на сноубордистката ни Александра Жекова. \"При положение, че няма медал, няма как да бъдем доволни. В действителност нямаме и големи традиции в зимните спортове. Имаме успехи, имаме 6 медала, но те по-скоро са плод на индивидуалния талант и гения на отделни спортисти, отколкото на сериозни традиции. В биатлона имахме надежди за по-добро представяне. Все още сме далече от медалите. През целия сезон показвахме форма, която ни даваше надежда за класиране в топ 10, но за съжаление не се получи. Желание и очаквания винаги има, защото държавата отделя немалко средства за подготовка на тези спортове. Годишният бюджет е около 3,5 млн. за всички федерации. Това не е достатъчно. Тези средства обезпечават подготовката на елитните спортисти. Липсата на бази и спортна инфраструктура за зимни спортове не позволява да се изгради конкурентна среда и условия за трениране на подрастващите. Повечето ни елитни спортисти се подготвят в чужбина. Няма как да сме доволни, след като нямаме медал!\", каза Кралев. Министърът заяви, че според него изборите за президент на Българския футболен съюз са преминали прозрачно. На Конгреса на 16 февруари Борислав Михайлов бе преизбран за трети път, като конкуренция за поста му правиха Любослав Пенев и Ивайло Дражев. \"За мен бе абсолютно прозрачно. Всичко това, което трябваше да се гласува, се гласува. Имаше една голяма грешка, която ръководството на Футболния съюз допусна, а именно, че не пусна някои от медиите да присъстват. Моето мнение винаги е било за по-голяма откритост. При положение, че 90% от медиите присъстват, всичко е открито и публично, покани ги и другите 3-4 медии. Може да са били субективни, да не си доволен от коментарите, но трябва да са вътре, за да видят какво се случва. Още повече, че нямаше нищо нередно\", заяви Кралев.", "date": "2018.02.28", "title": "Красен Кралев: Отборът на Норвегия наруши феърплея в Пьонгчанг, всички са астматици!"}
{"url": "http://www.faktor.bg/bg/articles/utre-boyko-borisov-otkriva-tretiya-ikonomicheski-forum-v-delfi", "text": "Министър-председателят на България Бойко Борисов ще отрие утре вечер Третия икономически форум в Делфи, заедно с гръцкия президент Прокопис Павлопулос и еврокомисаря по миграцията Димитрис Аврамопулос, бивш кмет на Атина. Икономическата среща в съседна Гърция има изключително значение за перспективите в развитието на региона. Не случайно форумът често се нарича „малкия Давос\". Срещата на Борисов с еврокомисаря Аврамопулос е много важна, защото той е един от водещите застъпници на тезата, че е крайно време Съветът на Европейския съюз да гласува приемането на България и Румъния в Шенген, съобщава Епицентър.бг. „Приемането на България и Румъния в Шенген е не само политически честно, но е и необходимо от гледна точка на сигурността“, заяви .Аврамопулос по време на дебати в ЕП. Шенгенското пространство е едно от основните постижения на ЕС и сме твърдо решени да го защитим, съхраним и укрепим, е неговата позиция. В общо пространство без гранични проверки съществуват общи заплахи за сигурността. Затова трябва да направим всичко възможно, за да запазим крехкото равновесие между свободното движение и сигурността. Можем да постигнем това единствено със съгласувана и единна шенгенска правна рамка, която включва Румъния и България, убеден е Аврамопулос. Последната визита на министър-председателят Борисов в Гърция бе на 6 септември 2017 година, когато заедно със своя гръцки колега Алексис Ципрас подписаха меморандума за скоростния жп коридор, който ще свърже пристанищата на Солун, Кавала, Александруполис, Бургас, Варна и Русе.  Според предварителните сметки на транспортните министерства проектът ще струва на България около 1 млрд. и 70 млн. евро. Очаква се целият проект да достигне около 4 млрд. евро.Очакванията се проектът да се изпълни за срок до 10 години. Според някои експерти високоскоростния жп път ще отвори директен път на Гърция към руските пазари.", "date": "2018.02.28", "title": "Утре Бойко Борисов открива Третия икономически форум в Делфи"}
{"url": "http://www.faktor.bg/bg/articles/novini/svyat/bryuksel-planira-zapazvane-na-severna-irlandiya-v-edinniya-pazar-i-mitnicheski-sayuz-sled-brekzit", "text": "Главният преговарящ на Европейския съюз за Брекзит Мишел Барние заяви, че Брюксел има план за ефективно запазване на Северна Ирландия в единния пазар и митнически съюз след излизането на Обединеното кралство от структурите на Общността, съобщава британският вестник The Guardian, като отбелязва, че документът от 120 страници би могъл да доведе до нова криза в преговорите между Брюксел и Лондон.  Териториите на Северна Ирландия ще се считат под юрисдикцията на митниците на ЕС след Брекзит, с необходимите проверки за стоки, идващи от останалата част на Обединеното кралство, става ясно от текста, изготвен от Европейската комисия.", "date": "2018.02.28", "title": "Брюксел планира запазване на Северна Ирландия в единния пазар и митнически съюз след Брекзит"}
{"url": "http://www.faktor.bg/bg/articles/ikonomika/biznes/prerazpredelyat-parite-ot-investitsionnite-programi-kam-obshtinite-otlichnitsi", "text": "Към общините „отличници“ по Оперативна програма „Региони в растеж“ 2014-2020 ще бъдат преразпределени средства от инвестиционните програми на по-бавните в изпълнението на финансирани от нея проекти местни власти. За това предупреди днес министърът на регионалното развитие и благоустройството Николай Нанков при участието си в дискусионен форум, организиран от Националното сдружение на общините в Република България. Това съобщиха от пресцентъра на МРРБ. Министърът съобщи, че към момента заради бързото изпълнение на договорите шест общини са постигнали заложените междинни индикатори по програмата, а други 13 общини имат възможност да постигнат заложената етапна цел. Сред „отличниците“ са общините Бургас, Хасково, Казанлък, Кюстендил, Димитровград, Свищов, Габрово и Панагюрище. Той предупреди, обаче, че 20 общини са в риск, защото са с нулево изпълнение към момента. По тази причина Николай Нанков призова местните власти за максимална мобилизация за изпълнение на проектите и разплащане на средствата по тях.", "date": "2018.02.28", "title": "Преразпределят парите от инвестиционните програми към общините \"отличници\""}
{"url": "http://www.faktor.bg/bg/articles/zadarzhaha-sina-na-ubitiya-biznesmen-ot-dobrevtsi", "text": "Синът на убития производител на ябланска халва Иван Христов е задържан за 72 часа в понеделник вечерта, съобщиха от Окръжна прокуратура-Ловеч. 23-годишният Виктор Иванов е привлечен като обвиняем за това, че на 25 февруари умишлено е умъртвил баща си като го е застрелял в главата със законно притежаваната си ловна пушка. Оръжието е намерено и иззето. Тялото на собственика на най-голямата фирма за локум и ябланска халва \"Богати\" Иван Христов, на 47 г., бе открито от по-големия му брат в къщата му в с. Добревци в неделя след обед. Според хора от селото, бизнесменът имал извънбрачна връзка, която не криел от семейството си. Наскоро дори се изнесъл да живее в къща, съседна на обитаваната от съпругата, сина и 12-годишната му дъщеря. Всъщност там и бил убит. Добревчани изказаха предположение, че заради другата жена между бащата и сина е възникнала разправия. Вероятно Виктор е кипнал и е насочил оръжието към родителя си. След изстрела с бренекето лицето му почти било отнесено, разкриха полицаи. Окръжна прокуратура-Ловеч ще внесе искане в съда за вземане на постоянна мярка за неотклонение \"Задържане под стража\" на Виктор след изтичане на първоначалните 72 часа. За умишлено убийство Законът предвижда наказание от 15 до 20 години лишаване от свобода, доживотен затвор и доживотна присъда без право на замяна.", "date": "2018.02.28", "title": "Бизнесменът от Добревци убит от сина си заради извънбрачна връзка"}
{"url": "http://www.faktor.bg/bg/articles/dvama-dushi-sa-spaseni-pri-aktsiya-na-planinskata-sluzhba-v-pirin", "text": "Мъж и жена са били спасени при акция на планинската служба в Пирин. Двамата са тръгнали вчера към 16 ч. към хижа „Яворов“, но без подготовка и подходяща екипировка. Нощта ги е сварила по средата на пътя и те са изпаднали в паника, разказа пред bTV началникът на спасителния отряд в Разлог Любен Джолев. Сигналът за бедстващите е получен към 19:30 ч. Четирима планински спасители от Разлог са тръгнали по маршрута за хижата, потърсили са съдействие и от колегите си в Банско, които разполагат с четири моторни шейни. Бедстващата двойка е намерена и спасена. Състоянието им вече е стабилизирано, добави Джолев.", "date": "2018.02.28", "title": "Бедстваща двойка е спасена при акция на планинската служба в Пирин"}
{"url": "http://www.faktor.bg/bg/articles/lavina-zatvori-patya-pamporovo-smolyan-blokira-lineyka", "text": "Лавина в района на \"Св. Пантелеймон\" е затворила снощи пътя Пампорово-Смолян. В района е била блокирана линейка с болен, която пътувала от Чепеларе. Пътната артерия е била пробита в рамките на половин час и движението е било възстановено, като реаномобилът е успял да стигне до болницата, без да има фатални последици, предаде Канал 3.   „Паднала е снежна маса от около 100 кубични метра, което не е била никак малко. Това се случва снощи малко след 1.00 часа, в момент в който точно преди минути е минала почистващата техника. Сигналът е получен на тел. 112 и веднага машините са обърнали посоката и са се захванали с разчистването“, коментира зам.-областният управител на Смолян Адриан Петров, цитиран от Дарик радио.   „Няма откъснати села и такива без ток, както и бедстващи хора“, съобщи областният управител на Смолян Недялко Славов. Новата снежна покривка в областта от снощи е между 10 и 20 см.   Снегът в Пампорово вече надхвърля 120 см, като само снощи са наваляли нови 20 см, а температурата в курорта в момента е около минус 7 градуса, по данни на Планинската спасителна служба.   Има въведени ограничения за товарни автомобили над 12 тона, които не трябва да са с ремаркета и полуремаркета по проходите „Рожен“ и „Печинско“, както и по пътя Девин- Михалково. Движението в Смолян също е сериозно затруднено, особено по малките и стръмни улици, което доста изнервя шофьорите от ранни зори.", "date": "2018.02.28", "title": "Лавина затвори пътя Пампорово-Смолян, блокира линейка"}
{"url": "http://www.faktor.bg/bg/articles/novini/balgariya/karakachanov-prishpori-promeni-v-zakona-za-energetikata", "text": "След шумния скандал около сделката за ЧЕЗ, която касае пряко националната сигурност на България, вицепремиерът по обществен ред и сигурност и лидер на ВМРО – Българско национално движение Красимир Каракачанов свика среща с експертите на партията в областта на енергетиката. По предложение на първия председател на парламентарната комисия за контрол на КЕВР в 43-ото НС, член на енергийната комисия в 44-ото НС, заместник-председател на ПГ „Обединени патриоти“ и заместник-председател на ВМРО – БНД Искрен Веселинов на коалиционния съвет, след който вчера беше дадена и извънредна пресконференция, спешно се изготвят промени в Закона за енергетиката. Направеното предложение е КЕВР да има правомощията да разрешава сделките при продажба на капитала на търговски дружества, които управляват стратегическа за енергийната ни система инфраструктура. В този случай купувачите следва да бъдат стратегически инвеститори, които да могат да гарантират дългосрочното устойчиво развитие на енергийната система на България. По разпореждане на лидера на ВМРО Красимир Каракачанов идеите бяха предложени от Веселинов и одобрени от коалиционните ни партньори. Те ще бъдат представени и на бъдещите заседания на съответните ресорни комисии в парламента и на останалите парламентарно представени партии. Това е първата стъпка към осъществяване на сериозна прозрачност и контрол в сферата на енергетиката що се касае до стратегически инвестиции, като сделката за ЧЕЗ, която буквално носеше заплаха за сигурността на страната. Ние от ВМРО – БНД винаги сме бранили приоритетите и сигурността на България и на всеки един български гражданин. Ето защо и в тази кризисна ситуация направихме нужното, за да бъде защитен българският интерес.", "date": "2018.02.28", "title": "Каракачанов пришпори промени в Закона за енергетиката"}
{"url": "http://www.faktor.bg/bg/articles/novini/balgariya/zoran-zaev-sporat-za-imeto-mozhe-da-bade-reshen-oshte-predi-nachaloto-na-sreshtata-na-varha-na-nato", "text": "В интервю за британския вестник The Financial Times министър-председателят на Македония Зоран Заев заяви, че Скопие и Атина се приближават към решение на дългогодишния спор за името, и че въпросът може да бъде затворен преди началото на срещата на върха на НАТО, която ще се проведе през юли в Брюксел. Съгласно думите му, не е необходима промяна в Конституцията на Македония, за каквато настоява Гърция, отбелязва Радио „Свободна Европа“ в местната си редакция.  „Във всеки случай промяната на Конституцията няма да бъде окончателна гаранция, защото някое следващо правителство може да промени Основния закон в бъдеще\", отбеляза Заев. Същевременно премиерът на югозападната ни съседка бе категоричен, че предложението Нова Македония е неприемливо, но за другите четири имена - Македония (Скопие), Северна Македония, Горна Македония и Вардарска Македония, може да се преговаря. Що се отнася до подкрепата на опозицията за евентуална сделка с Гърция, Заев отбелязва, че и в двете страни има много национализъм, критика, хора и групи, които са против него.", "date": "2018.02.28", "title": "Зоран Заев: Спорът за името на Македония може да бъде решен още преди началото на срещата на върха на НАТО"}
{"url": "http://www.faktor.bg/bg/articles/novini/balgariya/bsp-balgarskata-banka-za-razvitie-i-kabinetat-stoyat-zad-kupuvacha-na-chez", "text": "Българската банка за развитие и кабинетът стоят зад купувача на ЧЕЗ, заяви БСП отново, вече след като депутатите се запознаха с класифицираните данни в документа, заведен от МС в секретното деловодство на Народното събрание. В документа има имена на три банки, които са свързани със сделката за ЕРП-то. Той трябвало да бъде разсекретен, за да може да се използва по време на излушването по темата утре на заседанието на двете парламентарни комисии в НС. \"Настояваме това да бъде предоставено, за да има смисъл от това изслушване. Настояваме утре  на същото заседание на комисиите да бъде поканено ръководството на Българската банка за развитие и да обясни защо излъга, че няма никакво отношение към покупко-продажбата на ЧЕЗ\", заяви зам.-председателят на ПГ на \"БСП за България\" Жельо Бойчев. \"След като ББР стои зад купувача на ЧЕЗ, това означава, че и правителството на Борисов стои зад Гинка Върбакова\", направи заключение Бойчев. Той оповести, че социалистите вече са внесли проекта за създаването на временна комисия за разследване на обстоятелствата и фактите около сделката с ЧЕЗ. \"За нас поведението на г-н Борисов е необяснимо и неоправдано по никакъв начин, защото той или лъже българския народ, че няма информация за тази сделка, или обратното - ако той наистина не е знае, мястото му не е там\", отсече Жельо Бойчев. По думите му справката в секретното деловодство е един хвърчащ лист и било подигравка за всички нас да ни се казва, че това е класифицирана информация. Вътре не пишело нищо, което трябва да бъде засекретено, твърдят от левицата.", "date": "2018.02.28", "title": "БСП: Българската банка за развитие и кабинетът стоят зад купувача на ЧЕЗ"}
{"url": "http://www.faktor.bg/bg/articles/delyan-dobrev-bsp-da-pokanyat-i-trite-banki-izbroeni-v-klasifitsiraniya-dokument", "text": "Притеснението ни да каним банки е, че в известен смисъл нарушаваме класифицирания документ, защото така показваме кои са банките. Така председателят на енергийната комисия Делян Добрев отговори на БСП, които по-рано пред медиите в парламента заявиха, че секретният документ по сделката за ЧЕЗ, депозиран вчера от премиера Борисов, е \"един хвърчащ лист\" без подпис и печат. Ако БСП са толкова сигурни, че няма нищо секретно в документа, нека да го оповестят те, да кажат кои са банките, да поканят и трите банки, изброени в документа. Ние не можем да каним само една, трябва да каним и трите, обяви депутатът. На брифинга си преди това левицата поиска още утре на съвместното заседание на комисиите по енергетика и за контрол на службите да бъде поканено ръководството на Българската банка за развитие, за да обясни дали има отношение към покупко-продажбата на електроразпределителното дружество. На свой ред Добрев припомни, че вчера премиерът е казал, че банките са дали писма за намерения. Има закон за банковата тайна, но съм сигурен, че МС може да провери доколко този документ може да се разсекрети и, ако може, ще го разсекретят, добави председателят на енергийната комисия. Добрев съобщи, че Гинка Върбакова също е поканена на утрешното съвместно заседание на комисиите, а за прозрачност то ще се предава пряко на сайта на НС.  Няма нужда от извънредни комисии в парламента, защото има постоянно действащи, които се занимават с тази тема, освен това ще са и допълнителни разходи, категоричен е представителят на ГЕРБ.", "date": "2018.02.28", "title": "Делян Добрев: БСП да поканят и трите банки, изброени в класифицирания  документ"}
{"url": "http://www.faktor.bg/bg/articles/novini/svyat/zetyat-na-tramp-veche-nyama-dostap-do-strogo-sekretna-informatsiya", "text": "Зетят на американския президент Доналд Тръмп, Джаред Къшнър, вече няма достъп до строго секретна информация. Къшнър и още няколко служители на Белия дом са били информирани, че достъпът им до класифицирана информация е бил понижен от „строго секретно” на „секретно” ниво. 37-годишният съпруг на Иванка Тръмп, който е сред най-близките съветници на президента, отговаря за мирните преговори между Израел и Палестина. Решението идва на фона на разкритията, че редица служители на президентството работят с класифицирана информация без официално да имат достъп до нея. Експерти предполагат, че след Джаред без достъп може да остане и президентската дъщеря Иванка Тръмп.", "date": "2018.02.28", "title": "Зетят на Тръмп вече няма достъп до строго секретна информация"}
{"url": "http://www.faktor.bg/bg/articles/vissh-amerikanski-general-rusiya-prechi-na-sasht-da-dominirat-v-nebeto-nad-siriya", "text": "Русия пречи на САЩ да доминират във въздушното пространство в Близкия изток със своите зенитно-ракетни комплекси. Това пише в доклад от 45 страници шефът на Централното командване на въоръжените сили на САЩ генерал Джоузеф Вотел. Документът е бил представен пред комитета по въоръжените сили в Конгреса на САЩ, пишат руските медии.  Според въпросния документ, най-големите заплахи за САЩ са Иран, Русия и Китай, както последните две страни могат да подкопаят водещата роля на Вашингтон в света.  \"Увеличаването на броя на руските зенитно-ракетни комплекси в региона на Близкия изток заплашва нашата способност да доминираме във въздушното пространство\", пише ген. Вотел, цитиран от Епицентър.бг. Той твърди, че Москва разпалва конфликта в Сирия.  Вотел изразява и своето безпокойство от руското влияние в Централна Азия, защото то \"оставя на САЩ по-малко възможности\", а също така може да навреди на снабдителните линии на НАТО в Афганистан.  По-рано военният министър на САЩ Джим Матис заяви на среща с колегата си от Черна гора Предраг Бошкович, че \"Русия се опитва да прекроява международните граници със сила\".  \"САЩ се гордеят с възможността да ви назоват съюзници, с които рамо до рамо противостоим на общите заплахи\", заяви Матис пред Бошкович.  \"Такава заплаха е Русия, която се опитва да прекроява международните граници със сила и се старае да получи право на вето в европейските решения в областта на дипломацията, икономиката и сигурността,\" категоричен бе Матис.", "date": "2018.02.28", "title": "Висш американски генерал: Русия пречи на САЩ да доминират в небето над Сирия"}
{"url": "http://www.faktor.bg/bg/articles/novini/balgariya/nikolay-nenchev-karakachanov-zashto-ne-oprovergaesh-ruskoto-posolstvo-za-salyutite", "text": "Бившият военен министър Николай Ненчев призова от страницата си във фейсбук Красимир Каракачанов да опровергае посолството на Руската федерация у нас, което на официалната си страница обяви, че на 23 февруари - денят на съветската армия е честван с топовни салюти. От военното министерство увъртат и се опитват да замажат гафа, обяснявайки, че гърмежите били в чест на сръбския президент Вучич. Каракачанов и ведомството му обаче не искат да опровергаят руската дипломатическа мисия, което недвусмислено говори, че Министереството на отбраната е отговорно за скандала. Ето и коментара на Николай Ненчев: Разбирам, че декларацията ни от 24 февруари 2018 г. силно Ви е подразнила. Няма да коментирам квалификациите по мой адрес. Изпращам Ви информация от официалния сайт на Посолството на Руската федерация в България /актуална и днес/, в която се твърди, че салютните залпове от 23 февруари са по повод Деня на защитника на Отечеството (празник на Съветската армия). В резултат на тази информация е и нашата декларация, която Ви изпращам отново.  След като публично твърдите, че изнесените факти не отговарят на истината, тогава трябва да приемем, че руското посолство лъже! В този смисъл си позволявам да Ви попитам:  1. Отправихте ли официално опровержение до посолството на РФ и поискахте ли тази информация да бъде свалена от сайта на посолството?  2. Ако сте го направили, защо тази информация продължава да присъства на сайта и да се тиражира от руски медии? 3. От същия сайт става ясно още, че и тази година в полагането на венци пред паметника на Съветската армия са участвали представители на МО. През миналата година висш офицер, командващ вид въоръжени сили, поднесе венец в състава на руското посолство. Кой от подопечното Ви министерство участва този път? Като демократи и български граждани категорично осъждаме родоотстъпното поведение на настоящия министър на отбраната, разпоредил тържествени салюти в чест на Червената армия и загиналите за руското отечество! Не приемаме обясненията, че салютите били разпоредени по друг повод. Българската общественост и посолството на Русия в България недвусмислено разчетоха символиката на това публично действие. Държим да припомним на Красимир Каракачанов, че българската армия се е клела не в червеното знаме, а в българското. И за български министър – бил той и бивш агент на комунистическите служби – е недопустимо да се подиграва с националната памет на героите ни като разпорежда залпове в чест на чужда, окупаторска армия. Подобен акт предава достойнството на българския народ и на всички онези, служили в името на България. Държим да припомним, че страната ни не държи благодарност на СССР, обявила през 1944 г. война на България извън контекста на войната с нацистка Германия. Още по-малко дължим почести на армията им, която нахлу в територията ни. В продължение на 45 години тази армия беше заплахата, възпрепятствала зараждането на каквито и да било демократични процеси в страната ни. Нахлуването в Унгария през 1956 г. и в Чехословакия през 1968 г. бяха ясен пример какво очаква българския народ, ако се осмели да поиска свободата си. Днес същата тази армия продължава недвусмислено да погазва свободата и независимостта на народите. Нахлуването в суверенната територия на Украйна и окупирането на Крим ни доказа, че тази армия всъщност никога не е спирала да бъде заплаха за своите съседи. На фона на тази потенциална опасност и на хибридната война водена от Русия, потвърдени включително и от анализа на българските служби, ние считаме салютите в чест на Червената армия и руското отечество за предателство! Предателство към България – предателство към свободата, независимостта и достойнството на българския народ! Подобно поведение в комбинация с финансирането от бюджета на България на паравоенни формирования, под формата на доброволна военна служба, които могат да се използват за политически смут обслужващ про-руски интереси е недопустимо. ПП БЗНС ПП ДВИЖЕНИЕ ДА, БЪЛГАРИЯ ПП ДСБ ПП ЗЕЛЕНИТЕ ПП ДЕОС", "date": "2018.02.28", "title": "Николай Ненчев: Каракачанов, защо не опровергаеш Руското посолство за салютите?"}
{"url": "http://www.faktor.bg/bg/articles/rumen-radev-kam-kmetovete-chl-2-na-konstitutsiyata-tova-ste-vie", "text": "Зададох въпроси за сделката на ЧЕЗ, а вчера премиерът даде някакви съвети. Всички очакваме отговори. Това каза пред журналисти президентът Румен Радев, след като взе участие на тържествената част на 31-ото общо събрание на Националното сдружение на общините в България по повод 140 години от Освобождението на България от турско робство, предаде репортер на Агенция „Фокус“. „Видяхте, че тази сутрин никой не уважи искането на парламента за изслушване. Чух даже и закани към някакви гадове. Според мен в скандала с продажбата на ЧЕЗ жертвата не е властта. Жертвата сме ние – абонатите на електроразпределителните дружества, българските граждани. Затова и държим да знаем как така тази фирма без история и капацитет получава такива големи банкови гаранции“, коментира Радев. И попита кои са банките и какви са най-вече механизмите за финансиране и получила ли е тази фирма политическа подкрепа, за да бъдат банките толкова щедри към нея. „Как така отговорните институции научават и започват да действат постфактум? Това са въпросите“, подчерта държавният глава. \"Бих свикал КСНС по обща тема за енергетиката, АЕЦ „Белене“ и ЧЕЗ са частни случаи,\" каза още пррезидентът.  „Разбира се, че съм склонен да разговарям с чешкия президент, но нека не забравяме, че отговорността по този случай остава в България. Тя не може да се търси извън страната. Вече изплуваха имена на банки и офшорки и затова казвам, че е много важен механизмът, по който е замислено това финансиране“, коментира Радев.  Попитан дали представители на президентската администрация ще присъстват в парламента на изслушването на хората, свързани със сделката на заседание на комисии, Радев отговори, че ще има такива.  „Големият проблем е, че няма национална стратегия за енергетиката с един средносрочен хоризонт 2030 г. и дългосрочен 2050 г. Ако нямаме такава стратегия, всичко ще се решава на парче и ще имаме скандал след скандал“, каза още държавният глава. Румен Радев коментира и националната политика по регионално развитие.  \"Необходимо е разработването на ефективна национална политика за регионално развитие. Без това няма излизане от демографската криза. Без вас не можем да се справим с тази криза, с бедността, с неграмотността, а това изисква активна работа с всички останали институции. Трябва да търсим печелившите механизми. Разчитам на много по-сериозен диалог вътре във вас“, коментира Радев.  По думите му едни общини вече имат сериозен капацитет за сериозни проекти, а други все още не са го развили. „Разчитам много на вас да направите така, че всеки един български гражданин да усеща държавата много по-близо до неговите проблеми и надежди за бъдещето. Не забравяйте, че чл. 2 на Конституцията - това сте вие“, каза още Румен Радев. ***", "date": "2018.02.28", "title": "Радев: Никой не уважи искането на парламента за сделката с ЧЕЗ, чух даже закани за някакви гадове"}
{"url": "http://www.faktor.bg/bg/articles/lavrov-sasht-podgotvyat-vaorazhenite-sili-v-evropa-za-izpolzvaneto-na-takticheski-yadreni-orazhiya-protiv-rusiya", "text": "Съхраняването на нестратегически ядрени оръжия на САЩ в Европа, както и „съвместните ядрени мисии“, възпрепятстват ядреното разоръжаване, заяви външният министър на Руската федерация Сергей Лавров в рамките на Конференцията по разоръжаването в Женева, предава РИА Новости.  „Ядреното разоръжаване се възпрепятства от съхранението на американско нестратегическо ядрено оръжие в Европа, което се съпровожда от дестабилизиращата практика на „съвместни ядрени мисии“, подчерта първият дипломат на Москва.  Съгласно думите му, в рамките на тези мисии „в грубо нарушение на Договора за неразпространение на ядрени оръжия, неядрените държави от НАТО участват в планирането на използването на американски нестратегически ядрени боеприпаси. На всички трябва да е ясно, че САЩ подготвят въоръжените сили на страните от Европа за използването на тактически ядрени оръжия против Русия“, подчерта Лавров.", "date": "2018.02.28", "title": "Лавров: САЩ подготвят въоръжените сили в Европа за използването на тактически ядрени оръжия против Русия"}
{"url": "http://www.faktor.bg/bg/articles/tsvetan-vasilev-prizova-ot-belgrad-da-bade-prekrateno-deloto-za-ktb", "text": "С писмо от Белград Цветан Василев призова Специализирания наказателен съд (СНС) да прекрати делото за присвояване на близо 2 милиарда и половина лева от Корпоративна търговска банка (КТБ). То беше прочетено от адвоката му Константин Симеонов в началото на заседанието по мегаделото КТБ, на което съдът ще решава да даде ли ход по същество на процеса. Банкерът декларира, че не е присвоявал пари, и обяви, че в съдебната зала трябва да са онези, които са разграбили КТБ след нейното затваряне на 20 юни 2014 г.  Решението на съдия Виржиния Петрова ще стане ясно по-късно днес, отбелязва БНР.", "date": "2018.02.28", "title": "Цветан Василев призова от Белград Специализирания наказателен съд да прекрати делото за КТБ"}
{"url": "http://www.faktor.bg/bg/articles/ne-e-samo-ginka-a-matritsata-ot-koyato-nyama-izhod", "text": "Има едни такива сайънс фикшън сюжети, където около теб се разхождат досущ реални хора, само че някои от тях се оказват роботи. За да ги различиш, трябва да откриеш примерно миниатюрен контакт за зареждане на тила. По-опитният зрител се усъмнява още от прекалено безпогрешното им поведение, овладения тон, липсата на всякакви по-дълбоки емоции извън зададената програма. Всъщност основното занимание на медийните анализатори е такова: наблюдавайки поредния \"сериал\", да коментират в реално време: \"Този май не е истински, зад него стои онзи, а зад онзи пък - еди-кой си\". Публичният живот се слива с конспиративните сюжети: нищо не е каквото изглежда и дори най-незначителните факти са част от голямата логическа верига, пише в коментар за  Разбирате защо публиката загуби вкус към собствено политическата проблематика, защо скандалите се оттичат в медийната канализация и вече няма ляво, няма дясно; просто разконспирирането на маските стана толкова интересно, че другото бледнее. Забележителното е, че тук не става дума просто за някаква национална параноя; самата реалност е построена така, че да ни държи в непрекъснато състояние на подозрителност. Вземете пресния случай с г-жа Гинка Върбакова. Тя каза, че притежава 100 милиона лева, около 120 милиона би следвало да извади от джоба си утре, за да привлече заеми за финансиране на проект за 600 милиона (20%), което значи че притежава още повече. Това за България е сериозно богатство - оказва се обаче, че ние не знаем нищо за нея. Тя не е в класациите на някакъв български \"Форбс\", не я интервюират иначе жадните за разкошен живот жълти медии. Върбакова се оказва един анонимен мултимилионер - малко като Корейко от \"Златния телец\", който води живот на скромен съветски труженик. Можем само да гадаем кой стои зад сделката за ЧЕЗ - дали Христо Ковачки, Делян Пеевски, руско-грузинска офшорка, самият Бойко Борисов... Съвсем скоро национал-популистите прокараха безумния си закон за бурките с аргумента, че хората у нас трябвало да ходят с открито лице. Съгласен! Не ги смущава обаче това, че не 20 обидени жени от Пазарджик, а най-богатите българи крият лицата си. Подобен номер ни бе изигран с ТЕЦ Варна, преди това с Булгартабак; не разбрахме и кой точно стои зад ликвидацията на неудобната за властта телевизия BiT. Професионално лице под наем на име Георгиус от Кипър ще застроява Пирин - ако рече да съсипва природата, ще хванем на босия опинците, както вече сме правили. Самият премиер заяви, че зад него вероятно стои Цеко Минев, въпросният бизнесмен обаче отрече - и юридическият съспенс беше отложен за следващата серия. Най-вбесяващото във всичко това е твърдението, че всичко е законно - например законно е някакви хора да крият лицата си зад офшорки. С ушите си чух как г-н Симеонов (приватизирал патриотичната идея) каза, че в тях няма нищо лошо, това се правело \"за да се икономисат данъци\". Дали го пише в тефтерчето на Левски, не помня. Офшорната идея обаче не просто удря в сърцето на националния ни интерес - тя превръща в маскарад самото ни публично пространство. А кой знае защо кръстоносците от похода срещу либерализма днес обичат да пропускат тази най-уродлива негова рожба. Е да, по-лесно е да громиш бежанци или пък интерсексуални хора, отколкото могъщи бизнес интереси, които монополизират държавата. Самата тайна, с която е обвеяно богатството през последните десетилетия, подкопава същината на демокрацията. Защо трябва да се знае, че аз съм явен собственик на апартамента си и професията ми да е ясна за всички, а онзи, от когото зависят хиляди българи, да се крие? Разбирам полицията да пази в тайна какъв откуп са платили родителите за отвлечено дете, но какво има за криене в една голяма сделка, в това коя точно банка ще я финансира или откъде си спечелил парите си? В чужбина непрекъснато чета за това колко пари са платили за каква компания, в гордата ни татковина обаче все опираме до търговска тайна, преминаваща в омерта. Обяснението, че бизнесменът се страхува от лоши хора, които ще научат колко е богат и ще го шантажират, ни взима за балъци. Защото престъпниците едва ли чакат да се информират от телевизията. Работата е в това, че онези, които всъщност ни управляват, са емигрирали от света ни. Парите им - заровени по острови на съкровищата, децата - в Швейцария, телата - в затворени комплекси. С нас взаимодействат сурогатите, направлявани дистанционно. И това - на фона на една симулирана от медиите действителност, в която сякаш се водят дебати по важни теми, например колко часа да се учи Вазов в 11 клас. Неслучайно въпросът #КОЙ не слиза от социалните мрежи вече пет години: зад него се крие ужасът от внезапното усещане за загуба на реалност. Класическият капиталист е в центъра на публичността - с каретата си, с цилиндъра, с благотворителните балове. Пак го мразят, но поне е там, част от общността, която експлоатира, част е от нея. Новата технология на господство се състои в това, че повелителите на капитала все по-често просто отсъстват. Събират се някъде в тесни кръгове, управляват дистанционно, замитат следите си. Нали си го представяте: вместо да протестират за по-големи заплати, работниците първо трябва да се помъчат да разберат кой точно трябва да им плати тези заплати. И всичко е законно, защото тъкмо такива закони сме позволили да се приемат. Ако пък кажете: дай да променим тия пусти закони и да забраним офшорките, ще кажат - да ама това ще съсипе бизнеса, защото ще ни отнеме конкурентно предимство.  Лично мен ме е страх, че ако не намерим разумно решение, за да върнем физически управниците с открити лица между нас, нещата ще се променят по катастрофален начин. Но поне ще се съгласите, че моделът на \"офшорната бурка\" неусетно се разпространи върху цялата ни публичност. Кой ще ти повярва днес, че един журналист може да говори неща, които не му диктуват в слушалката? Че НПО-активистът може да се ангажира с каузи, не защото му плащат? Всички са под подозрение до второ нареждане - и онези, които заграбват държавата, и онези които ги разобличават. Роботите са между нас! Ако се замислите, ще разберете защо вече десетилетия не правим нищо, за да открием лицата. Ако повярваме, че светът по определение е един голям заговор, няма да ни идва на ум да им пречим. Дето се казва, те дори имат интерес да ни пробутват от време на време един сюжет тип \"Гинка\", за да ни припомнят, че от матрицата няма изход. Заглавието на Faktor.bg", "date": "2018.02.28", "title": "Не е \"Гинка\", а матрицата, от която няма изход"}
{"url": "http://www.faktor.bg/bg/articles/blizo-150-avtomobila-sa-blokirani-v-snega-po-patya-ravda-nesebar", "text": "Близо 150 автомобила са блокирани по пътя Равда - Несебър, сред тях и семейство с болно дете, съобщава БНР. Затворена за движение остава АМ „Тракия\" в участъка Карнобат - Бургас. В област Бургас затворени за движение са \"Дюленският проход\", пътя Обзор - Слънчев бряг, отсечките Миролюбово – Каблешково - Ахелой и Равда- Несебър. Ограничения за товарни автомобили над 12 тона са въведени за \"Ришкия\" и \"Айтоския проход\". Сигнали за бедстващи хора няма постъпили, каза областният управител Вълчо Чолаков. Има информация за 10 коли, които се намират в отсечката Каблешково – Ахелой. Работи се по освобождаването на автомобилите. Има и спрели автомобили между Равда и Несебър.  Има дете след операция в един от автомобилите. По искане на майката е организирана евакуация на детето.  Обстановката в страната в отделни райони остава усложнена. Препоръката към шофьорите е да шофират с повишено внимание и съобразена скорост. Нови ограничения са въведени по пътищата в област Добрич, заради усложнената зимна обстановка. В община Генерал Тошево все още има откъснати села. Община Крушари е напълно блокирана в снега. Двайсет селища са без ток. В община Малко Търново има села, които са с прекъснато електрозахранване вече 2 денонощия.  Три села в община Ардино остават блокирани, като достъпът до тях е невъзможен заради силно пресечения планински терен. Снежната покривка в района надхвърля половин метър. Машини се опитват да пробият преспите до селата Мак, Теменуга и Зимище, които са останали в плен на снега. Те се намират високо в планината и в момента достъпът до тях е невъзможен. Кметът Ресми Мурад каза, че хората там са запасени с хранителни продукти, но в други населени места е възможно доставките да бъдат затруднени.  Продължава обилният снеговалеж в област Стара Загора. Новата снежна покривка на места надминава 40 см. Четвъртък и петък ще бъдат неучебни дни в община Казанлък. 180 тира край Гурково и 80 на летището в Стара Загора изчакват отварянето на „Прохода на Републиката“, който е забранен за движение за коли с над 12 тона заради затворената граница с Румъния и снегонавяванията край Русе.", "date": "2018.02.28", "title": "Близо 150 автомобила са блокирани в снега по пътя Равда - Несебър"}
{"url": "http://www.faktor.bg/bg/articles/snezhnoto-vreme-ostavi-zatvoreni-1103-uchilishta-v-stranata", "text": "Поради влошените метеорологични условия и пътна обстановка в страната, към 12 часа днес, 28 февруари 2018 г., не се провеждат учебни занятия в 1103 училища.  Най-много – 122 и 121 училища, са затворени в областите Бургас и Варна. В област Плевен и област Кърджали – по 84 училища, а в област Русе – 70, съобщиха от пресцентъра на МОН.  В област Перник няма да се провеждат учебни занятия само в ОУ „Св. Иван Рилски“. В областите Ямбол и Кюстендил няма да се учи в по 3 училища, в област София-регион - в 4 училища.  По области:  Област Благоевград, община Якоруда – 5 училища.  Община Бургас – 122 училища.  Област Варна – 121 училища.  Област Велико Търново, общините Свищов и Павликени – 17 училища.  Област Видин – 10 училища.  Област Враца – 54 училища.  Област Добрич – 68 училища.  Област Кърджали – 84 училища.  Област Кюстендил, община Бобов дол – 3 училища.  Област Ловеч – 6 училища.  Област Монтана – 22 училища.  Област Пазарджик – 11 училища.  Област Перник – 1 училище – ОУ „Св. Иван Рилски“.  Област Плевен – 84 училища.  Област Пловдив – 35 училища.  Област Разград – 59 училища.  Област Русе – 70 училища.  Област Силистра – 45 училища.  Област Сливен – 31 училища.  Област Смолян – 51 училища.  Област София-регион, община Етрополе – 4 училища.  Област Стара Загора – 68 училища.  Област Търговище – 50 училища.  Област Хасково, общини Ивайловград, Тополовград и Стамболово – 14 училища.  Област Шумен – 65 училища.  Област Ямбол – 3 училища.", "date": "2018.02.28", "title": "Снежното време остави  затворени 1103 училища в страната"}
{"url": "http://www.faktor.bg/bg/articles/am-hemus-shte-bade-zatvorena-v-dvete-posoki-kray-varna", "text": "Създава се организация за затваряне за движението по АМ \"Хемус\" в двете посоки между Варна и Шумен, съобщиха от пресцентъра на МВР във Варна.  Автомобили няма да бъдат допускани да се движат по магистралата от всички пътни възли. Във връзка с влошените метеорологични условия на територията на област Варна са въведени редица ограничения за движение на МПС На територията на област Варна е ограничено движението на МПС над 12 тона по път I-9 Старо Оряхово - Обзор и по път II-29 Варна - Добрич. За всички МПС е спрямо преминаването по третокласния път III-2901 от Аксаковска панорама до Суворово и по път III-2902 от Аксаковска панорама до Кичев В град Аксаково, считано от 12:00 часа днес до 24:00 часа на 01.03.2018 г., е обявено бедствено положение. Усложнена остава обстановката в цялата област. Апел към шофьорите: Не предприемайте пътуване в областта, както и в Северозточна България и Бургаска област, ако това не е наложително. При възникнала необходимост тръгвайте на път със заредени резервоари на автомобилите, с течност за чистачки, подходящи гуми и вериги на разположение. Шофирайте със съобразена скорост и повишено внимание, спазвайки указанията на „Пътна полиция“. Блокирането на движението от автомобили, които не са с подходящи гуми затруднява работата на снегопочистващата техника и възпрепятства пътуването на всички останали шофьори.", "date": "2018.02.28", "title": "АМ \"Хемус\" ще бъде затворена в двете посоки от Варна до Шумен"}
{"url": "http://www.faktor.bg/bg/articles/ramazan-atalay-razigraliyat-se-skandal-tseli-destabilizatsiya-na-darzhavata", "text": "Несигурността в страната, която се поражда от серията скандали между институциите, притеснява ДПС. Това каза в студиото на сутрешния блок на БНТ депутатът от движението Рамадан Аталай. Той смята, че службите у нас би трябвало предварително да са проучили предстоящата сделка за ЧЕЗ. Според него разигралия се скандал цели дестабилизация на държавата. ДПС би подкрепило промени в закона, които да са в полза на стабилността в енергетиката. \"Сега, в сегашния закон и в наредбите, КЕВР също има правомощия да се намесва, но забележете, че тя сделката все още не е сключена. Смятам, че в член 92 в Наредбата и член 54 от Закона, КЕВР има правомощия, където може да се намеси. Не само КЕВР - тази сделка ще бъде разгледана от Комисията за защита на конкуренцията. Тя няма как и да не мине през всички онези служби, които отговарят за сигурността на страната. Затова казвам, че се продуцира излишно напрежение, само за това, че управляващите казаха, че не знаят какво се случва\", заяви депутатът от ДПС.", "date": "2018.02.28", "title": "Рамадан Аталай: Разигралият се скандал цели дестабилизация, продуцира се излишно напрежение"}
{"url": "http://www.faktor.bg/bg/articles/novini/balgariya/valentin-nikolov-dps-nyamat-partnyor-za-vlizane-vav-vlastta", "text": "\"Човек не може да бъде лекомислен и да не вижда за какво става дума. Имаме опит с предсрочните избори, но мисля, че коалицията е стабилна и България стои добре на международната сцена. ДПС нямат партньор за влизане във властта\". Това коментира пред камерата на Нова телевизия Валентин Николов от ГЕРБ по темата \"Сценарий срещу правителството ли е скандалът по сделката с ЧЕЗ?  \"Не се интересувам от политиканската страна на въпроса. Правителството трябва още днес да даде ясен знак, че не приема подобна сделка. Не да търсят сценаристи и да се връщат назад. Политиканстването да го оставим за след спирането на сделката. Тя трябва да бъде спряна, защото ако се случи, тази неизвестна фирма ще задлъжнее с 500 млн. Те или ще отидат на сметката на потребителите или това предприятие ще фалира с всичките последствия от това  за 3 милиона души\", заяви Крум Зарков от БСП.  \"От година текат различни информации, че ЧЕЗ иска да се изтегли и има процедура в Чехия. Има подписан договор за сделката, но не е завършена категорично. След като се прехвърлят акциите има думата КЕВР\", каза още Николов.", "date": "2018.02.28", "title": "Валентин Николов: ДПС нямат партньор за влизане във властта"}
{"url": "http://www.faktor.bg/bg/articles/novini/balgariya/-sinya-i-zelena-zona-shte-rabotyat-dnes-v-sofiya", "text": "„Синя“ и „Зелена“ зона ще работят днес в София,  съобщиха от пресцентъра на Центъра за градска мобилност. От ЦГМ предупреждават, че условията са зимни и призовава гражданите, които могат да не използват своите автомобили да не го правят. Буферните паркинги на метростанциите работят и са безплатни за хората, които пътуват с метрото. Основни паркинги пред големи обществени сгради също са отворени за паркиране при зимни условия.", "date": "2018.02.28", "title": "„Синя“ и „Зелена“ зона работят днес в София"}
{"url": "http://www.faktor.bg/bg/articles/bsp-koi-sa-gadovete-koito-klatyat-pravitelstvoto", "text": "Управляващото мнозинство отхвърли  в парламента искането на БСП  Бойко Борисов да се яви в пленарната зала и да отговори на въпросите на всички парламентарни групи относно скандалната сделка с ЧЕЗ. Червените не знаят, милите, на кого е сценарият за свалянето на кабинета, вълнуват се.  \"Като се има предвид скандала с ЧЕЗ, който тресе държавата, считаме за нормално премиерът да дойде в парламента\". Това заяви от парламентарната трибуна депутатът от БСП Драгомир Стойнев.  \"Борисов каза \"Ще ги гоня до дупка\". Кого ще гони? Кой клати правителството? Ние сме държава от Европейския съюз. Искаме министър-председателят да дойде и да обясни кои са \"Те\", защото този скандал е огромен. Искаме да разберем кои са гадовете. Да дойде и да отговори на парламентарните въпроси\", призова Стойнев. В отговор на искането на БСП Данаил Кирилов от ГЕРБ заяви, че вчера премиерът Бойко Борисов е депозирал в Народното събрание данните, които е получил от чешкия си колега относно сделката за продажбата на активите на ЧЕЗ. По отношение установяване на фактите и обстоятелствата за тази сделка утре е насрочено заседание на две комисии и утре ще имаме възможност да поставим въпросите си към всички органи, за да установим всичко от първо лице, каза Кирилов. Едва след това би имало логика да правим коментари, добави той. Относно това има ли опити да се клати правителството, Данаил Кирилов се обърна към Драгомир Стойнев с думите: \"Погледнете около себе си, запитайте се, питайте ПГ на БСП и отговорите са налице\". След гласуване депутатите отхвърлиха предложението на левицата с 82 гласа \"за\", 90 \"против\" и 10 \"въздържали се\".", "date": "2018.02.28", "title": "БСП: Кои са гадовете, които клатят правителството?"}
{"url": "http://www.faktor.bg/bg/articles/politolog-boyko-borisov-e-v-opasen-kapan-okolo-sdelkata-s-chez-i-kapanat-mozhe-da-shtrakne", "text": "Премиерът Бойко Борисов е в опасен капан около сделката с ЧЕЗ и капанът може да щракне. Това коментира политологът Георги Киряков пред БНР.  \"От една страна, ако сделката се осъществи, той ще има проблем с обществото, защото обществената реакция беше много силна и продължава да е силна и докато не се отговори на въпросите, които са зададени в публичното пространство, дотогава няма да има спокойствие в самото общество. Другата страна на капана е, че ако сделката не се осъществи, тогава хората, които по някакъв начин стоят зад нея - ако вярваме на думите на Гинка Върбакова, въпреки че те са противоречиви - може да поискат, след като не е станало тяхното, да бутнат правителството\", подчерта политологът. Според Киряков един от най важните въпроси е \"кои са тези гадове\", както ги определи премиерът, които се опитват да разклатят не само неговата стабилност - психическа и политическа, но и стабилността на държавата.  \"Защо не ги посочи, вече толкова време не ги посочва. Какво точно целят гадовете? Каква е целта на комплота, който му организират от време на време? Все пак се беше разбрал с всички. Нали е компромисният премиер, премиер на стабилността. Какви са причините от време на време да му подливат вода? И в това студено време тази вода става на лед\", иронично подхвърли политологът.  Георги Киряков е категоричен, че задължение на премиера е като е казал \"А\" да каже и \"Б\", тоест освен \"кои са тези гадове\" да каже и откъде са те.  \"Много странности се случват около продажбата на ЧЕЗ. Има посещение на чешкия премиер в България с неясна цел и неясен разговор, никой не разбра точно какво са си говорили двамата премиери. Но е възможно и конспиративните теории вече развиват тези, че това посещение е било част от договарянето на сделката, с неясен за тогава все още купувач\", посочи още политологът.  Според него цялата ситуация в момента хвърля сериозна сянка на съмнение върху това дали България е нормална държава и дали управляващите в тази държава могат да се справят с предизвикателствата - не само вътрешнополитически, но и общоевропейски. Спретнаха ми ювелирна акция, призна премиерът и обеща да ги разнищи \"Вниманието наистина се отклонява в посока, която не е желана не само от България, но и от Европа, особено ако имаме предвид, че в тази сделка с ЧЕЗ има намесени някакви руски и грузински интереси, както се твърди\", обобщи политологът.", "date": "2018.02.28", "title": "Политолог: Бойко Борисов е в опасен капан около сделката с ЧЕЗ, може да щракне"}
{"url": "http://www.faktor.bg/bg/articles/v-saraite-vchera-ahmed-dogan-ne-e-spomenal-nito-vednazh-imeto-na-boyko-borisov", "text": "На вчерашната среща на елита на ДПС тпочетния председател на движението Ахмед Доган е посочил, че, предвид последните скандали, пътят на ДПС към участие във властта е отворен. Това разказа пред bTV журналистът Илхан Андай. Всички теми са били зачекнати, с изключение на новия диалог с Анкара – решено е той да бъде разгледан в по-малък формат, каза журналистът. Основната тема е била скандалът „ЧЕЗ“ и начинът на придобиване на фирмата от Гинка Върбакова. Доган е посочил, че пътят на ДПС е отворен след този скандал, но изрично ги е предупредил, че той е преувеличен, защото става дума за договор между частни корпорации. Почетният председател е предупредил присъстващите да бъдат особено внимателни, но да имат готовност при по-сериозен трус, който да рефлектира на правителството, да поемат на поход за участие във властта, но не чрез предизвикване на предсрочни избори, а чрез „преформатиране“, каза Андай. Демонтажът на Обединените патриоти е старата цел, посочи журналистът. Доган е посочил, макар не с тези думи, че в момента, в който има градация на скандалите, ДПС трябва да се опита да влезе във властта като партньор, без да бъде дразнещ за обществото, че да повлияе негативно на партньора ГЕРБ. Някои от „А отбора“ в ДПС са силно притеснени, защото Доган ясно е показал, че не играят за интереса на движението и ако не се поправят, на следващ етап биха получили сигнал, че скоро ще бъдат политически трупове. Имена самите депесари от не посочват, каза Андай. Журналистката Валерия Велева е категорична, че сега предсрочни избори не може да има и няма партии, които да са готови за това. Тя коментира също пред Bulgaria ON AIR срещата на депутати от ДПС с Ахмед Доган. Според Велева няма нищо лошо все пак ДПС да се готвят за предсрочни избори. Тя поясни, че това е нормално за всяка една партия. В студиото на БНТ Велева подчерта, че в момента ДПС е стабилизиращ фактор в държавата и че заседанието на ръководството на Движението в присъствието на Ахмед Доган е препотвърдило позицията му от Коледното послание. Журналистката Кристина Кръстева коментира също темата. По думите й, според информациите, които има, ДПС се готвят за предсрочни избори през 2019 година. В Сараите, стана ясно още, че Ахмед Доган не е споменал нито един път името на Бойко Борисов.", "date": "2018.02.28", "title": "На срещата в Сараите вчера Ахмед Доган нито веднъж не е споменал името на Борисов"}
{"url": "http://www.faktor.bg/bg/articles/v-simeonov-opozitsiyata-ima-interes-ot-svalyane-na-pravitelstvoto-razbira-se", "text": "Опозицията има интерес от сваляне на правителството, коментира Валери Симеонов в кулоарите на парламента по повод констатацията на премиера Бойко Борисов. Симеонов виждал, че има логика в такова становище, макар че отказа да коментира дали се повтаря февруарският сценарий от 2013 г., тъй като дори не е бил в София, камо ли във властта.  \"Във всяко управление опозицията има интерес да клати управляващите, което е съвсем естествено\", добави той. На настояването на медиите да чуят имена, лидерът на НФСБ назова партиите. \"БСП и ДПС, опозицията, включително и тези, които не са в парламента. То не е ли ясно, опозицията има интерес от сваляне на правителството, включително и партиите, които не са удовлетворени от резултатите на последните парламентарни избори\", коментира вицепремиерът. Той пробва да успокои още, че никой не е казал, че сделката за ЧЕЗ ще стане, защото имало неясноти по отношение на капитала на купувача, имало замесени едни руски граждани с недобра слава, а и освен това нямало банкова гаранция за отпускане на нужните кредити. Всичкото говорене било едно предварително наливане в мелницата. \"Има само класиране на фирма, ние нямаме сделка, нека да чуем данните на институциите утре\", апелира вицепремиерът по повод изслушването в парламентарните комисии утре, когато ще чуем ДАНС, КЗК и останалите компетентни органи, както и самата Теменужка Петкова. От една страна имал съмнението, че Гинка не знае какво е трафопост, от друга страна обаче сме в пазарна икономика и ставало въпрос за една частна сделка. \"Сделка като сделка, нормално е да има сделка в пазарна икономика. Скандално е, че лицето, което е представено за купувач, няма никаква сериозна история, няма опит в управление, а това е определено свързано с някакви рискове за бъдещо управление. Не съм сигурен, че лицето и тези около него ще могат да взимат правилни решения, енергетиката е доста сложно нещо, българската енергетика е досте добре работеща система\", обобщи Симеонов.", "date": "2018.02.28", "title": "В.Симеонов: То не е ли ясно, опозицията има интерес от сваляне на правителството"}
{"url": "http://www.faktor.bg/bg/articles/mareshki-tsenata-na-volya-ne-mozhe-da-se-svalya-ot-razni-chovecheta", "text": "\"Воля\" не води преговори за влизане в управляващата коалиция, заяви на брифинг в кулоарите на парламента лидерът на ПП \"Воля\" Веселин Марешки.  „ПП \"Воля\" няма да участва в каквото и да е правителство в рамките на този мандат“, категоричен е той. „ПП \"Воля\" има дълъг път и той минава през по-спешно преодоляване на фалшивите новини“, обясни Марешки. „Ако се наложи да участваме в управлението, то няма да е заради позицията на „Атака“ за Истанбулската конвенция, а заради провал. Няма да влизаме в интригите на политик, който е показал лабилно политическо поведение“, каза Марешки за Волен Сидеров.  „Воля\" влезе в парламента, за да работи за хората“, напомни отново политикът. „Цената и авторитетт на \"Воля\" не може да се свалят от разни човечета“, категоричен е Марешки.", "date": "2018.02.28", "title": "Марешки: Разни човечета не могат да свалят цената на \"Воля\""}
{"url": "http://www.faktor.bg/bg/articles/karakachanov-boyko-borisov-e-otkroven-za-stsenariya-za-svalyane-na-pravitelstvoto", "text": "Думите на премиера Бойко Борисов за сценарий за сваляне на правителството бяха откровени. Аз го познавам добре, знам кога е директен и откровен.... Опозицията и този път се опита да използва скандала с ЧЕЗ, за който правителството няма никаква вина. Премиерът е ядосан с основание, той вчера разговаря пред мен с чешкия си колега с молба за информация, която впоследствие оповести. Това заяви вицепремиерът и военен министър Красимир Каракачанов в \"Здравей, България\" на Нова телевизия, коментирайки скандала с продажбата на българските активи на чешката компания. Той всячески избягваше въпросите за руската връзка, а и водещите не бяха особено настоятелни в тази посока.   \"ДПС знаят, че сделката за ЧЕЗ е станала по времето на тяхното правителство. Ти си продал 67 процента от дружеството, оставил си на държавата 33 процента. Блокиращата квота е 34 процента.  33 процента е точно, колкото да не може държавата да контролира нещата и да си получава дивидентите, защото години наред тези фирми, които купиха енергоразпределителната мрежа, обясняваха, че разходите им са равни на приходите\", каза още той.    Продажбата на ЕРП е станала буквално дни преди правителството на Сакскобурготски да си отиде и е било ясно \"че продаваш кон за кокошка\". За каква приватизация говорим, когато продаваш държавно енергоразпределително дружество на държавна компания, коментира още вчера министърът на отбраната и добави, че още тогава е предупреждавал, че това ще доведе до вдигане на цените на тока. \"Всички знаят, включително и БСП, че това с ЧЕЗ се случва заради празни закона за енергетиката. Държава няма никакви механизми да спре продажбата на което и да е стратегическо дружество, касаещо националната сигурност\", категоричен беше той. Финансовото разузнаване се опитва да събира информация по случая, твърди той.   Ако не променим закона за енергетиката тази сделка не може да бъде спряна. Много е спорно дали КЕВР  може да откаже да даде лиценз на новия купувач, по-скоро не може. Не искам да коментирам фирмата-купувач преди да излязат резултатите от проверките на ДАНС, финансовото разузнаване, но съм притеснен\", призна той. Работата на всяка опозиция е да цака правителството, смята Каракачанов.  \"Не споделям крайно либералното мислене, че всичко е частно, държавата да не запази нищо\", заяви той.", "date": "2018.02.28", "title": "Каракачанов: Бойко Борисов е откровен за сценария за сваляне на правителството"}
{"url": "http://www.faktor.bg/bg/articles/delyan-dobrev-ne-stava-vapros-za-skrito-pridobivane-na-chez-znaem-koe-e-yuridicheskoto-litse", "text": "Пред БНТ депутатът от ГЕРБ и председател на Парламентарната комисия по енергетика Делян Добрев заяви, че лично не подкрепя идеята държавата да притежава 34% от ЕРП дружествата - идея, която беше лансирана вчера, за да има държавата блокиращ глас. Той допълни, че за подобен ход е нужна промяна в устава, което е малко вероятно да се случи, а готвените промени в Закона за енергетиката не са в тази посока. Той заяви, че основен предмет на разговори ще бъде да има ли КЕВР правомощия да проверява сделки, подобни на тази с ЧЕЗ. Той изрази надежда, че на утрешната среща на парламентарните комисии ще се разкрият подробности около сделката с енергийното дружество. Това, което знаем до този етап е, че зад сделката с ЧЕЗ стои фирма на г-жа Гинка Върбакова, заяви Делян Добрев и допълни, че писмата от банките са писма за интерес, а не за обвръзващ документ, че компанията ще получи кредити. \"Три са банките, които са изпратили писма. В единия случай става дума за писмо за намерение, в другия - писмо за комфорт, а третият е подобен - ако компанията отговаря на условията на банката, ще има финансиране. Ако питаш банката дали дава кредити, тя отговаря, че дава. Въпросът е доколко тези писма са ангажиращи, в този си вид според нас те не са\", заяви Добрев. „Не може да става въпрос за скрито придобиване на ЧЕЗ, защото знаем кое е юридическото лице”, каза Добрев пред бТВ. Той коментира и думите на енергийния експерт Еленко Божков, според който зад сделката стои сянката на премиера Бойко Борисов. „Абсурдно звучи това, видяхте реакцията на премиера. Еленко Божков не може просто така да хвърля обвинения в общественото пространство. Много е лесно да подхвърлиш две фрази по телевизията без да носиш отговорност за тях\", заяви Добрев. „На този етап имаме  малко информация. Според това, което излиза в медиите в тази сделка има две офшорки, три банки. Не знаем точната цена на сделката, но знаем, че има предварителен договор. Всички тези детайли ще ги обсъдим утре”, допълни Добрев. По думите му след изслушването управляващите ще направят преглед на законодателството, за да установят дали КЕВР, подобно на БНБ, има правомощия да се произнася по такъв тип сделки, подобна на продажбата на банки у нас. Делян Добрев отрече да познава Гинка Върбакова. „Ще я попитаме дали наистина има осигурено финансиране, защото има писма за намерение, но те не са ангажиращи и ще я попитам какъв ще бъде размерът на акционерния капитал и кой ще го предостави”, поясни Добрев. На въпрос дали Теменужка Петкова ще остане министър на енергетиката, Добрев каза, че не може да отговори на този въпрос, защото решението ще бъде взето след изслушванията в комисията следващата седмица.", "date": "2018.02.28", "title": "Делян Добрев не подкрепя идеята държавата да притежава 34% от ЕРП-тата"}
{"url": "http://www.faktor.bg/bg/articles/slovakiya-dava-1-mln-evro-za-informatsiya-po-ubiystvoto-na-zhurnalista-yan-kutsiak", "text": "Словашкият премиер Робърт Фицо обяви награда от 1 млн. евро за информация, която да помогне за залавянето на убийците на журналиста Ян Куциак. 27-годишният Куциак и приятелката му бяха намерени в неделя застреляни в дома им край Братислава. Според някои съобщения преди смъртта си журналистът се е готвел да публикува разкрития, свързващи италианската мафия с корупция по висшите кръгове в Словакия. Началникът на полицията съобщи, че от понеделник са били разпитани 20 души и е поискано съдействието на Чехия и Италия във връзка с разследването. Съединените щати и Европейският съюз осъдиха убийството на журналиста и призоваха за бързо залавяне и изправяне пред съда на отговорните за смъртта му.", "date": "2018.02.28", "title": "Обявиха 1 млн. евро награда за информация по убийството на словашкия  журналист и приятелката му"}
{"url": "http://www.faktor.bg/bg/articles/snegat-spira-ostava-studeno", "text": "Днес снеговалежите ще спират, най-късно в крайните североизточни райони, а от югозапад и облачността ще се разкъсва. Ще духа умерен до силен вятър от север-северозапад. Остава студено, с максимални температури между минус 7° и минус 2°, малко по-високи в крайните югозападни и югоизточни райони, за София – около минус 3°. Атмосферното налягане ще се повишава и вечерта ще се доближи до средното за февруари. Това съобщи Евгения Егова, дежурен синоптик в Националния институт по метеорология и хидрология (НИМХ) при БАН, цитирана от \"Фокус\" . Над Черноморието ще бъде предимно облачно, с валежи от сняг, в южните райони примесени с дъжд, които след обяд ще започнат да спират. Ще духа умерен до силен север-северозападен вятър. Максималните температури ще са между минус 4° и 1°. Температурата на морската вода е 4-5°. Вълнението на морето ще е 3-4 бала. Над планинските масиви на Югозападна България облачността ще се разкъсва и намалява, след обяд до предимно слънчево. В останалите планини все още ще превалява сняг, в процес на спиране, най-късно, вечерта, в Източна Стара планина. Ще духа умерен и силен западен вятър. Температурите още ще се понижат и максималната на височина 1200 метра ще е около минус 7°, на 2000 метра – около минус 13°.", "date": "2018.02.28", "title": "Снегът спира, остава студено"}
{"url": "http://www.faktor.bg/bg/articles/deputatite-shte-se-zapoznayat-s-dokumentite-po-sdelkata-za-chez", "text": "Как се развива сделката за продажбата на най-голямото електроразпределително дружество у нас ЧЕЗ и какви са нейните политически проекции - темата продължава да е водеща за обществото. Депутатите ще се запознаят със секретни документи по сделката, внесени вчера от премиера Борисов. Документите бяха предоставени от чешката страна, след разговор на премиерите на България и Чехия. Утре в комисиите по енергетика и за контрол на специалните служби ще се изслушат представители на всички институции, които имат нещо общо с проверката на сделката. Вчера Бойко Борисов заяви, че управляващите нямат нищо общо с продажбата на ЧЕЗ.", "date": "2018.02.28", "title": "Депутатите ще се запознаят със секретни документите за ЧЕЗ, внесени от премиера"}
{"url": "http://www.faktor.bg/bg/articles/novini/svyat/severna-koreya-izprashta-oborudvane-za-himicheski-orazhiya-na-siriya", "text": "Северна Корея изпраща оборудване за химически оръжия на Сирия, съобщава телевизионният канал CNN, като се позовава на дипломат от Съвета за сигурност на ООН, пожелал да остане анонимен. Той съобщава, че Северна Корея е изпращала в Сирия киселинно-устойчиви плочки, кранове и термометри, които биха могли да се използват за производството на химически оръжия. Също така ракетни специалисти от Пхенян са посетили Сирия след доставките и може още да се намират там. Според същия източник докладът на ООН ще бъде публикуван на 16 март тази година.", "date": "2018.02.28", "title": "Северна Корея изпраща оборудване за химически оръжия на Сирия"}
