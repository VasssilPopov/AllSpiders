{"url": "http://www.faktor.bg/bg/articles/novini/balgariya/erdogan-ako-zagubim-yerusalim-gubim-meka-i-kaaba", "text": "Ако загубим Йерусалим, губим Мека и Кааба. Това заяви турският президент Реджеп Ердоган. Той заяви също, че Анкара да предприеме инициатива за обезсилването на решението на Доналд Тръмп да признае Йерусалим за столица на Израел. \"Ако ние загубим Йерусалим, то ние няма да можем да защитим Медина. Ако загубим Медина, то ние ще загубим Мека и Кааба\", предупреди Ердоган.Той отбеляза, че Турция е нападана непрекъснато, защото в момента се ражда силна Турция.", "date": "2017.12.15", "title": "Ердоган: Ако загубим Йерусалим, губим Мека и Кааба"}
{"url": "http://www.faktor.bg/bg/articles/novini/balgariya/koshlukov-stava-programen-direktor-na-bnt-1", "text": "От 18 декември Емил Кошлуков ще оглави дирекция „Програма БНТ 1“ на обществената медия. Това съобщиха от Българската национална телевизия.  Като програмен директор, той ще отговоря за стратегическото планиране на основния канал на БНТ. Дирекцията включва два от ключовите продуцентски центрове, които развиват както вътрешния потенциал на телевизията, така и привличането на независими външни продуценти.  „Емил Кошлуков доказа, че има модерна визия за обществената телевизия, при това го направи открито и публично. Не е задължително конкурентите да са и съперници. Присъединяването на силни личности с професионални качества е приоритет за БНТ“, заяви генералният директор Константин Каменаров.", "date": "2017.12.15", "title": "Кошлуков става програмен директор на БНТ 1"}
{"url": "http://www.faktor.bg/bg/articles/novini/balgariya/politicheski-tsinizam-e-che-bsp-yahna-protesta-sreshtu-vdiganeto-tsenite-na-vodata", "text": "\"Политически цинизъм е, че БСП яхна протеста срещу вдигането цените на водата.  Партията на практика го организира.  Когато не гражданите, а една политическа сила тръгне да протестира, това е голям проблем. Протестът е очевадно организиран от БСП. Никой от тези „протестиращи“, които са в парламента, не дойде, когато този въпрос се обсъждаше в комисията, абсолютно никой.  „Водната стратегия“ е приета по времето на  управлението на Сергей Станишев. 15 милиарда лева са необходими , за да действа ВиК мрежата. \"   Това заяви Валентин Николов, зам. председател на комисията по енергетика и председател на подкомисията за наблюдение на КЕВР в Народното събрание в студиото на \"Още от деня\" по БНТ.  Цената на водата скача от 1-и януари в 14 български града, реши окончателно Комисията на енергийно и водно регулиране на закрито заседание днес. Поскъпването предизвика протест, организиран от БСП, който блокира за час центъра на столицата. От левицата дори поискаха оставката на премиера. „Дадохме кредит на доверие на здравния министър Кирил Ананиев, за да се въведе финансов ред в здравеопазването“, коментира той проблема с мораториума на иновативните лекарства.", "date": "2017.12.15", "title": "Валентин Николов: Политически цинизъм е, че БСП яхна протеста срещу вдигането цените на водата"}
{"url": "http://www.faktor.bg/bg/articles/otkriha-ogan-po-mazh-s-nozh-otpravyal-zaplahi-na-letishteto-v-amsterdam", "text": "Холандската военна полиция откри огън по мъж, въоръжен с нож, който се държал заплашително на международното летище Схипхол в Амстердам, предадоха световните агенции. По думите на очевидци от сградата на летището са били евакуирани хората. Преустановено е било и движението на влаковете от летището за центъра на Амстердам и за други градове в страната, предава БТА. В Туитър военната полиция казва, че мъжът с ножа е изрекъл заплахи, бил е прострелян от полицията, задържан е и е бил изведен от сградата. Полицията уверява, че ситуацията е вече под контрол.", "date": "2017.12.15", "title": "Откриха огън по мъж с нож, отправял заплахи на летището в Амстердам"}
{"url": "http://www.faktor.bg/bg/articles/es-si-dade-srok-do-yuni-da-reshi-problema-s-kvotite-za-bezhantsite", "text": "Лидерите на страните от ЕС призоваха за единство в отчаян опит да разрешат споровете по въпроса за квотното разпределение на бежанците до юни. Те предупредиха лидерите на страните членки от Източна Европа, че ако не се стигне до споразумение, те ще бъдат победени в гласуване по въпроса, който разклати основите на Съюза, предава Reuters. В среща, продължила почти през цялата нощ срещу петък в Брюксел, 28-те лидери на страните членки запазиха противоположните си позиции по продължаващия две години спор. Средиземноморските страни по външната граница на ЕС – Италия и Гърция и богатите европейски държави, включително Германия, Швеция, Белгия, Франция, Люксембург и Нидерландия искат всички страни да приютят част от имигрантите, за да покажат солидарността си. От другата страна са бившите комунистически държави Полша, Словакия, Унгария и Чешката република, известни като „Вишеградската четворка“, отказващи да приемат мюсюлмани от Близкия Изток и Северна Африка, на основание, че те застрашават тяхната сигурност, като доказват това с ежедневните нападения, осъществявани от мюсюлмани, в Европа. „Има райони, в които няма солидарност и намирам това за неприемливо“, заяви германският канцлер Ангела Меркел.", "date": "2017.12.15", "title": "ЕС  си даде срок до юни да реши проблема с квотите за бежанците"}
{"url": "http://www.faktor.bg/bg/articles/novini/balgariya/torsten-gaysler-balgariya-ne-e-sama", "text": "\"Оптимист съм, че българското европредседателство ще протече успешно. Защото основният принос, който България иска да даде, е засилване и укрепване на кохезията вътре в ЕС. Което е много важно. Длъжни сме да демонстрираме единомислие, да действаме единно - както при вътрешноевропейските процеси, така и в отношенията ни с други световни сили и региони. Именно това е линията на българското правителство, което е от полза за цяла Европа.\" Така ръководител на софийското бюро на фондация \"Конрад Аденауер\" отговори на въпрос какви са очакванията му за българското европредседателство. По думите му пред България ще има и много предизвикателства, като едно от тях е свързано с преговорите на ЕС по Брекзит.  \"През тези шест месеца ще продължат преговорите за Брекзита. Като държава, която председателства ЕС, България ще играе важна роля в този процес. Освен това страната иска да насочи вниманието към Западните Балкани, което е не само похвално, но и много важно. Твърде малко хора в останалата част от Европа са наясно със съотношенията на силите и интересите в този регион. Твърде малко хора знаят за процесите, при които други сили се опитват да наложат там своите интереси с цел да изградят сфери на влияние. България познава много добре Западните Балкани и в миналото вече е играла конструктивна роля за поощряването на диалога между отделните държави в региона, като в същото време успешно полага усилия да поддържа добри отношения с тези страни. С оглед на всичко това вярвам, че българското европредседателство ще бъде успешно\", коментира Гайслер. На въпрос какви са плюсовете и минусите за България в рамките на европредседателството, той бе категоричен, че безспорен плюс е конструктивния подход, което проличава още от мотото на българското европредседателство - стремежът е към постигане на единство. Друг основен плюс е решението на България да привлече вниманието към един регион, който има важно геополитическо значение, за който обаче Европа отчасти се интересува твърде слабо. Що се отнася до минусите - това са поредицата от международни проблеми, които България не е причинила, но по които трябва да има позиция. Тази мулти-криза, тази поли-криза е истинско предизвикателство не само за България, а и за всички останали страни-членки на ЕС. Но България има приятели и партньори в ЕС, страната не е сама. Не само Германия, но и други държави вече обявиха, че България може да разчита на подкрепата им, изтъкна Торстен Гайслер.", "date": "2017.12.15", "title": "Торстен Гайслер: \"България не е сама\""}
{"url": "http://www.faktor.bg/bg/articles/reks-tilarsan-severnokoreyski-rabotnitsi-se-trudyat-v-rusiya-pri-robski-usloviya", "text": "Американският държавен секретар Рекс Тилърсън призова Русия и Китай да преосмислят отношението си към Северна Корея и ги обвини, че пренебрегват санкциите на Съвета за сигурност, предаде ДПА, цитирана от БТА Тилърсън говори на среща на Съвета за сигурност, председателствана от японския външен министър Таро Коно, на която се очаква да говори и посланикът на Пхенян Джа Сон-нам. Това, че \"продължава да позволява севернокорейски работници да се трудят в робски условия\" и да изпращат у дома валута, поставя под въпрос ангажимента на Русия към слагане на край на ядрената криза, каза Тилърсън. Ръководителят на американската дипломация добави, че китайският суров петрол, който \"тече\" към Северна Корея, подкопава международните усилия.  По думите му Пхенян трябва \"да си заслужи да се върне обратно на масата\" за преговори. Страните, които още не са приложили санкциите, трябва да преосмислят интересите и ценностите си на фона на тази \"голяма заплаха\". Руският постоянен представител Василий Небензя отхвърли думите на Тилърсън за \"робските условия\" на труд и каза, че севернокорейците работят по силата на междуправителствено споразумение, което взема предвид техните права. Небензя на свой ред заяви, че военните учения на САЩ и Южна Корея и вкарването на Северна Корея в списък със спонсори на тероризма, са подтикнали Пхенян да извърши ново ракетно изпитание след няколкоседмично затишие.  Китайският заместник-постоянен представител У Хайтао, каза че на Пхенян не бива да се налагат едностранни санкции.", "date": "2017.12.15", "title": "Рекс Тилърсън: Севернокорейски работници се трудят в Русия при робски условия"}
{"url": "http://www.faktor.bg/bg/articles/novini/balgariya/ivan-neykov-veche-e-kasno-da-varnem-progresivniya-danak-u-nas", "text": "Бившият социален министър Иван Нейков е на мнение, че вече е късно да върнем прогресивния данък у нас. Не премерихме добре при въвеждането на плосък данък в България, заяви той. С ниски данъци не може да има богата държава, аргументира се още Иван Нейков пред bgonair.bg. Мантра е, че богатите спечелиха, а бедните загубиха, допълни той. Мика Зайкова пък заяви, че плоският данък вече е контрапродуктивен и е отживелица. Най-богатите спечелиха най-много, допълни тя и заяви, че у нас трябва да се въведе необлагаем минимум.", "date": "2017.12.15", "title": "Иван Нейков: Вече е късно да върнем прогресивния данък у нас"}
{"url": "http://www.faktor.bg/bg/articles/novini/balgariya/antoniy-galabov-prezidentat-i-bsp-zapochvat-da-govoryat-ednakvo-dramaturgiyata-se-pishe-na-drugo-myasto", "text": "\"От фалшиви новини вървим към първични страхове. Има хора, които твърдят, че стабилността се крепи на гробове. Това е проблем не само от гледна точка на интелектуален багаж и благоприличие. Президентът и БСП започват да говорят еднакво, което означава, че драматургията се пише на друго място.\" Това каза в \"Панорама\" на БНТ социологът Антоний Гълъбов.  БСП е абсолютно неефективна, заяви още той.   \"Имаме целенасочено използване на страховете на хората. Това са пак фалшиви новини, но насочени към страховете на хората. Преди време , за да бъде ударен министър Москов, бяха стартирани страхове срещу ваксините. Сега имаме някакви хора, които говорят, че някой убива някого.  Няма проблем в мораториума срещу лекарствата, но го превръщат в убийство. Започнахме да си говорим за човещина, което в нашата културна традиция означава, че някой не си е свършил работата. Ако опозицията от началото беше отстоявала тази си теза, която прокарва сега, тя щеше да я постигне. Нямаше нужда да си говорим за човещина\", обясни Гълъбов.  \"Отмина една година от мандата на Румен Радев. Досега бях склонен да го оправдавам със съветниците му, но… Имаме президент, който се опитва да застава в центъра на политическите дебат, а не е там, където му е мястото.  Сравнете днешното му изявление, че управляващите губят човешки облик  с това на президента Росен Плевнелиев, за което две години беше разнасян, че е разделил нацията. Само, защото е казал, че сваля политическото си доверие от правителството на Орешарски\", продължи Гълъбов.    \"Много ми е трудно да анализирам хладнокръвно такъв проблем, но ще го направя, защото това ми е работата.  ГЕРБ направиха рядко добър подарък на БСП. Винаги играта на ГЕРБ е била да държи Мая Манолова, Румен Радев и Корнелия Нинова разделени, а сега ги събраха с мораториума върху лекарствата. Никога не бях видял сините медии да цитират така прочувствено Стефан Данаилов. Традиционната десница и БСП се очаква да говорят в един глас. Сини и червени поискаха заедно оставката на Фандъкова. Затова Борисов така го заболя. Евгений Дайнов и Корнелия Нинова звучат еднакво, говорят за диктатура. Нинова получава шанс да получи десен либерален прозападен бонус\", заяви социологът Първан Симеонов, който също гостува в студиото.  Той обясни също, че от години насам България има най-добрите икономически показатели, а и стои малко по-добре на международната сцена, но политическият ред е малко грозноват.", "date": "2017.12.15", "title": "А. Гълъбов: Президентът и БСП говорят еднакво, драматургията се пише на друго място"}
{"url": "http://www.faktor.bg/bg/articles/novini/svyat/tramp-kitay-pomaga-za-severna-koreya-rusiya-ne", "text": "Президентът на САЩ Доналд Тръмп заяви, че Вашингтон се надява да получи по-голяма помощ от Русия в опитите да бъде убедена Северна Корея (КНДР) да изостави ядрената и ракетната си програми, предаде Ройтерс, цитирана от БТА. \"Основната цел беше да говорим за Северна Корея, защото бихме се радвали много да получим неговата помощ за КНДР. Китай помага, Русия не. Бихме искали да получим помощта на Русия\", заяви Тръмп пред медиите. Вчера той говори по телефона с руския", "date": "2017.12.15", "title": "Тръмп: Китай помага за Северна Корея, Русия не"}
{"url": "http://www.faktor.bg/bg/articles/vnesoha-obvinitelen-akt-sreshtu-mazha-zaplashil-da-vzrivi-bomba-v-narodnoto-sabranie", "text": "Районната прокуратура в Перник внесе обвинителен акт в съда срещу Симеон Т. от село Драгичево, заплашил с бомба Народното събрание. На 7 март тази година обвиняемият бил в дома си, когато около 12:00 часа се обадил на тел. 112 и заявил, че заложил бомба в парламента и щял да я взриви, като избие много други хора, ако не бъде заключено лицето И.А., съобщиха от държавното обвинение. Запитан от оператора, който приел повикването му, за местонахождението му, мъжът отговорил, че е от Перник. Предприети са оперативно-издирвателни мероприятия за установяване на мъжа.  Криминалистите бързо стигнали до Симеон Т., който веднага признал, че нищо от това, което бил съобщил по телефон 112, не отговаря на истината. Мъжът обяснил, че по този начин искал да накара органите на МВР по-бързо да заловят лице на име И.А. Поне такова е името според МВР.  Ввъпросният мъж бил виновен на негово име да бъдат регистрирани няколко търговски фирми, твърди обвиняемият.  Предстои Симеон Т., който е осъждан, да застане на подсъдимата скамейка заради неверния сигнал. Ако бъде признат за виновен, той може да получи до 2 години затвор.", "date": "2017.12.15", "title": "Внесоха обвинителен акт срещу мъжа, който заплаши да взриви бомба в Народното събрание"}
{"url": "http://www.faktor.bg/bg/articles/vapreki-protesta-na-bsp-tsenata-na-vodata-poskapvat-v-14-oblasti", "text": "Комисията за енергийно и водно регулиране (КЕВР) утвърди окончателно новите цени на водата в 14 области - София, Перник, Монтана, Враца, Пловдив, Смолян, Кърджали, Русе, Силистра, Шумен, Варна, Бургас, Сливен и Ямбол.  Основната причина за поскъпването на услугата е необходимостта от инвестиции във ВиК мрежата, обясняват от регулатора. От Нова година водата в Шумен става 3 лева и 32 стотинки, във Враца - 3 лева и 9 стотинки, в Силистра става 3 лева и 29 стотинки. В Ямбол водата поскъпва от 2 лева и 31 стотинки до 2 лева и 78 стотинки. Новата цена там ще влезе в сила, когато бъде изградена пречиствателната станция в града, уточняват от комисията за енергийно и водно регулиране.  От 1 януари хората в Бургас ще плащат 2 лева и 77 стотинки за кубик вода, а тези в Монтана 2 лева и 89 стотинки. В Пловдив цената на услугата става 2 лева и 20 стотинки, а във Варна 3 лева.   Цената на водата в София поскъпва с 9 на сто. Въпреки призивите да коригира решението си за цените на ВИК услугите, днес регулаторът не прие съществени промени, така че да коригира утвърдените в бизнес плановете на ВИК дружествата стойности на услугата по региони.  Очаква се цената на водата да расте и през следващите години. Възможно е понижение, само ако дружествата не изпълняват заложените инвестиции.", "date": "2017.12.15", "title": "Въпреки протеста на БСП, цената на водата поскъпват в 14 области"}
{"url": "http://www.faktor.bg/bg/articles/solena-globa-ot-254-hil-lv-za-olineza", "text": "Върховният административен съд потвърди санкция от 253 960 лв. за заблуждаваща реклама на производителя на майонеза \"Олинеза\" ЕООД, наложена от Комисията за защита на конкуренцията (КЗК). Проучването на КЗК установи, че рекламното послание \"-15 %\", свързано с продукта \"Олинеза трапезна майонеза\" създава заблуждаваща визуална и смислова представа за намаление на продажната цена на дребно на една опаковка \"трапезна майонеза Олинеза\" 200 гр., като се промотира нейното намаление с 15%. В действителност това намаление се отнася за цената, на която продуктът се доставя до търговската мрежа. В своето решение Върховният административен съд изцяло споделя констатациите на Комисията за извършено нарушение на забраната за заблуждаваща реклама.", "date": "2017.12.15", "title": "Солена глоба от 254 хил. лв. за \"Олинеза\" за некоректна реклама"}
{"url": "http://www.faktor.bg/bg/articles/obshtestvo/ulitsata/onlayn-platforma-shte-svarzva-obrazovanieto-s-biznesa-v-sofiya", "text": "Министърът на образованието и науката Красимир Вълчев и главният изпълнителен директор на Столичната общинска агенция за приватизация и инвестиции Владимир Николов подписаха днес Меморандум за сътрудничество, чиято цел е да свърже бизнеса и образованието, съобщават на сайта на образователното министерство. Професионалното образование и като цяло реализацията на учениците е приоритет не само на МОН, но и на правителството, посочи министър Красимир Вълчев. Идеята е да свържем директно бизнеса и образованието, посочи Владимир Николов. В интернет базирана платформа, до която ще има безплатен и неограничен достъп, фирмите ще могат да обявяват стажове и обучения, както и свободни работни места. Бъдещата \"Дигитална карта на образователната система в Столичната община за подготовка на кадри\" ще дава актуална информация в кое училище колко ученици и по какви специалности се подготвят. Очаква се платформата да стартира през март. Амбицията е този проект от регионален да стане национален.", "date": "2017.12.15", "title": "Онлайн платформа ще свързва образованието с бизнеса в София"}
{"url": "http://www.faktor.bg/bg/articles/sotsialniyat-ministar-otchete-nay-niska-bezrabotitsa-i-nay-visoki-pensii-ot-2009-nasam", "text": "Най-ниско ниво на безработицата от 2009 г. досега и по-високи доходи за пенсионерите отчете социалният министър Бисер Петков за първите седем месеца от управлението на правителството. За този период в сферата на заетостта, демографската и социалната политика, от мерките, заложени в управленската програма, които трябва да бъдат изпълнени до края на мандата, към настоящия момент изцяло изпълнени са девет, 57 са в процес на изпълнение, а за останалите 18 предстои работата да започне, предава БТА.  От началото на май до средата на декември са предложени проекти за промени в 55 нормативни акта, които са одобрени от правителството. Само на следващото заседание на кабинета ще има предложения за промени в осем нормативни акта. Последният законопроект, който е подготвен, е за промяна в КТ и съответни промени в Кодекса за социално осигуряване, свързани с осиновяването. Предложението е всички осиновители на деца до пет години да имат право на едногодишен отпуск, като за него ще получават 90 процента от осигурителния доход за предходните 24 месеца.  В областта на заетостта и увеличаването на доходите министърът отчете и увеличаването на минималната работна заплата /МРЗ/ през 2018 г. на 510 лева. Очаква се на следващото заседание на правителството проектът на постановление за нов размер на минималното възнаграждение да бъде приет. Същевременно продължават и разговорите за прозрачен механизъм за МРЗ, основан на обективни критерии за определяне на размера й, каза министърът. Той допълни, че още следващата седмица би трябвало преговорите по механизма да продължат. По думите му е положителен консенсусът между социалните партньори за ратификация на Конвенция 131 на МОТ, която ще е добра основа за механизма.  Той припомни и увеличението на две стъпки на минималната пенсия за осигурителен стаж и възраст, което касаеше над 800 000 пенсионери, завишаването на минималния дневен размер на обезщетението за безработица. Увеличаването на гарантирания минимален доход и разширяването на обхвата на семействата, които получават семейни помощи за деца, също беше отчетено като успех в политиката по подпомагане на хората.  Министърът допълни, че за първи път ще има бюджетно финансиране на лични асистенти, социални асистенти и домашни помощници, за което са заделени 68 млн. лева.  По данни на Агенцията по заетостта средномесечната регистрирана безработица за 11-те месеца на годината е 7,2 на сто, което е най-ниското ниво от 2009 г. насам, каза министърът.  По отношение на въвеждането на целева помощ за водно подпомагане, заместник-министър Росица Димитрова каза, че са водени разговори с МРРБ и МОСВ за такава помощ, но засега няма конкретно предприета мярка. По думите й, механизмът за целевото енергийно подпомагане няма как автоматично да се пренесе във водното подпомагане.", "date": "2017.12.15", "title": "Социалният министър отчете - най-ниска безработица и най-високи пенсии от 2009 насам"}
{"url": "http://www.faktor.bg/bg/articles/hibridnata-voyna-kato-predizvikatelstvo-za-natsionalnata-sigurnost-na-balgariya", "text": "Хибридна война не се обявява, а вместо това се води. Атакуваните държави твърде често не осъзнават, че са жертва на хибридно въздействие. Това преди всичко е война на възприятията и там е насочен първият удар. Целта е възможно най-дълго поддържане на неяснота и объркване сред държавното ръководство и обществото. В този контекст особено вредна е подривната роля на местни фактори, който подпомагат действията на агресора. Тяхната първа задача е да отричат активно, дори агресивно, наличието на хибридно въздействие срещу собствената им държава. Ако това положение продължи дълго, възможно е един ден за нападнатата държава да стане твърде късно, за да е способна да се защити.  „Върховното превъзходство е да покориш врага, без да се сражаваш,“ казва в „Изкуството на войната“ древнокитайският военен стратег и философ Сун Дзъ преди 25 века. Този резултат успя да постигне Русия през 2014 г., когато анексира Крим. Руски специални части без отличителни знаци, т.нар. „зелени човечета“, подпомогнати от силите на руския Черноморски боен флот в Крим, за дни окупираха полуострова, без да срещнат адекватна съпротива от парализираните украински структури за сигурност. Тяхната операция беше активно подкрепяна от местни фактори, действащи в полза на Москва. Паралелно с това беше проведена активна информационна кампания, насочена предимно към местното население и руското общество. За да прикрие придвижването на военни части и за да отвлече вниманието, Русия използва провеждането по това време на голямо внезапно военно учение в близост до Украйна.  „Цялото военно дело се основава на заблудата“, казва още Сун Дзъ. Поради тази причина хибридната война е най-напред информационна. Днес медиите и особено социалните мрежи са най-ефективно използваният инструмент за манипулация. Фалшивите новини обаче са само върхът на айсберга в океана на психологическата война. Тя започва необявена и продължително подлага общественото мнение на създадени и промотирани от агресора наративи и манипулирани публични послания. Пример за такъв проруски фалшив наратив, използван и в България е, че НАТО милитаризира Източния си фланг, включително и Черно море, за да се подготви да нападне Русия. По този начин легитимното право и задължение за укрепване на националния и съюзния отбранителен потенциал са манипулативно представяни пред обществото като подготовка за извършване на агресия.  Хибридната война е също така постоянна подривна дейност, започнала още от мирно време, срещу ключови сектори, гарантиращи сигурността и нормалното функциониране на държавата. Въздействието е по пълния спектър от националната мощ, познат в НАТО като DIMEFIL – дипломатически и политически; информационен; военен; икономически; финансов; разузнавателен; и правен (върховенство на закона). Независимо че се фокусира първоначално върху невоенния спектър, хибридната война в даден момент може да ескалира и да включи и военна сила. Например, в Донецка и Луганска области в Украйна Москва първоначално започна подривната си дейност с въздействие върху политиката на местно ниво, използвайки местни политически и икономически фактори, като впоследствие включи и активна военна подкрепа за проруските сепаратисти.  В случая с Украйна, както и с Грузия през 2008 г., Русия се опитва чрез военна интервенция да дестабилизира тези държави и така да предотврати евроатлантическата им интеграция. Нещо повече – Русия се стреми по този начин да изпрати сигнал и към други държави от постсъветското пространство, че ще последва същото развитие, ако поемат по пътя на реформи и членство в НАТО и ЕС. В някои случай обаче стремежът на Москва е да постигне тази цел не с пряка военна интервенция, която не винаги е възможна, а като използва местни агенти за дестабилизиране на потенциалните членове на двата съюза. Пример в това отношение е неуспешният опит на Москва да предизвика чрез държавен преврат на 16.10.2016 г. в Черна гора смяната на правителството, с цел да предотврати присъединяването й към НАТО през 2017 г.  В хибридната война може да бъде използван пълният набор от инструменти В различни комбинации в действие влизат както конвенционални и традиционни, така и да асиметрични методи и средства. В зависимост от преследваните цели и особеностите на обекта на въздействие могат да бъдат приложени информационни, политически, дипломатически, икономически, търговски, енергийни, военни и други инструменти. Корупцията и организираната престъпност също могат да са полезни за хибридно въздействие. Кибератаките стават все по-широко използван инструмент, като тяхното приложение за в бъдеще ще нараства.  Хибридното въздействие може да включва както инструменти за оказване на натиск, така и „стимули“, т.е. тактиката както на „тоягата“, така и на „моркова“. „Стимулите“ предлагани от Русия са най-вече в енергетиката, включително и атомната, като в замяна на благоприятна за Москва политическа линия се обещават енергийни ресурси. В крайна сметка „морковът“, особено при инвестиции в атомната енергетика, може да доведе до значителни финансови загуби в дългосрочен план, както и до нездравословна зависимост от Москва. Опитът за реанимиране на проекта за изграждане на АЕЦ „Белене“ в България, който по всяка вероятност ще бъде финансово неизгоден в перспектива, може да се разглежда в този контекст. С АЕЦ „Белене“ ще бъде ограничена свободата на избор на идните поколения българи. Този проект, заедно с проекта за газопровода „Южен поток“, е още един опит на Русия да обвърже България дългосрочно в енергетиката. Това отваря нови възможности за оказване на подривно въздействие върху вътрешната и външната политика. Енергетиката и политиката за Кремъл в случая се явяват различните страни на една и съща монета.  Хибридното въздействие засега се ползва с едно безспорно предимство – то осигурява възможността субектът, било то държава или недържавна структура, който го инициира, достатъчно продължително да отрича това. Целта е той да не бъде идентифициран като виновен навреме и недвусмислено. Това е вече познато от опита от анексирането на Крим като „plausible deniability“. Определени хибридни въздействия в „мекия“ спектър на силата понастоящем е трудно да бъдат отрано и ясно дефинирани като враждебни действия, подготвящи по-нататъшна ескалация. Например, това би могло да бъде информационна кампания в медии и социални мрежи, целяща да манипулира публичните възприятия в определена посока преди избори, или пък опити за намеса във вътрешната политика на дадена страна чрез оказване на подкрепа за определен вътрешнополитически субект. Подобни действия могат да целят разделението и отслабването на страната, върху която се въздейства, така че да се осигурят условия за по-нататъшно проникване в политическия й живот. Това няма как да не се отрази негативно върху външнополитическия й курс, а дори и върху стратегическата ориентация.  По тази логика е възможно да бъде осъществена активна хибридна кампания срещу държава-член на даден съюз за колективна отбрана, включително и НАТО. В такъв случай заради възможността да бъдат отричани, първоначалните подривни действия, които не са военни, не дават достатъчен повод, за да бъде задействана клаузата за взаимна помощ при въоръжено нападение, в случая чл. 5 от Северноатлантическия договор. Така нападнатата държава може постепенно да бъде отслабена и накрая превзета отвътре, с използването на „меката“ сила на икономическите/енергийните, политическите и информационните инструменти, докато съюзниците й един ден бъдат поставени пред свършен факт.  При динамично развиващия се днес феномен хибридна война въздействието спрямо всяка държава е уникално и включва различна комбинация от методи и средства. При едни се прибягва бързо и решително до употреба на „твърда“ сила, при други се постига въздействие с невоенни инструменти, така че да се постигне фактическо превземане на институциите на държавата без военна сила, предимно с икономически средства и с използването на местния корупционен потенциал. Това е познато днес под термина завладяване на държавата (state capture), въпреки че в първоначалната си употреба той носи по-тесен смисъл, фокусиран върху корпоративния сектор.  Завладяване на държавата в този смисъл е факт, когато агресорът постигне  В някои случаи за него дори няма да е необходимо жертвата да напуска съюзите, в които членува. Достатъчно би било само промяна на политиката й. Нещо повече, атакуваната държава може да бъде превърната в инструмент за прокарване на влиянието на агресора в съюзите, в които членува, т.е. да бъде превърната в „Троянски кон“. Това е целта, която Русия се стреми да постигне спрямо България сега.  Руската стратегия за доминация спрямо България цели установяването на достатъчна степен на контрол върху развитието на страната, така че София да не може да води независима външна политика и политика за сигурност като член на НАТО и ЕС. Същността на тази стратегия е “България: троянски кон” в НАТО и ЕС. Наименованието й идва от циничните думи на руския постоянен представител в ЕС Владимир Чижов през 2006 г. който нарече България руски „троянски кон в ЕС.“ Съгласно тази логика, София може да е част от двата съюза, но при условие, че Кремъл може да влияние върху политическите решения в държавата. Така българското членство в НАТО и ЕС за Москва се явява повече възможност, отколкото заплаха.  В изпълнение на тази стратегия Русия системно се намесва във вътрешнополитическия процес в България. За това говорят и открито циничните изявления за България и българската политика на Леонид Решетников, ръководител на Руския институт за стратегически изследвания към президента на Руската федерация в периода 29.04.2009-04.01.2017 г., който е и о.р. генерал-лейтенант от Службата за външно разузнаване на страната. Не само думите на Решетников, но и анализа на руското въздействие срещу България след 2014 г. говорят за наличието на руска подривна стратегия за влияние върху политиката в страната. Решетников открито призна и за руски опити за намеса в президентските избори в България през 2016 г. За това говори и проведена негова среща през лятото на 2016 г. в София с лидера на БСП Корнелия Нинова във връзка с издигането на кандидатурата на избрания по-късно с.г. за президент Румен Радев.  Не е изненадващо, че Москва прави опити да се меси в българската политика. Русия прави същото и в други държави от НАТО, като напр. САЩ, Великобритания, Франция, Германия, Холандия, Испания (при т.нар. референдум за независимост на Каталуния) и др. Москва преследва геостратегическите си интереси в Югоизточна Европа, а България е ключова за стратегията й държава. Решетников признава, че България за Русия е „вратата към Балканите,“ които са „традиционна зона“ на руското икономическо, културно и духовно влияние. По думите му, без България, Русия трудно ще достигне до Сърбия, Черна гора и Гърция и затова страната е толкова важна за Москва. Поради тази причина се очаква Москва да продължи настъпателната си стратегия спрямо България. Една от целите, за да бъде тя реализирана, е изолирането от управлението на страната на хората, които работят за това България да бъде по-ефективен член на НАТО и ЕС, т.нар. от Решетников „зачистка“ на проевропейския и прозападния елит, наречен обидно от него „пяната“ на българската нация.Руското влияние в България сега е изразено в икономиката, особено енергетиката, и в политиката, включително и в отбраната, като на последното не се обръща все още достатъчно внимание. Подриването на тези сектори се постига също и с помощта на подкопаването на върховенството на закона. За неговото незадоволително състояние свидетелстват годишните доклади на Европейската комисия за напредъка на България по Механизма за сътрудничество и проверка.  Руската политика спрямо НАТО и ЕС е реваншистка. Кремъл се стреми да възстанови сферите на влияние на бившия СССР. Русия обаче днес няма добре дефиниран жизнеспособен геополитически проект, способен да предложи алтернатива на западния модел на демокрация, споделени ценности, сигурност, развитие и просперитет, чието олицетворение са ЕС и НАТО. Т.нар. Евразийски съюз остава концептуално неизяснен и е натоварен повече с реваншистки очаквания, носталгия по СССР и авторитаризъм, отколкото с реално осъществимо съдържание. Затова Русия се стреми да експлоатира преди всичко слабите звена в НАТО и ЕС, като ги дестабилизира. Защото в хибридната война първо се експлоатират слабостите у противника. На този етап Кремъл е способен единствено на това и го прави решително.  Русия днес се стреми да предизвика разделение в ЕС и НАТО,  Това ще има като резултат формирането на нова „сива зона“ на несигурност в Източна Европа между Русия и Запада. Дори и да не успее да постигне тази цел, обаче, днес за Русия все пак е приемливо държавите от Централна и Източна Европа да останат в ЕС и НАТО. Нейната цел е обаче тези страни да са слаби съюзници, под силно руско влияние и напрактика безполезни членове, които да са в тежест на останалите страни-членки. Именно това е целта на руската стратегия „България: троянски кон“ в НАТО и ЕС.  За да си дадем сметка пред какво предизвикателство България е изправена днес, най-напред трябва да отчетем факта, че Русия разглежда в стратегическите си документи НАТО като „основна външна военна опасност“. НАТО обаче не назовава никъде в официалните си документи Руската федерация като заплаха. Военната доктрина на Руската федерация, утвърдена от президента на 26.12.2014, посочва като „основна външна военна опасност“ „нарастването на силовия потенциал на НАТО“ и „приближаването на военната инфраструктура на страните-членки на НАТО до границите на Руската федерация, вкл. чрез по-нататъшното разширяване“.  Вместо хибридна война руската военна мисъл използва термина „нелинейна война“. Това схващане е обяснено от Началника на Генералния щаб на Въоръжените сили на Руската федерация армейски генерал Валерий Герасимов. Според него днес са съществено променени „правилата на войната“, като нараства ролята на невоенните средства за постигане на стратегическите цели на държавата, а в много случаи те са по-ефективни от силата на оръжието. Интересно е да се отбележи, че терминът „нелинейна война“ се появява в разказ на Владислав Сурков, който е един от най-близките съветници на Владимир Путин, публикувал под псевдонима Натан Дубовицкий малко преди незаконното анексиране на Крим. Според автора в „нелинейната война“ всеки воюва против всеки и няма среден път. Има само победа или смърт.  Воден от това реваншисткото дуалистично разбиране за „победа или смърт“, днес руският президент Владимир Путин се опитва да подкопае основите на демократичните общества в Европа и Северна Америка. За целта Русия използва явни или скрити средства и инструменти в различни области – военна, политическа, икономическа и информационна. В редица случай Русия се опитва да “подкопава западните демокрации отвътре чрез превръщането в оръжие на информацията, киберпространството, енергетиката и корупцията.”  Известно е, че днес в Русия, в условията на контролирана от Кремъл икономика, за да оцелее, бизнесът е зависим от протекцията на висшето държавно ръководство. Това дава възможност за оказване на неправомерно влияние от страна на държавната власт както върху руски компании с бизнес в чужбина, така и върху западни компании в Русия. Москва е в състояние да окаже натиск върху бизнеса “да финансира подривната й дейност при политическите процеси навън –  например чрез подпомагане на антинатовска организация в Швеция или чрез създаването на антифракинг групи в България и Румъния, с цел да се бори с такива развития, които биха могли да заплашат руската доминация на Източноевропейския газов пазар.”  Основната пречка пред Русия днес за реализацията на подривната й стратегия е не само военният потенциал на Западните държави от НАТО и ЕС, но най-вече тяхната вътрешна устойчивост на хибридни атаки. Тази устойчивост е основана преди всичко на върховенството на закона. Ето защо основен обект на атака в случая се явява самата правова държава. Защото там, където има достатъчно ниво на законност и ред, именно там Кремъл най-трудно може да провежда подривна дейност за превземане на държавите отвътре. Подкрепяните от Кремъл местни фактори трудно могат да оперират ефективно в среда на достатъчно ниво на върховенство на закона, свободна и основана на ясни правила пазарна икономика, прозрачност и активно гражданско общество. Свързаният с Русия бизнес днес най-добре действа в условия на слаби институции и спящо гражданско общество. В този контекст сега слабото звено в ЕС и НАТО сега са бившите комунистически държави от Централна и Източна Европа, вкл. и България.  Ето защо освен чисто военните мерки, НАТО и ЕС трябва да се фокусират върху укрепването на върховенството на закона в страните-членки от Централна и Източна Европа, както и сред страните-кандидати. Ако то е дефицитно, силовите инструменти (структури за вътрешен ред и военен потенциал) на държавите от НАТО от Централна и Източна Европа ще се окажат в крайна сметка безполезни. Не може да има силни полиция, служби за сигурност и надеждни въоръжени сили, ако няма достатъчно върховенство на закона. Неговата липса подкопава и вътрешната сигурност, и отбраната на всяка държава и я превръща в лесна мишена за външни сили.  Предвид всичко това, необходимо е твърдо противодействие на руската хибридна война срещу държавите от НАТО и ЕС, включително и България. След незаконното анексиране на Крим и в двете организации започна подготовка за противодействие на хибридните заплахи. Независимо от това, обаче, изграждането на  способности за противодействие е най-вече отговорност на самите държави.  Основният проблем днес е, че   като основно предизвикателство за сигурността. Наблюдават се различия във вижданията както за същността им, така и за техния източник. Като цяло е възприето, че хибридното въздействие идва както от Изток (Русия), така и от Юг (основно тероризмът, регионалната нестабилност в Близкия Изток и Северна Африка, масовата миграция). Не всички държави от НАТО и ЕС обаче засега възприемат еднакво руската реваншистка политика. Например, Балтийските държави, Полша и Румъния възприемат по един начин действията на Русия в Европа днес, а Унгария, Словакия, Чехия, Гърция и Кипър – по по-различен.  В НАТО работата по противодействие на хибридните заплахи започна още през 2014 г., като за укрепването на възпиращия и отбранителен потенциал и за ефективна защитата на страните-членки бяха взети важни решения на срещите на високо равнище в Уелс (2014) и Варшава (2016). В основата на подхода на Алианса за справяне с хибридните заплахи стои разбирането за необходимостта от концентриране на усилията в три основни насоки – подготовка, възпиране и отбрана. В края на 2015 г. Алиансът прие стратегия за противодействие на хибридната война.  В ЕС също се полагат усилия в тази насока. Разбирането в ЕС е обобщено в Съвместната рамка за противодействие на хибридните заплахи – ответни действия на ЕС, 06.04.2016 г.  Развива се и сътрудничество между НАТО и ЕС в тази сфера, като конкретните области за съвместна работа между двете организации са набелязани в Съвместната декларация от Варшава (2016).  През октомври 2017 г. в Хелзинки беше открит Европейски център за високи постижения в противодействието на хибридни заплахи (Hybrid CoE), като страните-учредители са Великобритания, Германия, Естония, Испания, Латвия, Литва, Норвегия, Полша, САЩ, Финландия, Франция и Швеция. Центърът ще съсредоточи най-добрата експертизата за противодействие на хибридните заплахи, като ще бъде полезен за НАТО и ЕС и за страните-членки. Центърът е отворен и за други държави от НАТО и ЕС. Крайно време е и България да се присъедини към тази структура.  Предвид гореизложеното, въпросът днес е дали и доколко е готова България да противодейства на хибридните заплахи.  За съжаление, българските политици, като цяло, все още не оценяват адекватно хибридните заплахи. На стратегическо държавно ниво все още не е постигнато достатъчно единство в разбирането за същността и източниците на хибридните заплахи. Днес ръководителите на страната като цяло пренебрегват проблема с хибридните заплахи, идващи от Изток. Това личи и от противоречивите позиции сред политическите лидери по отношение на санкциите на ЕС и САЩ, наложени на руски юридически и физически лица. Пренебрегва се и нарушаването на стратегическия военен баланс на силите в Черно море в полза на Москва. Немалко български политици обаче са готови да говорят за хибридни въздействия, ако те идват от Юг.  Обективните констатации за руската политика в Доклада за състоянието на националната сигурност на Република България за 2016 г. са стъпка в правилната посока, макар и закъсняла. С основание се твърди, че „действията на Русия са източник на регионална нестабилност и заплашват нашата основна цел за единна, свободна и мирна Европа“. Споменати са и руските действия за милитаризацията на Крим и „трайното нарушаване на геостратегическия и военния баланс в Черноморския регион“. Докладът обаче е само начална крачка, след която трябва да има и действия.  На първо място, възможно най-скоро България трябва да се обедини около своя национална стратегия за противодействие на хибридните заплахи. Тя трябва да бъде хармонизирана със съответните документи на НАТО и ЕС в тази област и да се основава на актуализираната Стратегия за национална сигурност, която отчита хибридните заплахи като предизвикателство за националната сигурност. Документът следва да подлежи на периодичен преглед и актуализация, предвид динамично развиващата се проблематика. Най-много на две години стратегията следва да бъде актуализирана. Изработването на такъв документ ще бъде немалко предизвикателство днес, предвид различните нагласи сред основите политически субекти, но повече време за отлагане няма. Изчаквателната пасивна позиция в коренно променената среда за сигурност вреди на националните интереси.  За прилагане на такава национална стратегия за противодействие на хибридните заплахи от решаващо значение е развитието на достатъчен институционален капацитет. Това е първостепенна задача на всяко ведомство, имащо отношение към национална сигурност (МО, МВР, МВнР, ДАНС, ДАР и др.). Във всяко от тези ведомства следва да има обособена структура за борба с хибридните въздействия, с достатъчно човешки, финансови и материални ресурси.  Необходимо е да се изгради ефективен механизъм за междуведомствено сътрудничество и координация между всички ангажирани в тази сфера държавни структури. За да стане това, обаче, първо трябва да се определи координиращ орган на стратегическо ниво, който да ръководи работа, да получава и обобщава информацията и редовно да докладва на правителството и парламента. Най-логично е ролята на такъв орган да бъде поета от секретариата на Съвета по сигурността към Министерския съвет, който обаче все още не е осигурен с необходимите ресурси. Следва да се припомни, че по сега действащия закон националната система за управление при кризи включва национален, ведомствени и областни ситуационни центрове, а секретариатът на Съвета по сигурността следва да изпълнява функциите на Национален ситуационен център, което все още не е факт.  Предвид нарастващата опасност от кибератаки и увеличаването на техния деструктивен потенциал, следва да се постави засилен акцент върху изграждането на способностите за киберзащита и киберотбрана, в активно сътрудничество и използване на опита и постиженията на НАТО и ЕС.  Предвид факта, че хибридната война е първо информационна, крайно време е да се обърне засилено внимание на развитието на институционалния капацитет за ефективни стратегически комуникации, насочени както към обществото, така и навън. Това е необходимо не само за противодействие на чужда пропаганда, медийни манипулации и фалшиви новини, но най-вече за излъчване на убедителни позитивни послания в подкрепа на провежданата от държавата политика.  В контекста на хибридните атаки, които могат да започват с подривно въздействие в гражданския спектър, необходимо е да се работи интензивно за укрепване на устойчивостта на държавата при кризи, особено като бъдат покрити гражданските аспекти на устойчивостта. “Всяка страна от НАТО трябва да има устойчивостта да устоява на удари, като природни бедствия, отказ на критична инфраструктура и военно нападение. Устойчивостта е способност на обществото да се противопоставя на и да се възстановява лесно и бързо от такива удари, съчетавайки граждански, икономически, търговски и военни фактори.“  За да се реализира всичко горепосочено, следва да се изработи и приеме Закон за управление при кризи, в които да бъде отразено и координираното противодействие на хибридните заплахи. Сегашният Закон за управление и функциониране на системата за защита на националната сигурност, който урежда управлението и функционирането на системата за защита на националната сигурност на Република България и контрола върху нея, е само рамков закон, който обаче е недостатъчен. Глава трета от този закон само най-общо очертава контурите на управлението при кризи, което трябва подробно да бъде регламентирано именно в отделен закон и да се развие съответната подзаконова база.  В тази връзка е наложително да бъде изработена и въведена модерна концепция за ескалация, отговаряща на най-добрите практики в НАТО. Това означава ясно и недвусмислено законово дефиниране и разграничаване на правомощията и отговорностите на институциите и взаимодействието между тях в четирите възможни състояния – мир, нарастване на напрежението, криза и война. Това ще изисква не само законодателни, но възможно и конституционни промени, тъй като в Конституцията сега са познати състоянията на мир, война, военно положение и „друго извънредно положение“. Това статукво вече не отговаря на реалните потребности на системата за национална сигурност на България като член на НАТО и ЕС в една коренно променената стратегическа среда.  Днес България е изправена пред безпрецедентни предизвикателства. Независимо от това, обаче, страната е част от евроатлантическата общност на свободните държави. Членството в НАТО и ЕС гарантира не само сигурност, но и открива нови възможности за развитие. За да се радва на просперитет, България трябва да изгради достатъчно висока степен на върховенство на закона и да укрепва системата си за национална сигурност като част от НАТО и ЕС. Това ще гарантира надеждна защита срещу всякакви външни заплахи, включително и хибридни, независимо от техния източник и характер. За целта обаче се изисква стратегическа мъдрост от страна на българската политическа класа, която към момента все още предстои да се проявява. Именно затова днес България се нуждае от още по-критично мислещо и активно гражданско общество.", "date": "2017.12.15", "title": "Хибридната война като предизвикателство за националната сигурност на България"}
{"url": "http://www.faktor.bg/bg/articles/novini/svyat/stachka-v-ryanair", "text": "В Италия започва първата стачка в историята на нискотарифната авиокомпания Ryanair. В продължение на 4 часа пилоти и наземен персонал ще спрат работа. Те настояват за изцяло нова система за колективно договаряне. Според служителите нискотарифният превозвач изпитва остър недостиг от кабинен състав - твърдение, което се отрича от ръководството. През септември и октомври Ryanair отмени 20 000 полета с обяснение за объркан график на полетите. За следващата сряда е насрочена 24-часова стачка на пилотите на авиокомпанията в Ирландия и Португалия. Възможно е да има и протести в Германия и Испания. В понеделник ще стане ясно кои полети ще отпаднат заради стачката.", "date": "2017.12.15", "title": "Стачка в Ryanair"}
{"url": "http://www.faktor.bg/bg/articles/novini/svyat/masov-glad-v-yemen", "text": "Една трета от районите в Йемен с общо население 10,4 милиона души са застрашени от масов глад, съобщи пред медии Фархан Хак, говорител на генералния секретар на ООН. По думите му хуманитарната ситуация в страната стремително се влошава заради продължаващия конфликт и ограничения внос на стоки и суровини, необходими за \"оцеляването на йеменския народ\". Хората не знаят как да намерят храна, което ги прави все по-уязвими на болести, посочи Хак. Представителят на ООН призова коалицията начело със Саудитска Арабия, която подкрепя правителството в конфликта, да не възпрепятства доставките на хуманитарна помощ и търговските пратки.  По думите му от вдигането на блокадата над Йемен коалицията е допуснала в страната пет съда със 116 тона храни и други стоки от първа необходимост. Други шест кораба не са успели да стигнат до пристанищата Ходейда и Ас Салиф, защото не са получили разрешение да влязат в териториалните води на Йемен, допълни Хак.", "date": "2017.12.15", "title": "Масов глад в Йемен"}
{"url": "http://www.faktor.bg/bg/articles/daniela-daritkova-moratoriumat-varhu-inovativnite-lekarstva-mozhe-da-otpadne-predi-kraya-na-2018-godina", "text": "\"Мораториумът върху иновативните лекарства може да отпадне преди края на 2018 година, ако у нас се постигне прозрачна лекарствена политика\". Това заяви пред БНТ председателят на здравната комисия в парламента Даниела Дариткова.  Тя поясни, че не бива да се експлоатират страховете на хората. \"Имаме предвидени 1 млрд. лева за лекарства. Имаме 300 милиона за лечение на онкологични заболявания и тази сума не е абсолютна. В тези рамки трябва да направим възможното новите молекули да навлизат при ясни терапевтични индикации. Имаме информация от МЗ, че тези медикаменти, за които стана въпрос и в парламента, не са все още включени във фармакотерапевтичните ръководства. Ръководствата, които показват на кой етап от заболяването с какво точно трябва да е лекуван пациента\". Председателят на здравната комисия обясни, че точният термин за мораториума е временна забрана за плащането на нови молекули през следващата година от НЗОК, което не е единствената забрана. \"Забранихме и касата да плаща за нови дейности и лечебни заведения през новата година\", добави Дариткова. \"Целта е да имаме една стабилна финансова рамка, която да позволи свършеното във времето от изпълнителната власт да се реализира. Имаме натиск от различните структури в здравеопазването - от една страна за включване на нови медикаменти, от друга - на нови дейности. Бюджетът трябва да е балансиран, за да издържи на всички предизвикателства\". Тя подчерта, че всички тези временни мерки могат да бъдат преустановени. \"Новите молекули ще навлизат в терапията на пациентите, ще бъде гарантирана тяхната употреба. На този стадий на заболяването, когато именно е необходимо тяхното включване, ще бъде гарантиран достъпът им до пациентите, които се нуждаят от тази терапия. Това е необходимо, защото гарантира сигурността на българските пациенти\". Дариткова отбеляза, че 32 нови молекули са допуснати през 2017 г., те няма да се плащат от НЗОК през следващата година, но са налични. \"Те са съвсем нови, те не са плащани въобще. Новите молекули ще се анализират и ще се прецени тяхното присъствие в терапевтичните схеми. Не може да сме сигурни, че медикаментите, които се изписват и използват на пазара, стигат до българските пациенти. Всички лекарствата, с които се лекуват българските пациенти през 2017 г., ще бъдат заплащани и през следващата година\". Към момента има забавяне с изграждането на системата за електронен търг на лекарства заради поредно обжалване. По думите на Дариткова, именно електронната търговия с лекарства и електронните досиета на пациентите могат да гарантират прозрачната политика в този сектор.", "date": "2017.12.15", "title": "Даниела Дариткова: Не бива да се експлоатират страховете на хората"}
{"url": "http://www.faktor.bg/bg/articles/novini/svyat/polyatsite-na-protest-sreshtu-sadebna-reforma", "text": "Протестиращи се събраха пред президентския дворец във Варшава в четвъртък вечер, за да изразят недоволството си от планираната реформа на съдебната система. Те поискаха от президента Анджей Дуда да наложи вето. Протести имаше и в други големи градове на страната. Европейската комисия вече предупреди, че реформата заплашва върховенството на закона и може да доведе до замразяване правото на глас на страната в Европейския съвет. През лятото одобряването в Сейма и в Сената на съдебната реформа, подготвена от управляващите, предизвика масови протести.", "date": "2017.12.15", "title": "Поляците на протест срещу съдебна реформа"}
{"url": "http://www.faktor.bg/bg/articles/novini/balgariya/pavlova-uspeshnoto-predsedatelstvo-shte-iziskva-politicheski-konsensus", "text": "„Успешното представяне на България като председател на Съвета на Европейския съюз ще изисква политически консенсус, диалог и разбирателство. Ако България е успешна, ще сме успешни всички ние\". Това каза от парламентарната трибуна министърът на българското председателство на Съвета на ЕС 2018 г. Лиляна Павлова, която представи националната програма на българското председателство пред народните представители, предава „Фокус\". „Благодаря за възможността да представя окончателния вариант на националната програма и приоритетите на българското правителство за предстоящото председателство. Буквално остават броени дни до началото на този важен момент за България. Приносът на българското НС е отчетен в максимална степен в окончателния вариант на програмата и приоритетите. По всички значими теми, по които приносът на НС беше представен и ясно приет е ясно отчетено\", заяви Павлова. Тя посочи, че оценяват и осъзнават важната роля. „Освен шестте срещи, които касаят българския парламент, вие народните представители ще имате възможност за участие в специфичните заседания и срещи, касаещи секторите от значимост за НС и съответните парламентарни комисии. В България ще бъдат проведени 270 заседания от националното измерение, 6 от които са от парламентарното. Вчера вечерта се върнах от Страсбург. Това беше първото поемане на председателството в ЕП. Практиката е от 2 до 3 седмици преди председателството\", допълни тя и уточни, че дебатът е бил важен и интересен. „Получих висока оценка за това, че България познава проблемите, но и приоритетите, които стоят пред нас. България постави първо своето основно послание за единство, стабилност в рамките на общоевропейския дневен ред и четирите приоритета. Първият е бъдещето на младите хора. Тук има особено значение бъдещият бюджет за 2020 г в контекста на Брекзит, в резултат на който европейския бюджет е минус 10-15 млрд. годишно. Ще отстояваме значението на кохезионната политика, за да продължим усилията за продължаване инвестициите в инвестициите. Вторият приоритет са Западните Балкани, а третият - сигурността и стабилността. Тук важна е миграцията, релокацията, темата за изпълнение на единната система за отбрана. Четвъртият приоритет е икономика и икономически растеж с фокус върху единния цифров пазар\", каза още Лиляна Павлова.", "date": "2017.12.15", "title": "Павлова: Успешното председателство ще изисква политически консенсус"}
{"url": "http://www.faktor.bg/bg/articles/piyan-shofyor-udari-patrulen-avtomobil-na-patna-politsiya-v-sofiya", "text": "Пиян шофьор, движил се без фарове, удари патрулен автомобил на Пътна полиция - София тази нощ, предаде БНР.  Инцидентът е станал на булевард \"Черни връх\" в столицата, докато полицаите са проверявали друга кола. Водачът е задържан. Пробата с дрегер е показала близо два промила алкохол. Няма пострадали полицаи при инцидента. Униформените служители са били на мястото заради проверки, които са извършвали. По случая е образувано досъдебно производство. На фона на зачестилите пътни инциденти със загинали от 11 декември, до неделя, 17 декември, в България и във всички страни, членки на Европейската мрежа на службите на пътна полиция – TISPOL, се провежда полицейска акция за установяване на употребата на алкохол, наркотични вещества или техни аналози от водачите на моторни превозни средства. Една от трите основни причини за възникване на тежки инциденти на пътя в Европа, с голям брой жертви, е точно управлението на МПС след употреба на алкохол и наркотични вещества.", "date": "2017.12.15", "title": "Пиян шофьор удари патрулен автомобил на Пътна полиция в София"}
{"url": "http://www.faktor.bg/bg/articles/novini/balgariya/vezhdi-rashidov-debatat-za-moratoriuma-vchera-beshe-izlishen", "text": "\"Дебатът за мораториума вчера беше излишен. Опозицията от всичко прави проблем\". Това заяви пред Нова ТВ бившия министър на културата Вежди Рашидов. \"Ясно е, че има теч в здравеопазването, трябва да се работи в тази насока\", обясни той.  \"Факт е обаче, че всяка година ГЕРБ увеличава парите за здраве\", подчерта Рашидов и посочи, че политиците трябва да се обединят в името на здравето на хората.  Във връзка с изказването му за младите българи и тези които остават тук той обясни, че просто е изразил съжаление от това, че децата ни заминават за чужбина след като държавата дава милиарди за обучение. \"Изпуснах дума за което се извиних. Бях емоционален\". Вежди Рашидов обяви, че няма основание да се оттегля от политиката, въпреки, че отказал ново министерско назначение. \"Човек трябва да напусне удоволствието преди то да го напусне\", пошегува се той. По случай рожденият си ден бившият министър на културата, който навърши 66 години, показва колекцията си от картини в изложба. Като най-скъпо той посочи малко произведение, оригинал от Рембрант. Първите си картини в колекцията Рашидов купил в Париж.", "date": "2017.12.15", "title": "Вежди Рашидов: Отказах министерски пост, но няма да напусна политиката"}
{"url": "http://www.faktor.bg/bg/articles/oshte-ne-sa-yasni-prichinite-za-tezhkata-katastrofa-vav-frantsiya", "text": "Все още не са известни причините за тежката катастрофа между училищен автобус и влак във Франция, предаде БНТ.  При инцидента на жп прелез вчера загинаха четири деца, а 20 души бяха ранени. Голяма част от тях са в критично състояние. Идентифицирането на жертвите е трудно заради големия шок. Започнало е разследване, взети са алкохолни проби на водача на автобуса и на машиниста на влака, жандармерията разпитва очевидци. Министърът на транспорта на Франция Елизабет Борн описа в Туитър сблъсъка като \"ужасна катастрофа\".", "date": "2017.12.15", "title": "Още не са ясни причините за тежката катастрофа във Франция"}
{"url": "http://www.faktor.bg/bg/articles/novini/balgariya/obilni-snegovalezhi-ni-ochakvat-tochno-predi-kolednite-praznitsi", "text": "Обилни снеговалежи се очакват на 22 и 23 декември с тенденция да спрат на 24 декември. На Коледа няма да има валежи. Снежната покривка може да достигне до 20 см. като времето ще бъде благоприятно за ски по зимните курорти. След Коледа ще има нов динамичен период с нови превалявания от сняг, прогнозира климатологът доц. Георги Рачев.  Днес и утре очакваме високи температури между 17 градуса. От събота вечерта към неделя сутринта зимата ще дойде с нормални зимни температури. В началото на следващата седмица се очакват се доста по-ниски темп от обичайното. Дневните температури ще достигат порядъка от -1 до -3, а сутрешните температури ще бъдат доста ниски. Валежи на сняг се очакват в събота. Според доц. Рачев по всяка вероятност неделя ще бъде снежна в Западна България.Снеговалежите ще бъдат на много по-малко места, като снежната покривка ще е много по-малко между 2-5 см. В сряда също се очаква снеговалеж без образуване на съществена снежна покривка. Аномалията на температурите е между 2-4,5 градуса. В понеделник рано сутрин температурите ще бъдат по-ниски.", "date": "2017.12.15", "title": "Обилни снеговалежи ни очакват точно преди Коледните празници"}
{"url": "http://www.faktor.bg/bg/articles/novini/balgariya/greg-hends-balgarite-vav-velikobritaniya-nyamat-povod-za-pritesneniya", "text": "„Няма поводи за притеснения, в Обединеното кралство има повече от 85 хил. българи – искаме да останат, ще им дадем статут на уседналост, ако искат. Искаме за българите Обединеното кралство да бъде предпочитана дестинация” , коментира британският министър на търговията Грег Хендс, който е на посещение у нас.   Относно възможностите за работа на българи в Обединеното кралство, той обясни, че това ще е част от всеобхватна бъдеща имиграционна политика на британското правителството. „Обединеното кралство иска да остане отворена страна, особено по отношение на търговските взаимоотношения, искаме да гарантираме, че нашите компании ще приемат най-умните”, посочи Хендс. „Това е решение на британския народ, организирахме референдум, повечето хора гласуваха за брекзит. Ние сме британско правителство и задачата ни е да изпълним това, което пожелаха нашите хора. Стараем се да го извършваме в дух на сътрудничество”, коментира той в отговор на въпрос дали съжалява за решението Великобритания да напусне ЕС. „Ние напускаме ЕС, но това не означава, че напускаме Европа. Уверени сме, че бъдещите ни отношения с ЕС ще бъдат прекрасни”, каза той.   „Много скоро Обединеното кралство ще бъде най-големият търговски партньор на Европа, ще се осъществява много по-голям обем търговия с Обединеното кралство, отколкото със САЩ и Китай, например. Нужно ни е да постигнем търговски споразумения без никакви търкания, които да работят гладко и да осигурим безпроблемния поток на хора и услуги. „Във финансовата рамка, която приключва 2020 г., Обединеното кралство гарантира плащанията си, така че на никоя държава няма да се наложи да плаща повече или да получава по-малко. Това е много добра оферта, защото ние излизаме през 2019 г.”, отвърна британският министър в отговор на въпрос кой ще плати повече за британското излизане от съюза – ЕС или Обединеното кралство. „Обединеното кралство ще остане голям приятел на България, имаме дълга история на отношения в подкрепа на България, задачата ми е да помогна да се развива още повече търговията между двете държави. Тя се развива много бързо, тъй като тук много британски компании имат представителства. Освен това очакваме да видим и как ще протече българското председателство, догодина Обединеното кралство все още ще е член на ЕС и очакваме да работим с България по важни въпроси като Западните балкани”, посочи още Хендс.", "date": "2017.12.15", "title": "Грег Хендс: Българите във Великобритания нямат повод за притеснения"}
