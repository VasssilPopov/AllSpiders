{"url": "https://www.faktor.bg/bg/articles/novini/svyat/v-gratskiya-parlament-otlozhiha-glasuvaneto-na-dogovora-ot-prespa", "text": "Гръцкият парламент отложи гласуването по договора от Преспа и новото име на Македония за петък. Тази вечер в Атина е планиран голям протест на противници на споразумението. Акрополът осъмна с транспаранти срещу одобряване на споразумението, издигнати от привърженици на комунистическата партия. Сградата на парламента беше обградена от хиляда и 500 полицаи и спецчасти за борба с масовите безредици. По-рано днес противници на споразумението протестираха на един от граничните пунктове на гръцко-македонската граница с лозунги \"Македония е гръцка\".", "date": "2019.01.24", "title": "В гръцкия парламент отложиха гласуването на договора от Преспа"}
{"url": "https://www.faktor.bg/bg/articles/novini/svyat/frenskite-zhalti-zhiletki-izdigat-kandidati-za-evropeyskite-izbori", "text": "Френските „жълти жилетки“ ще представят листа със свои кандидати на изборите за Европейски парламент. Тя ще бъде водена ще от 31-годишната санитарка Ингрид Льовавасьор. Останалите девет кандидати са на възраст от 29 до 53 години.  Жилетките с политически амбиции са формирали партия, наречена „Инициатива за гражданско съживление“ . Мениджърът на кампанията на движението Хаийк Шахинян заяви: „Искаме да създадем листа, която да представлява възможно най-добре гражданите на страната. Искаме да покажем, че сме независими и надпартийни още от самото начало.“ Той добави, че целта на участието на жълтите жилетки в евроизборите на 26 май е гражданите на Франция да се събудят. Проучване сочи, че 13 процента от французите биха гласували за листата на жълтите жилетки.", "date": "2019.01.24", "title": "Френските „жълти жилетки“ издигат кандидати за европейските избори"}
{"url": "https://www.faktor.bg/bg/articles/novini/svyat/sadat-prizna-bivshiya-proruski-prezident-na-ukrayna-za-vinoven-v-darzhavna-izmyana", "text": "Оболонският окръжен съд на Киев призна бившия президент на Украйна Виктор Янукович за виновен по делото за държавна измяна, съобщава Нова телевизия. \"Независимо от непризнаването на вина по обвиненията, съдът, след като изслуша показанията на свидетелите, разгледа доказателствата на експерти, както и документи и веществени доказателства и след като прецени аргументите на защитата и прокуратурата, сметна, че обвиняемият е виновен за престъпления, доказани с принадлежащите и допустими доказателства\", заяви съдията. Съдът започна разглеждането на случая на държавна измяна в края на юни 2017 г. Това е едно от редицата наказателни дела, които новите украински власти заведоха срещу бившия държавен глава след преврата през 2014г. Прокуратурата възнамеряваше да поиска доживотна присъда за Янукович, но по-късно промени искането на 15 години затвор. Самият Янукович категорично отрича вината си.", "date": "2019.01.24", "title": "Съдът призна бившия проруски президент на Украйна за виновен в държавна измяна"}
{"url": "https://www.faktor.bg/bg/articles/novini/balgariya/premierat-razporedi-proverka-na-stroezhite-po-chernomorieto", "text": "По разпореждане на премиера Бойко Борисов началникът на Дирекцията за национален строителен контрол Иван Несторов ще направи утре спешна проверка по Южното Черноморие, съобщават от регионалното министерство.  Заедно с експерти от РДНСК- Бургас и на Службата по геодезия, картография и кадастър - Бургас, той ще провери сигнали за дейностите, които се изпълняват на къмпинг \"Градина\", в района на къмпинг \"Арапя\" и плаж \"Алепу\". При констатиране на нарушения, дейностите ще бъдат спрени със заповед на ДНСК, пише в съобщението.  Сред най-фрапиращите случаи е този с борова гора, която  се изсича край къмпинг \"Арапя\" за строителството на 6 двуетажни вили. Според становище на Държавното горско стопанство в Царево имотът, който е на първа линия до морето, не попада в горска територия. От Регионалната екоинспекция в Бургас и Община Царево заявиха, че строителството е законно.  Строеж на Шофьорския плаж в местността Алепу близо до Созопол. Той е известен като плажът от последната сцена на филма \"Оркестър без име\". В интервю за Нова телевизия от фирмата-строител обясниха, че са започнали укрепване на свлачище. А вилното селище, което предстои също да се построи там, всъщност трябвало да покрие разходите по укрепването.", "date": "2019.01.24", "title": "Премиерът разпореди проверка на строежите по Черноморието"}
{"url": "https://www.faktor.bg/bg/articles/novini/balgariya/reka-arda-prelya-nad-edinstveniya-most-za-sedem-sela", "text": "За часове река Арда рязко вдигна нивото си и заля мост, който  е единствения път за седем села и махали. Количеството на падналия дъжд е почти 45 литра за няколко часа. Така само местните знаят, че през пълноводната река минава мост, а единствената връзка с над 150 души е телефонът. През годините Арда не веднъж е заливала моста, а хората са оставали по другите села, без възможност да се придвижат. „Дори е имало случаи да приберем хората и  да ги разпределим по семействата , за да не останат навън”, обяснява Сали Абдурахман, кмет на село Китница. Затова преди 10 години, с пари от бедствия и аварии в близост е построено временно съоръжение. Когато реката залее пътя, единственият начин да се стигне до селата е пешеходен мост, при който само при извънредни ситуации могат да преминават и коли. За пожарна и линейка обаче достъпът е отрязан. Наводненията не са единственият проблем  в Ардинско.  При всеки дъжд, хората се страхуват, че скалите ще се срутят. От областна администрация в Кърджали засега не виждат риск в подобни локални наводнения.  Контролът е насочен предимно към големите язовири – „Кърджали” и „Студен кладенец”, които засега имат достатъчно свободен обем. На извънредно съвещание в МВР институциите заявиха готовност да реагират при усложняване на обстановката. „НЕК стопанисва 19 от най-големите комплексни язовири в страната. Това, което мога да кажа, е, че всичките до един разполагат със свободни обеми, поддържат се изключително добре, така че хората трябва да бъдат спокойни”, посочи министърът на енергетиката Теменужка Петкова. Във връзка с обилните снеговалежи на някои места, ситуацията по пътищата вече следи и щаб към Пътната агенция. Предупреждението към шофьорите е за повишено внимание.  При необходимост е възможно затварянето на участъци за опесъчаване и почистване. Машините са по места.", "date": "2019.01.24", "title": "Река Арда преля над единствения мост за седем села"}
{"url": "https://www.faktor.bg/bg/articles/novini/balgariya/partiyata-na-kasim-dal-svali-doverie-ot-orhan-ismailov-zaradi-solovi-dogovorki-s-volya-i-mareshki", "text": "НПСД излезна с остра реакция срещу солова акция на председателя на партията Орхан Исмаилов, който самоволно днес обяви, че се присъединява към коалицията на Веселин Марешки за евроизборите „Воля – българските родолюбци“. От разпространена декларация на партията става ясно Орхан Исмаилов не е съгласувал действията си нито с Изпълнителния политически съвет, нито с Националния координационен съвет на партията. Цялото ръководство на партията сваля доверието си от Исмаилов и иска незабавната му оставка, се настоява в документа. НПСД беше създадена от политическия затворник от годините на комунизма Касим Дал като морален опонент на ДПС, превърнала се през последните години в параван на задкулисието, олигархията и мафията в страната. В предишното правителство на Бойко Борисов Орхан Исмаилов бе зам. министър на отбраната и се представяше се като натовец, днес обаче се демаскира, прегръщайки се с политически субекти, които искат разпадането на НАТО и са против самолетите F-16. Ето и пълния текст на политическия документ:", "date": "2019.01.24", "title": "Партията на Касим Дал свали доверие от Орхан Исмаилов заради солови договорки с „Воля” и Марешки"}
{"url": "https://www.faktor.bg/bg/articles/obshtestvo/ulitsata/zaradi-pozhar-evakuiraha-hotel-na-pokoyniya-stefan-sharlopov", "text": "Пожар избухна в петзвездната перла на Сандански Парк хотел “Пирин”, който беше собственост на покойния бизнесмен Стефан Шарлопов.  Искрите тръгнали от средиземноморския ресторант на хотела. Евакуирани са посетителите на заведението. Благодарение на бързата намеса на огнеборците ситуацията бързо е овладяна, няма пострадали и огромни щети.", "date": "2019.01.24", "title": "Заради пожар евакуираха хотел на покойния Стефан Шарлопов"}
{"url": "https://www.faktor.bg/bg/articles/rusiya-e-na-pat-da-zagubi-miliardite-investirani-vav-vlastta-na-maduro", "text": "Русия инвестира години усилия и милиарди долари за превръщането на Венецуела в един от най-близките й съюзници в Западното полукълбо. В четвъртък Москва бе разтърсена от перспективата инвестициите й да изчезнат като дим, пише американският вестник The Washington Post. Руският премиер Дмитрий Медведев нарече събитията в Каракас \"квази-преврат\". Външният министър Сергей Лавров заяви, че опозицията срещу Николас Мадуро се превръща в \"пионкa в много мръсна и престъпна игра на друг\". Говорителят на Владимир Путин Дмитрий Песков заяви, че „опитите за узурпиране на властта във Венецуела са нелегитимни и противоречат на международното право.\" Дори и по руски стандарти, това беше ден на гневни коментари, който представяше Съединените щати като зловещ кукловод, незаконно разпалващ промяната на режимите по света. Но зад гнева се криеше неудобна реалност: залог на милиарди долари за изграждане на руско влияние в Латинска Америка изведнъж може да бъде загубен. Както The Washington Post съобщи миналия месец, руският президент Владимир Путин през последните години се превърна в покровител на Венецуела - и стана трън в очите на САЩ по този въпрос. В замяна на заеми и спасителни планове, Русия вече притежава значителни части от поне пет петролни полета във Венецуела, която разполага с най-големите резерви в света, заедно с 30-годишната бъдеща продукция от две карибски находища на природен газ. Само от 2006 г. насам руските заеми и кредитни линии възлизат най-малко на 17 милиарда долара, което я превръща в кредитор номер едно на Венецуела, предаде Reuters. В замяна на това, руската оръжейна индустрия спечели многомилиарден клиент, а Путин придоби нова власт над глобалните енергийни ресурси и терен на руското влияние само на три часа полет от Маями. Сега залогът на Венецуела в Кремъл виси на сламка. Вътрешните опоненти на Путин бързо се възползваха от нея тази седмица като вече загубена кауза. Революцията във Венецуела означава, че милиарди долари \"от нашите пари, които бяха инвестирани там, ще изчезнат\", обяви активистът на опозицията Алексей Навални в социалната мрежа „Туитър“. След няколко месеца, добави Навални, Мадуро със сигурност ще има вила в затворените комплекси на квартал Рубльовка, предпочитан от управляващия руски елит.", "date": "2019.01.24", "title": "Русия е на път да загуби милиардите, инвестирани във властта на Мадуро"}
{"url": "https://www.faktor.bg/bg/articles/zaharieva-50-zlatni-vizi-sa-dadeni-obshto-za-4-godini", "text": "\"Българското правителство е идентифицирало проблема с т.нар. златни визи. От февруари месец миналата година има работна група. Проблемът в т.нар. бързи инвестиции е, че те не носят никакви нови работни места. Откакто е въведена тази възможност за 4 години те са общо 50. Критиките са, че това не са реални инвестиции, парите в банка не носят полза за икономиката. Това каза министърът на външните работи Екатерина Захариева пред БНТ. „Ситуацията във Венецуела е нестабилна, следим я. Един милион е инфлацията в страната. Милиони са я напуснали. Нашият призив е да се уважават демократично избраните политици, а българите да се въздържат от пътувания“, каза тя. Външният ни министър коментира и ситуацията с протеста на гръцките фермери. „Надяваме се гърците да не допуснат блокирането на границата ни. Това е време, в което много граждани идват в страната ни“. „В нашия регион има много отворени рани. Не случайно сме най-бедни. Докато спорим и се караме, другите вървят напред. Решението на Македонският проблем не е лесен. Хубаво е да се реши той, защото е важно да имаме силни съседи. Моята информация е, че това решение ще се гласува в парламента. Големият проблем идва от историята. Важно е да имаме обединяваме на общите дати в историята и да празнуваме заедно. Политиците го правят“, каза Захариева.", "date": "2019.01.24", "title": "Захариева: Имаме проблем със \"златните\" визи, не носят приходи в държавата"}
{"url": "https://www.faktor.bg/bg/articles/novini/balgariya/bnb-preduprezhdava-za-opiti-za-fishing-ataka-ot-neyno-ime", "text": "Българската народна банка предупреди за фишинг атака, извършвани от нейно име, която се състои в получаване на електронни съобщения от името на банката. БНБ не поддържа сметки на физически лица, така че не предлага онлайн банкиране, уточняват от институцията.   Банката е уведомила компетентните органи за предприемане на съответните действия срещу опита за измама, се посочва в съобщението.", "date": "2019.01.24", "title": "БНБ предупреждава за опити за фишинг атака от нейно име"}
{"url": "https://www.faktor.bg/bg/articles/uchitel-po-matematika-izdahna-sled-padane-ot-4-iya-etazh", "text": "83-годишният учител по математика в Сандански Любен Апостолов полетя от терасата на 4-ия етаж на апартамента си и малко по-късно издъхна. Инцидентът стана тази сутрин, около 8.30 ч. Транспортиран е в болница с травматичен шок от множеството комбинирани травми, изпотрошен таз, който пробил коремната стена и тежка травма на мозъка. Въпреки несъвместимите с живота травми, Любен бил в съзнание, но в травматичен шок.Той е приет в реанимация, където медиците часове наред се борили за живота му, но въпреки това Апостолов издъхнал от тежките травми, съобщава струма.бг. Математикът живеел сам в апартамента си в блок 1, над стадиона  в квартал “Смилово” в Сандански. Има син който живее в София. Какво се е случило, за да скочи от толкова високо, текат следствени действия,които да установят дали е случайност или умишлено самоубийство. В квартала вчера съседите бяха потресени от гледката. Хората коментираха,че Апостолов не е боледувал от сериозни заболявания,именно той се грижил за градинката цветя пред блока. Бил много запазен, въпреки преклонната му възраст.", "date": "2019.01.24", "title": "Учител по математика полетя от 4-ия етаж и издъхна"}
{"url": "https://www.faktor.bg/bg/articles/kristalina-georgieva-shte-ima-zatyagane-na-kolaniteprez-2019-g", "text": "2019 г. няма да толкова добра, колкото 2018 г. Няма да има такъв растеж, какъвто прогнозирахме само преди 6 месеца.  Това заяви за Нова от Иккономическия форум в Давос изпълняващата длъжността директор на Световната банка (СБ) Кристалина Георгиева. \"Това, което  притеснява Световната банка е напрежението между САЩ и Китай. То вече дава своето отражение върху настроението на инвеститори и потребители, а това не е добре за растежа. Т.е ., имаме затягане на коланите. Има в повече финансов стрес, лихвите започнаха да се качват, вървят нагоре, дълговете са много големи. Всичко това създава страх от сриване на пазари, особено тези на бедните страни. Това е опасно за тях. Когато големите икономики кихнат, малките хващат пневмония. Нашата надежда е, че еврозоната, Съединените щати, Китай ще се постараят да намалят несигурността с решителни стъпки\", обясни тя. \"България за момента е добре но не е застрахована за в бъдеще. България добре имунизирана от времето на финансовата криза, която нас ни удари . Имаме нисък дълг,  бюджетният дефицит на практика го няма, ние сме страна с добър буфер от гледна точка на бюджета. В тези условия това ни позиционира добре, но трябва да мислим за бъдещето. Светът става все по-конкурентен, има много центрове, които определят посоките на развитие. Всички трябва да вдигнат малко летвата-повече внимание на инвестиционния климат в нашата страна\", коментира още тя   За България прогнозата е по-неблагоприятна с 0,5-0,6% от БВП спрямо юнската прогноза. Половин година по-късно СБ очаква ръстът през 2018 година да е бил 3,3%, а не 3,8%, което означава, че за 6 месеца според анализаторите българската икономика е изгубила над една осма от темпото на растеж. Понижени са и очакванията за настоящата и следващите две години. През 2019 г. забавянето ще продължи до ниво от 3,1%, догодина ще е 3%, а през 2021 г. ще слезе на 2,8%. За сравнение - през 2016 г. икономиката е нараснала с 3,9% според данните на СБ. За Brexit Георгиева вярва, че никой няма от двете страни няма намерение да остави процесите да се развиват сами. СБ намали прогнозата си за растеж на световния БВП до 2,9% за тази година и до 2,8% за 2020 година, което е малко под предишното предвиждане, но предупреди, че рисковете пред икономиките се увеличават и призова политиците да се подготвят за буря - специално заради Brexit на пазарите, обвързани с Великобритания и ЕС.", "date": "2019.01.24", "title": "Кристалина Георгиева: Има затягане на коланите през  2019 г."}
{"url": "https://www.faktor.bg/bg/articles/golemite-petrolni-firmi-se-razbraha-s-borisov-i-karanikolov", "text": "Министър-председателят Бойко Борисов се срещна с представители на Българската петролна и газова асоциация в Министерския съвет. Темата на разговорите бяха промените в Закона за горивата. Влизането в сила на поправките в законопроекта бяха отложени с 6 месеца, а наредбата за закона трябва да е готова на 1 август, решиха вчера депутатите с приемането на промените в Закона за горивата на първо четене. На брифинг след срещата министър Емил Караниколов обяви категорично, че правителството не прави компромис със Закона за горивата. \"Той е важен за фискалната политика. Необходим е за държавата и ще го има. Чисто технологичен е въпроса кога ще влезе в сила този закон, дали след 6 месеца или по-рано. Това ще реши парламентът\", каза той. Емил Караниколов обясни, че на срещата е станало ясно още, че има изготвени компромисни варианти от Камарата на строителите в България и Минно-геоложката асоциация, като те вече са качени на страницата на парламента за обсъждане. \"Тези искания покриват част от исканията и на малките търговци на горива. Предстои ми да се срещна и с тях, за да разговаряме и да направим необходимите уточнения по закона. Хубаво е, че исканията на бизнеса започват да се уеднаквяват. Така е много по лесно за нас да работим и да изпълним желанията на всички\", каза още министърът. Радско Стаменов от БПГА заяви, че законът е важен за всички в държавата. \"Всеки трябва да си плаща данъците и ДДС. Ние стоим твърдо срещу борбата със сивия сектор\", категоричен беше той. Основното недоволство на малките търговци е изискването на висок уставен капитал - 20 хил. лв. за търговци на дребно, до 3 млн. за собственици на складове. Изисква се още банкови гаранции, както 10 хиляди налични оборотни бутилки във всяка малка бензиностанция или търговски обект. С тези текстове малките търговци заявиха, че не са съгласни, обричат ги на фалит и са готови да облекат жълти жилетки и да вдигнат безсрочни мирни протести.", "date": "2019.01.24", "title": "Големите петролни фирми се разбраха с Борисов и Караниколов"}
{"url": "https://www.faktor.bg/bg/articles/sova-haris-1", "text": "Темата за развитието на ски-туризма в България от дълго време е във фокуса на общественото внимание. Противопоставянето на застъпниците за дивата природа у нас на тези, които искат да спортуват здравословно и през зимата, засега води до задънена улица, коментира Васил Тончев от \"Сова Харис\", представяйки проучването си по въпроса, цитирано от dir.bg. Резултатите от изследването на \"Сова Харис\" показват, че в обществото ни са се обособили две групи, които подкрепят едната или другата теза. Около една трета от хората, живеещи в големите градове на страната, дават приоритет на ограниченията, които възпрепятстват развитието на ски туризма. Другата група, която счита, че валидните към момента мерки са прекалени и трябва да се променят, според различните индикатори консолидира над 50% от гражданите. Казусът с построяването на втори кабинков лифт в Банско стана емблематичен за този спор и получава още по-голяма подкрепа (60%) за практикуващите ски-спорта и препитаващите се от планински туризъм. През последните три десетилетия у нас бяха извършени редица безобразия по отношение на природните ни дадености. Очаквано това подхранва аргументите на единия полюс. От друга страна, имаме естествено развитие на взаимоотношенията между човека и природата, което някои се опитват да възпрепятстват с крайни мерки. Засега баланс между развитието на планинския туризъм и опазването на природата в България все още не е намерен. Застъпниците и на двете тези не са доволни. Еколозите, макар и значително по-малко на брой, проявяват пълно недоверие към опонентите си и застъпват позиции на тотален бойкот срещу всяка тяхна инициатива. От друга страна, групата на защитниците на интересите на хората, които живеят или работят в планинските общини, е не само по-голяма, но става все по-мотивирана. Очевидно е, че е належащо институциите у нас да намерят решение на болезнения проблем. Не е ли естествено, че там, където е изграден национален курорт, където има дадена концесия, нещата да трябва да се направят така, че да сме конкурентни на най-добрите? Зимният туризъм е едно от красивите лица на България. При това става дума за усвояване на малка част от територията, заемана от нашите гори. Дивата природа, която заема огромната част от нашите планини и гори, е друго наше красиво лице и трябва да я съхраняваме по най-отговорен начин. Създаденото противоречие е изкуствено. То е налице просто защото липсва дългосрочна национална стратегия. Последното съдебно решение за Банско показва, че законодателството ни позволява законите да се тълкуват по различен начин от спорещите страни. Очевидно е, че трябва да се направят промени в правилата, които да доведат до трайно решение на случая. Тъй като въпросът се превърна в политически, интерес предизвиква и политическата окраска на привържениците на двете противостоящи си страни. Симпатизантите на градската десница черпят вдъхновение от тезите на еколозите. Може да се каже, че темата играе обединителна роля в техните среди. Не така обаче стоят нещата сред привържениците на двете най-масово подкрепяни партии у нас - ГЕРБ и БСП. Сред симпатизантите и на двете преобладава становището, че развитието на ски-туризма и планинските общини е важно за България и трябва да намери своето разрешение. А идват избори и, както знаем, нещата у нас се решават тогава, когато ножът е опрял в кокала.", "date": "2019.01.24", "title": "Сова Харис: ГЕРБ и БСП са ЗА развитието на ски-туризма, старата десница - да запазим дивата природа"}
{"url": "https://www.faktor.bg/bg/articles/gabriel-donev-e-shampion-na-balgariya-v-zala", "text": "Габриел Донев спечели Държавното първенство на България по тенис в зала. Той беше поставен под №5 и на финала надви втория в схемата Александър Лазаров за 1 час и 18 минути в мач, игран на твърд корт в столичната зала \"София\". 22-годишният Донев проби в третия гейм, а после и в седмия за да поведе с 5-2. Лазаров успя да върне един брейк, но Донев затвори частта втория път когато сервираше за нея. Същото се случи във втория сет. Донев дръпна с 4-1, допусна един рибрейк и спечели двубоя. Шампионът ще добави в банковата си сметка 950 лева от наградния фонд. Двамата финалисти си осигуриха \"уайлд кард\" започващия в началото на февруари Sofia Open 2019.", "date": "2019.01.24", "title": "Габриел Донев е шампион на България в зала"}
{"url": "https://www.faktor.bg/bg/articles/kfn-podhvashta-sas-stres-testove-druzhestva-i-fondove-za-dopalnitelno-pensionno-oblagane", "text": "Комисията за финансов надзор ще може да извършва стрес-тестове за установяване на финансовото състояние на дружеството за допълнително социално осигуряване и/или управляваните от него фондове, предвиждат промени в Кодекса за социално осигуряване, които бяха приети на второ четене от парламента. С измененията се въвеждат разпоредби на европейска директива и се усъвършенства надзорът над институциите за професионално пенсионно осигуряване, предава БТА. В съответствие с изискванията на директивата е регламентиран процесът на надзорен преглед. На законово ниво се закрепва принципното изискване за осъществяване на надзор, основан на риска, и се въвежда извършването на стрес-тестове, което способства за оптимално разпределение на надзорните ресурси и навременно установяване на потенциални проблеми в сектора на допълнителното пенсионно осигуряване. Измененията предвиждат цялостна регламентация на изискванията към възлагането на дейности на външни изпълнители, като не се допуска това по отношение на управлението на инвестициите на пенсионните фондове и осъществяване на ключови функции, предвид принципното им значение за дейността на дружеството и фондовете и високите изисквания към тях. За гарантиране на точно изпълнение на задълженията по сключени пенсионни договори пенсионноосигурителното дружество, което управлява фонд за допълнително доброволно пенсионно осигуряване по професионални схеми, поддържа във всеки момент активи, съответстващи по размер на финансовите задължения, записаха депутатите. При управлението на фонд за допълнително доброволно пенсионно осигуряване по професионални схеми пенсионноосигурителното дружество не може да покрива биометрични рискове, да гарантира минимално ниво на доходност или размер на пенсиите. С измененията се регламентира прехвърлянето на професионална схема или част от нея от един в друг фонд за допълнително доброволно пенсионно осигуряване по професионални схеми, както и от и към чуждестранни институции за професионално пенсионно осигуряване. Прехвърлянето на професионална схема, съответно - на част от нея, се извършва след издаване на предварително одобрение за това от компетентния надзорен орган. Измененията предвиждат и подобряване информираността на осигурените лица и пенсионерите, напр. чрез предоставяне на информация за прогнозния размер на пенсионните плащания. В срок до 17 май 2019 г. пенсионноосигурителните дружества и банките-попечители трябва да приведат дейността си в съответствие с изискванията на промените и с актовете по прилагането му.", "date": "2019.01.24", "title": "КФН подхваща със стрес тестове дружества и пенсионни фондове"}
{"url": "https://www.faktor.bg/bg/articles/ikonomika/k-georgieva-kogato-golemite-ikonomiki-kihnat-malkite-gi-hvashta-pnevmoniya-balgariya-za-momenta-e-dobre-no-ne-e-zastrahovana", "text": "Лоши и обезпокояващи новини за световната икономика. Те идват от Давос, където се провежда Световният икономически форум. В швейцарския град всяка година се събира световния политически, бизнес и финансов елит, за да очертаят тенденциите за годината и пипнат пулса на ситуацията. Всички са единодушни в едно: „2019 г. няма да бъде толкова добра колкото миналата. Нашите прогноза за растежа е 2,9 %. Но колкото и силен да изглежда е по-нисък в сравнение с преди половин година”, заяви Кристалина Георгиева. Това, което притеснява публиката на Давос и Световната банка, е напрежението между две основни световни сили.  „Търговското напрежение между Китай и САЩ вече дава отражение върху настроението на инвеститори и потребители. Имаме затягане на коланите, а това не е добре за растежа. Това са двете големи икономики. Има финансов стрес - лихвите започват да се качват нагоре и това поражда страх от сриване на пазари, особено в по бедните страни”, заяви пред Нова телевизия изпълняващата длъжността президент на Световната банка Кристалина Георгиева. Тенденцията е опасна за по-слабите и бедни страни. „Когато големите икономики кихнат, малките ги хваща пневмония. Затова нашата надежда и това, което си говорим тук, е, че Еврозоната, САЩ и Китай ще се постараят да намалят несигурността с решителни стъпки в тяхната икономическа политика. България за момента е добре, но не е застрахована”, заяви още Георгиева. „България е добре имунизирана още от времето на финансовата криза. Нашият дълг е нисък, бюджетния дефицит на практика го няма. И имаме буфер, което ни позиционира добре, но трябва да помислим за бъдещето. Светът става много конкурентен. Има много центрове, които определят посоките на развитие, и трябва да се вдигне мярката. Повече внимание към инвестиционния климат. Нашата страна застана на едно ниво в Световната банка и не се качва нагоре”, обясни още Кристалина Георгиева. Препоръката на Световната банка към България е да насърчи инвестициите и да инвестира в човешкия потенциал.", "date": "2019.01.24", "title": "К. Георгиева: Когато големите икономики кихнат, малките ги хваща пневмония, България за момента е добре, но не е застрахована"}
{"url": "https://www.faktor.bg/bg/articles/otneha-na-bolnitsa-lozenets-statuta-na-pravitelstvena", "text": "Народното събрание прие промени на първо четене в Закона за лечебните заведения, според които Министерският съвет вече няма да управлява правителствената болница \"Лозенец\".  С решението на Народното събрание болницата ще започне процедура по трансформирането й в многопрофилна болница към Софийския университет \"Св. Климент Охридски\".  Правителствената болница \"Лозенец\" ще се преобразува от ведомствена болница към Министерски съвет в търговско дружество и от там в университетска болница към СУ \"Св. Кл. Охридски\", посочи здравният министър Кирил Ананиев и обоснова предложението на правителството: \"Подкрепям неговото решение да няма болница, която да създава специални привилегии и по-особени усовия за лечение на политическата класа. Търговският характер на тази болница ще ѝ даде възможност да лекува граждани от цялата страна.\" От левицата се въздържаха при гласуването. Д-р Георги Йорданов заяви: \"Трябва да се каже къде отиваме, кой е нейният принципал, защото за нас принципал на тази болница трябва да стане Министерство на здравеопазването\". От БСП поискаха и гаранции, че болница \"Лозенец\" няма да да попадне в процедура на ликвидация. Здравният министър обясни: \"Собствеността ще си бъде държавна. На СУ ще се предостави правото на управление на лечебното заведение\". Д-р Даниела Дариткова от ГЕРБ допълни: \"Ще се запазят клиничните бази, ще се запази академичният състав. Това категорично ще успокои и студенти, и преподаватели\". В хода на дебатите здравният министър Кирил Ананиев потвърди ангажимента на правителството да построи детска болница.", "date": "2019.01.24", "title": "Отнеха на болница \"Лозенец\" статута на правителствена"}
{"url": "https://www.faktor.bg/bg/articles/vdigat-zaplatite-s-10-v-sadebnata-sistema-plyus-100-lv-za-rang", "text": "Увеличението за всички в съдебната система ще бъде с 10%, считано от 1 януари 2019 година. Това реши окончателно Пленумът на Висшия съдебен съвет (ВСС), който прие още увеличение с по 100 лв. на придобит ранг, считано от 1 март 2019 година, съобщава \"Правен свят\". Актуализирането на възнагражденията на заетите в съдебната система трябваше да бъде гласувано от Пленума на ВСС още на 17 януари – миналия вторник – като тогава предложението на Комисията \"Бюджет и финанси\" бе увеличението да еднакво за всички магистрати и съдебни служители и да се равнява на 10%. Гласуването обаче бе отложено, тъй като стана ясно, че ден по-рано, на 16 януари, 11 съдебни кадровици са предложили алтернативен вариант за увеличение на заплатите на магистратите – с по 204 лв. за всички, без значение от нивото, плюс с по 100 лв. на придобит ранг.  Новото предложение наложи съдебните кадровици да се съберат на отделно работно заседание, проведено на 22 януари, на което са поставили на везната двете алтернативи.  След 3 часа обсъждане на двата варианта в рамките на въпросното работно заседание, кадровиците са се обединили, че оптималното решение е именно гласуваното с единодушие днес – 10% върху основната заплата на магистратите и служителите, както и 100 лв. на ранг за съдии, прокурори и следователи. По тази причина предложението за увеличение на заплатите на магистратите с равна сума от 204 лв. изобщо не бе подложено на гласуване.  С това последно решение на кадровия орган основното възнаграждение на върховно ниво ще стане 4425 лв., на апелативно – 3738 лв. В СГС основната заплата става 3342 лв., а за останалите окръжни съдилища – 3089 лв. Съдиите от Софийския районен съд и прокурорите в Районна прокуратура - София ще получават по 2714 лв. основно възнаграждение, а за останалите районни съдилища и прокуратури то ще е в размер на 2437 лв.  В рамките на дебата относно заплатите кадровикът Гергана Мутафова припомни на колегите си за отхвърления междинен вариант и сподели, че лично за нея той е бил най-справедлив. Тя допълни още, че на работно заседание от 22 януари е било обсъдено, че кадровият орган ще изработи нов метод за изчисляване на заплатите в съдебната система, като този път в дебата ще бъдат призовани активно да участват магистратите и съдебните служители.  \"Миналата седмица бяха внесени в бюджетна комисия два варианта за увеличение на възнагражденията на магистратите. Първоначално бе внесен вариант за индексиране с 10%, вследствие на това предложение от нас, 11 вносители, бе изготвен алтернативен вариант – увеличаване с номинална стойност на заплатите за магистратите без значение от нивото и с 10% за служителите.  Последният път, когато се е водил такъв бурен дебат за увеличението на заплатите на магистратите и съдебните служители е през септември 2017 година, в рамките на мандата на предходния ВСС, когато е приет вариант за увеличение със 7% на заплатите и промяна на средствата за ранговете.  Дебатът, който ние водихме не е мръднал и на йота от този, който е воден тогава. Този дебат беше много важен, защото ние сложихме на масата въпроса, който този ВСС трябва да разреши. Затова ще гласувам за междинния вариант, който ние изработихме. Искам да благодаря на всички колеги от всички съдилища и прокуратури, в това число и на Асоциация на прокурорите, че подкрепиха този вариант, който е по-справедлив от този, който съществува в момента. Дебатът ще продължи и той следва да бъде отворен колкото може повече към всички органи на съдебната власт, за да можем да изработим по-справедливи критерии за възнагражденията в съдебната система\", заяви Мутафова.  С 24 гласа \"за\" съдебните кадровици гласуваха индексирането на възнагражденията с 10% за всички в съдебната система. Председателят на ВКС Лозан Панов не присъства на заседанието.  Междувременно Пленумът на ВСС утвърди бюджета на съдебната власт и органите й за 2019 година. От доклада по точката стана ясно, че в бюджета са предвидени средства освен за увеличението на заплатите на съдебните кадровици, така и отделни 7 186 900 лв. за допълнителни възнаграждения с до една работна заплата на магистратите от специализираното правосъдие и по-натоварените органи на съдебната власт. Налични са средства също и за обезщетения, за назначаване на магистрати по обявените към момента конкурси, за откриване на 22 щатни бройки за пресаташета и за 23 служители по сигурността на информацията, гласувани от кадровия орган в края на миналата година.  Пари за повече служители в съдебната система обаче няма. Миналия вторник кадровикът Боряна Димитрова докладва, че Комисията \"Съдебна администрация\" към Съдийската колегия предлага увеличение на съдебната администрация с общо 39 щата в Районен съд – Плевен, Окръжен съд – Плевен, Софийски градски съд, Районен съд – Варна, Специализирания наказателен съд, Апелативния специализиран наказателен съд, Административен съд – Пловдив, Районен съд – Несебър и Апелативен съд – София.  Решението бе отложено, за да мине през бюджетната комисия и да се види финансовата обосновка на такова предложение. Оказва, че средства няма и за момента на деветте съдилища не могат да бъдат отпуснати нови щатове за поисканите служители.", "date": "2019.01.24", "title": "Вдигат заплатите с 10% в съдебната система, плюс 100 лв. за ранг"}
{"url": "https://www.faktor.bg/bg/articles/redzhep-erdogan-nyamame-pretentsii-kam-teritorii-na-drugi-strani", "text": "Tурция няма териториални претенции към нито една държава по света, каза турският президент Реджеп Ердоган, написа местният в. Сабах. Държавният глава и върховен главнокомандващ днес на среща с високопоставени военни обясни целите на обявената от него операция в Сирия. \"Нашата мисия има две цели. Първата е борбата срещу тероризма. Втората наша задача е подпомагане на бедстващите цивилни. Тоест операцията ни е хуманитарна. Нашата територия е 780 000 квадратни километра. Площта на Република Турция е относително голяма и ни е достатъчна. Ето защо ние нямаме и не можем да имаме претенции към нито една друга страна в света\", категоричен бе той. Ердоган заяви в края на 2018 г., че планира да изчисти район в Северна Сирия от терористи. Земите, където се планира акцията, са под контрола на кюрдски милиции. Анкара смята, че тези подразделения са филиал на Кюрдската работническа партия (ПКК), обявена за терористична организация. Плановете на Ердоган предизвика недоумение в САЩ. Вашингтон смята кюрдите за свой съюзник в борбата срещу \"Ислямска държава\" (ИД).", "date": "2019.01.24", "title": "Ердоган: Нямаме претенции към територии на други страни"}
{"url": "https://www.faktor.bg/bg/articles/guterish-ot-davos-ne-prenebregvayte-natsionalisti-i-populisti", "text": "Системата на ООН няма да бъде спасена с критикуване на онези, които не вярват в международното сътрудничество, а трябва да се обърне внимание и на хората, пострадали от глобализацията. За това призова днес генералният секретар на ООН Антониу Гутериш, цитиран от ДПА.  \"Не е достатъчно само да заклеймяваме онези, които не са съгласни (. . .) и просто да ги смятаме за националисти и популисти\", подчерта Гутериш в изказване на Световния икономически форум в Давос.  Проблемът има по-дълбоки измерения, освен политическите лидери, които издигат националните интереси над международните решения, каза той, без да назове конкретно правителство в Северна Америка или Европа.  \"Смятам, че трябва да разберем тревогите на хората и да осъзнаем дълбоките причини за това големи групи от населението в различни части на света сега да не са съгласни с нас\", подчерта Гутериш.  Политическият елит и международните институции изоставиха хората в световните \"ръждиви пояси\", където индустрията стана жертва на глобализацията и технологичните промени, изтъкна генералният секретар на ООН, предаде БТА. \"Трябва да покажем на тези хора, че ни е грижа за тях\", призова той.  ООН трябва да мобилизира подкрепа от гражданското общество, за да се справи с климатичните промени и въпроса за човешките права, отбеляза Гутериш. Той отчете, че \"възможностите на правителствата да влияят на обществата и да решават проблеми сега са много по-ограничена от преди\".  Ефективното международно сътрудничество е от съществено значение за глобалния мир в момент, когато светът преминава от система, доминирана от САЩ, към друга, доминирана също от Русия и Китай, посочи Гутериш.  Той припомни положението в Европа преди Първата световна война, когато на континента е имало няколко сили, но е липсвал механизъм за сътрудничество между тях.", "date": "2019.01.24", "title": "Гутериш от Давос: Не заклеймявайте националисти и популисти заради глобализацията"}
{"url": "https://www.faktor.bg/bg/articles/desislava-atanasova-elena-yoncheva-beshe-zhurnalist-dokato-ne-vleze-v-politikata", "text": "\"За ГЕРБ всеки избор е важен, дори и в най-малкото село. Няма криза в правителството, спазваме предизборната си програма\". Това заяви пред Нова ТВ депутатът от ГЕРБ Десислава Атанасова. Запитана за мнение за данък \"лукс\", който според ВМРО трябва да бъде въведен, Атанасова отговори, че управленската програма не предвижда промяна в данъчното облагане. \"В президентската институция г-жа Йотова има по-голяма тежест\", коментира Атанасова по повод двете години на Румен Радев на \"Дондуков\" 2  \"Сигналът срещу Елена Йончева е по-стар от сигнала й за магистралите\", каза още депутатът от ГЕРБ. Според Десислава Атанасова Елена Йончева е била журналист, докато е била извън парлмента. Вече е политик.", "date": "2019.01.24", "title": "Десислава Атанасова: Илияна Йотова има по-голяма тежест от Румен Радев на \"Дондуков\" 2"}
{"url": "https://www.faktor.bg/bg/articles/borisov-govori-po-telefona-s-putin", "text": "Министър-председателят Бойко Борисов проведе телефонен разговор с руския президент Владимир Путин. Двамата обсъдиха двустранното сътрудничество, както и в енергийната сфера. Това съобщиха от правителствената пресслужба. Премиерът Борисов и президентът Путин подчертаха, че в последните години партньорството между България и Русия се активизира. Те изразиха желание за по-нататъшно задълбочаване на доброто сътрудничество в редица сфери.", "date": "2019.01.24", "title": "Борисов обсъди с Путин енергийното сътрудничество между България и Русия"}
{"url": "https://www.faktor.bg/bg/articles/novini/balgariya/y-tsonev-prodazhbata-na-grazhdanstvo-shte-e-mnogo-seriozen-problem-za-shengen", "text": "\"Не е правилно, макар че с ВМРО сме тежки политически опоненти, да се обвинява политическа партия, защото редовите и членове нямат никаква вина. Друг е въпросът, кой е посочил длъжностните лица, каква е тяхната отговорност, какво ще кажат съответните органи\", заяви пред бТВ депутатът от ДПС Йордан Цонев, заместник-председател на временната комисия за нарушенията при даването на българско гражданство. Той призова, всеки, който има информация или са му искани пари за българско граждани да се свърже с него, като се ангажира да запази имената в тайна. \"Това е много сериозен проблем за нашето членство в Шенген. Държава, която допуска криминални и всякакви други лица да стават граждани на ЕС няма шансове\", заяви той. Той даде пример, че по етнически принцип е отказвано гражданство. \"Имаме сигнали, при майка и баща етнически турци, български граждани, на тяхната дъщеря е отказано. Никъде не е казано, че български граждани са само етнически българи\", коментира Цонев.", "date": "2019.01.24", "title": "Й. Цонев: Продажбата на гражданство ще е много сериозен проблем за Шенген"}
{"url": "https://www.faktor.bg/bg/articles/novini/svyat/avstriyskiyat-kantsler-es-e-gotov-da-otlozhi-brekzit-za-may", "text": "Великобритания знае, че Европейският съюз е склонен да отложи Брекзит, но е за предпочитане датата да не е след изборите за Европейски парламент, насрочени за май, каза австрийският канцлер Себастиан Курц, цитиран от Ройтерс. \"Във Великобритания има осъзнаване, че Европейският съюз е готов да направи всичко, за да избегне твърд Брекзит, подготвен е също, ако е необходимо, да отложи датата на напускане, но, разбира се, Великобритания също трябва да иска това\", каза Курц на Световния икономически форум в Давос. Предвидено е Великобритания да напусне ЕС на 29 март, но все по-упорито се говори за отлагане на Брекзит. Изборите за Европейски парламент са насрочени за 23-26 май. Ако Брекзит не стане факт дотогава, Великобритания също ще трябва да избира европейски депутати.", "date": "2019.01.24", "title": "Австрийският канцлер: ЕС е готов да отложи Брекзит за май"}
{"url": "https://www.faktor.bg/bg/articles/sbzh-brani-kato-matrosov-pred-ambrazurata-yoncheva", "text": "СБЖ публикува изказване на  Снежана Тодорова. Тя защити депутатка, която се отърва от арест срещу 20 000 лева гаранция за пари в особено големи размери.  \"Преследването на Елена Йончева е възмутително. Ударът по такава емблематичната журналистка и депутатка, смело разобличаваща властови злоупотреби, е брутална разправа със свободата на словото и с политически опонент. Нищо друго, освен дълбока тревога за демокрацията у нас и категорично осъждане не могат да предизвикат подобни действия. Кампанията по дискредитиране на една от най-ярките представителки на журналистическата гилдия се води отдавна и СБЖ нееднократно досега остро е осъждал това посегателство. Потвърждаваме тази наша принципна позиция и вярваме, че в съда абсурдността на обвиненията срещу Елена Йончева ще излезе наяве и ще възтържествува справедливостта\", написа Тодорова.  \"Изразяваме пълна подкрепа на Елена Йончева и настояваме практиката на преследване на „неудобни” журналисти и опоненти да бъде прекратена! Призоваваме цялата ни гилдия и цялото общество да се опълчи на това, защото тези удари са срещу всички ни\", се казва още в съобщението в сайта на СБЖ.", "date": "2019.01.24", "title": "СБЖ брани като Матросов пред амбразурата Елена Йончева: Възмутително е преследването срещу такава емблематична журналистка"}
{"url": "https://www.faktor.bg/bg/articles/novini/svyat/zadarzhaha-dvama-balgari-v-skopie-snimali-parlamenta", "text": "Двама българи са били задържани в сряда в Скопие заради неразрешено снимане, съобщи македонското МВР, цитирано от 24 часа. Те били задържани около 10.30 сутринта. Причината - съществува обосновано предположение, че са извършили престъпление \"неразрешено снимане\".  Те фотографирали чужда делегация, която влизала в парламента.  След цялостното документиране на случая, против тях ще бъде повдигнато обвинение.  От българското Министерство на външните работи коментираха за Нова телевизия, че към момента нямат информация за случая.", "date": "2019.01.24", "title": "Задържаха двама българи в Скопие, снимали парламента"}
{"url": "https://www.faktor.bg/bg/articles/novini/svyat/ne-patuvayte-do-venetsuela-savetvat-ot-mvnr", "text": "Във връзка със сериозното влошаване на политическата обстановка във Венецуела и потенциалната възможност от нейното ескалиране, Министерството на външните работи настоятелно препоръчва на всички български граждани, които имат намерение да пътуват в близките дни до южноамериканската страна, да отложат плановете си до изясняване и успокояване на обстановката. Към настоящия момент актуалният индекс на риска при пътуване до страната, определен от Външно министерство е Ниво 4: Предупреждение за преустановяване на пътуванията в цялата страна (освен при крайна необходимост).", "date": "2019.01.24", "title": "Не пътувайте до Венецуела, съветват от МВнР"}
{"url": "https://www.faktor.bg/bg/articles/mazh-primami-kuche-v-doma-si-i-go-hvarli-ot-osmiya-etazh", "text": "Мъж е примамил куче във входа си в Силистра. Той е накарал животинката да се качи с него до осмия етаж, а след това я е хвърлил от там. Самият той е признал пред полицията за ужасното деяние, след като е бил видян от много свидетели. За потресаващото убийство съобщава фейсбук група, която следи безредиците с бездомни животни в Силистра. \"Днес, във Силистра. Това куче се е доверило на изрода и убиеца си. Влязло е с него във входа и този убиец го е завлякъл на 8 етаж. Оттам го е изхвърлил. За съжаление кучето е мъртво, има свидетели, които са дали показания, а извършителят си е признал пред полицията. Сега всички се питаме дали ще има правосъдие - истинско, както е по закон? Дали най-после и в България ще има ефективно наказани за тези зверства? Докога това общество ще търпи такива посегателства над животните?\" Това гласи публикацията в групата \"Да помогнем на бездомните животни в Силистра\" във Facebook.", "date": "2019.01.24", "title": "Зверско убийство: Мъж примами куче в дома си и го хвърли от осмия етаж"}
{"url": "https://www.faktor.bg/bg/articles/apelativniyat-sad-ostavi-v-aresta-ubietsa-na-kalina-ot-banishora", "text": "Софийският апелативен съд остави в ареста Васил Василев, който удуши приятелката си Калина в кв. \"Банишора\". Мярката беше гледана при закрити врата заради интимни подробности от живота на извършителя на престъплението и жертвата. Най-вероятната причина за тежкото престъпление е ревност. Според медици убийството е станало по особено жесток начин, има данни за насилване и душене.", "date": "2019.01.24", "title": "След заседание при закрити врата Апелативният съд остави в ареста убиеца на Калина"}
{"url": "https://www.faktor.bg/bg/articles/trevozhna-statistika-poveche-ot-8-000-dushi-u-nas-umirat-godishno-zaradi-finite-prahovi-chastitsi", "text": "8 634 души умират годишно в България заради замърсяването на въздуха от фини прахови частици. Тези данни обяви омбудсманът Мая Манолова по време на обществена дискусия, посветена на проблемите с наднорменото замърсяване на въздуха. Хората от столичния квартал \"Красна поляна\" настояват да се предприемат спешни действия и да има резултати за преодоляване на замърсяването с фини прахови частици и за подобряване качеството на атмосферния въздух, обясни националният защитник. Според Европейската агенция за околна среда от всички държавни членки на ЕС в България са налице най-високите на нива на замърсяване. \"3 милиона души годишно преждевременно умират заради замърсяването на въздуха, а в Европа - 479 000 души\", посочи Манолова. По данни на Европейската сметна палата близо 15 000 души годишно в България умират вследствие замърсяването на въздуха. В резултат от фините прахови частици българинът живее две години и половина по-малко в добро здраве, допълни омбудсманът. Манолова посочи, че в проблема със справянето с фините прахови частици са ангажирани различни институции. Манолова коментира и осъдителното решение на съда на Европейския съюз от 2017 г. и започването на наказателна процедура срещу България за неизпълнение на европейското законодателство. Тя заяви, че до 8 януари от МОСВ е трябвало да представят списък от мерки и предприети действия - Манолова обаче още не го получила. Тя призова МОСВ да запознае хората с документа. След осъдителното решение в резултат от неизпълнение на препоръките и указанията в борбата срещу замърсяването на въздуха, се очаква да последват имуществени санкции в България. Някой могат да са в хиляди евра на ден и на месец, предупреди Манолова. Националният защитник очаква от всички институции да споделят техните усилия за решаването на проблема и конкретните мерки, които са предприели. \"Сред многобройните програми и мерки, преобладават усилията, а по-малко са резултатите\", отчете Манолова и настоя за повече измервателни уреди по невралгичните точки. Десислава Малинова от столичния квартал \"Красна поляна\" припомни, че хората от квартала водят многогодишна борба и то най-вече с институциите, които би трябвало да им помагат. \"Красна поляна\" е първенец по замърсяване - \"дишаме цялата Менделеева таблица\" и превишенията са в пъти над допустимото. Десислава Малинова заяви, че \"това, в което живеем ние и децата ни е абсолютен геноцид\", който се повтаря всеки ден. Общинското гето и горенето на битов отпадък са сред най-сериозните основни замърсители на въздуха. Жителите на \"Красна поляна\" настояват за конкретен анализ затова какво се случва и какво дишат, както и настояват за криминализиране на горенето на битовия отпадък. \"Проблемът ни е огромен и ние там умираме. Имаме нужда от МОСВ и МТСП\", заяви тя, като припомни, че Столична община и МОСВ преди година са поставили една мобилна станция, но какво от това.", "date": "2019.01.24", "title": "Тревожна статистика: Повече от 8 000 души у нас умират годишно заради фините прахови частици"}
{"url": "https://www.faktor.bg/bg/articles/temenuzhka-petkova-energiynata-sistema-na-balgariya-e-predpriela-vsichki-neobhodimi-deystviya-v-predvid-prognozite-za-uslozhnyavane-na-meteorologichnata-obstanovka-v-stranata", "text": "\"По отношение на енергийната система на България в тази ситуация за усложняване на метеорологичната обстановка са предприети всички необходими действия\". Това каза пред журналисти министърът на енергетиката Теменужка Петкова по време на брифинг във връзка с прогнозите за усложняване на метеорологичната обстановка в страната. „Чисто превантивно ние поддържаме определени нормативи, които трябва да бъдат спазвани в подобни ситуации. Националната електрическа компания стопанисва 19 от най-големите комплекси на язовири в страната и мога да кажа, че всички до един разполагат със свободни водоеми и се поддържат изключително добре, за това хората трябва да бъдат спокойни по отношение на този тип язовири“, посочи министър Петкова. „Що се отнася до сигурността на енергийната система, дружествата от държавната енергетика и всички останали енергийни предприятия, съобразно нормативите те разполагат с необходимите запаси от въглища и мазут в подобни ситуации. Язовирите, които се намират в непосредствена близост до ТЕЦ „Марица Изток 2“ и „Мини Марица Изток“- яз. „Ковачево“ и „Овчарица“ също са на нива, които са далеч над максималните обеми, за това всички необходими действия са предприети и в непрекъсната комуникация сме с електроразпределителните предприятия, а те разполагат с необходимите екипи, които да могат да предотвратят всяко едно действие съобразно метеорологичната обстановка“, каза още тя.", "date": "2019.01.24", "title": "Теменужка Петкова: Няма да има криза с тока заради влошаването на времето"}
{"url": "https://www.faktor.bg/bg/articles/kiril-ananiev-predprieli-sme-merki-za-ogranichavane-na-razprostranenieto-na-gripa", "text": "\"Ежедневно в най-различни медии, д-р Кунчев, дава изчерпателна информация за грипната епидемия в страната. Предприели сме всякакви мерки за ограничаване на разпространението на болестта\", заяви в здравната комисия на Народното събрание министър Кирил Ананиев. Той коментира грипната епидемия в страната и мерките, които се предприемат. „Тази година са внесени повече ваксини, отколкото миналата година. Допълнителни 40 000 противогрипни ваксини са внесени през миналата седмица“, подчерта Ананиев. От думите му стана ясно, че такива ваксини се поставят на възрастните хора, които са в рискова група. Здравният министър каза, че стойностите на заболеваемостта, след които се обявява грипна епидемия са 204 души на 10 000. „Където тези нива са постигнати, е обявена грипна епидемия“, увери той. Във връзка с изграждането на новата детска болница, министърът каза: \"Така или иначе най-късно до края на април ние ще сме обявили обществената поръчка и ако всичко е наред и няма обжалване на процедурата, в края на лятото или началото на есента ще започне процедурата по строителство на детската болница. Тя ще бъде комплексна, в която влизат всички детски специалности\".", "date": "2019.01.24", "title": "Кирил Ананиев: В края на лятото ще започнем строежа на детска болница"}
{"url": "https://www.faktor.bg/bg/articles/vks-othvarli-zhalba-na-lozan-panov-sreshtu-shefa-na-sas", "text": "Председателят на Върховния касационен съд (ВКС) Лозан Панов записа пореден провал във войната му срещу председателя на Софийския апелативен съд (САС) Даниела Дончева, съобщава \"Правен свят\".  Тричленен състав на Върховния административен съд (ВАС) е отхвърлил жалбата му срещу отказа на Съдийската колегия на кадровия орган да образува дисциплинарно производство срещу съдия Дончева.  В средата на месец юли 2018 г. с 10 на 3 гласа членовете на Съдийската колегия на Висшия съдебен съвет (ВСС) не приеха искането на Панов срещу административния ръководител на Апелативен съд - София да стартира дисциплинарно производство във връзка с твърденията на апелативния съдия Милен Василев, че Дончева му е отнела дело и е издала четири незаконосъобразни заповеди в тази връзка.  Проверка на Инспектората към Висшия съдебен съвет (ИВСС) приключи с констатация, че Дончева не е извършила нарушения. Решението на ИВСС бе прието със седем на два гласа в полза на председателя на САС.  Въпреки това, под натиск на Лозан Панов, казусът бе включен за разглеждане на заседание на ресорната колегия на ВСС. Там Панов претърпя отново провал, като в подкрепа на искането за образуване на дисциплинарно производство гласуваха единствено доверените му членове на съвета – Атанаска Дишева, Цветинка Пашкунова и Олга Керелска.  Седмица по-късно, както се и очакваше, Панов атакува решението пред ВАС.  На 23 януари 2019 г. върховните съдии Наталия Марчева (председател), Росен Василев (докладчик) и Сибила Симеоновa са отхвърлили жалбата на бившия си колега във ВАС Лозан Панов. Мотивите към решението все още не са достъпни, тъй като се обезличават личните данни. Решението на съда не е окончателно.", "date": "2019.01.24", "title": "ВКС отхвърли жалба на Лозан Панов срещу шефа на САС"}
{"url": "https://www.faktor.bg/bg/articles/dost-zagubim-li-evropeyskiya-sayuz-i-nato-gubim-vsichko", "text": "ЕС не е само географско понятие, нито механичен сбор от държави. Преди всичко е глобална система от споделени ценности, сред които на първо място е политическият плурализъм, върховенството на закона и гарантираните човешки права. Ако България загуби ЕС и НАТО, ще загуби всичко. Това се казва в декларация на партия ДОСТ. Изборите за Европейски парламент (ЕП) ще се проведат в условия на най-тежката от падането на Берлинската стена насам геополитическа криза. Тя засяга и ЕС, доколкото поставя на изпитание неговата цялост. И тук не става въпрос собствено за Брекзит. Брекзит, макар несъмнено да е най-видимото, далеч не е най-значимото проявление на тази криза. ЕС може без Англия, но няма да оцелее, ако допусне ерозия на основополагащите принципи и ценности. Точно те са поставени на изпитание. Не само в държавите – кандидати за член, но и във всички национални държави – членки на Съюза, се забелязва възход на крайно националистическите и на националпопулистките настроения. Антиевропейската (антисъюзна) риторика се превърна в норма на модерно политическо говорене и вече е представяна не само в законодателните органи на страните – членки, но и в самия ЕП, в който популистите изместиха от третото място либералдемократите и заявяват амбиция да се превърнат във водещо политическо направление в Европа.  Заразата на разрушителния антиевропейски популизъм разяжда демократичната тъкан и на страните – основателки на ЕС (Германия, Франция, Италия и др.). Трудно може да се посочи незасегната държава. Въпреки националните специфики на Алтернатива за Германия (Германия), Северна лига и Пет звезди (Италия), Национален фронт (Франция), Партия на свободата (Австрия и Холандия), Златна зора (Гърция), Подемос (Испания), Обединени патриоти (България), всички те имат общи характеристики – либералдемократите („либерастите“ по техния жаргон), „соросоидите и пр. глобалисти“, бежанците и, разбира се, малцинствата са „врагове, от които Европа трябва да бъде освободена“. Освен това сегашният либерален модел на ЕС „лишавал страните – членки от суверенитет и национална идентичност“ и затова ЕС трябва да се преобразува в „Европа на отечествата“. Това е едно цинично принизяване на концептуалната теза на генерал Де Гол, който никога не е бил антиевропеец. Именно Франция е държавата, чийто външен министър Робер Шуман е един от родоначалниците на идеята за ЕС.  „Европа на отечествата“ е идеологема, зад която рушителите на Съюза скриват страха си от общите правила и регламенти. По тази тема в България няма адекватно политическо говорене. Общите регламенти се представят като застрашаващи националния ни интерес. Отделни теми като Истанбулската конвенция, пакетът „Макрон“ се извеждат на преден план, за да дискредитират глобалната идея за необходимост от общи регулаторни механизми, без които самият ЕС е немислим. Те в крайна сметка защитават европейските граждани, но се явяват европейски бич за мафията и нейните корупционни схеми в съответните държави. В български условия имаме ярък пример, който потвърждава тезата – ако България беше част от общия Европейски банков надзор, нямаше да преживее трагедията с фалита на КТБ, който струва на българския народ над 4 млрд. лв. – два пъти повече от средствата за военните самолети F-16 Блок 70, за които преговаряме със САЩ. ЕС не е само географско понятие, нито механичен сбор от държави. Преди всичко е глобална система от споделени ценности, сред които на първо място е политическият плурализъм, върховенството на закона и гарантираните човешки права. Неслучайно държави с авторитарни режими като Путинова Русия, макар да са разположени географски върху картата на Европа, не са и не биха могли да бъдат членки на ЕС.  Именно Кремъл е най-заинтересован от ценностната ерозия, а оттам и от разрухатта на ЕС и несъмнено разполага с огромен ресурс за разгръщане на стратегия за катализиране на тези процеси. Хибридната война на Русия срещу ЕС не е измислен книжен израз, а жестока реалност. ЕС „трябва да бъде разрушен“, но не е Крим, за да бъде атакуван военно. Трябва да бъде разбит отвътре. Може да звучи парадоксално, но това е най-прекият път за съхраняване на авторитарната власт на Путин. Историческият опит показва, че и най-силните тоталитарни режими, въпреки военната си мощ, рухват под напора на отприщения бент на демократичните процеси. Руските демократи виждат в ЕС ценностния антипод на Путиновия режим и самото съществуване на Съюза е от екзистенциално значение за задълбочаване на демократичните процеси в руското общество. Същото се отнася и за Украйна, и за младите демократи от Балканския полуостров. От тази гледна точка значението и стойността на ЕС са много по-широки от неговите собствени граници. При разрушен, дори при отслабнал ЕС балканските държави и Украйна ще се превърнат отново в руска колония. Това, за съжаление, е валидно и за България, спрямо която Русия има специален план, придобил известност като плана „Решетников“, чийто финал е изваждането на България от НАТО и връщането й в геополитическото пространство на Русия като нейна Задунайска губерния. Остава и ние да проумеем, че европеизмът е немислим без атлантизма. Евро-атлантизмът е единно, макар и двукомпонентно понятие и точно тук е проблемът на парламентарно представените български партии.  Решението за започване на преговори със САЩ за закупуване на военни самолети е стратегически правилно и ние напълно го подкрепяме, но това не снема тезата ни, че в 44-то Народно събрание на Република България няма нито една партия с недвусмислена евроатлантическа идентичност. Проруското БСП и Марешки, който иска референдум за излизане от НАТО, са ясни и не заслужават коментар. Подкрепата на ДПС е поредна проява на политическо двуличие и търговия, защото цели индулгенция за последващи теманета пред Кремъл и Путин и замазване на мафиотския облик.  Същинският проблем е ГЕРБ. Тази партия носи огромна отговорност заради безпринципния си съюз с откровено прокремълските български националисти. Още преди три години ние изведохме като основен критерий за атлантизъм отношението към съдбата на Украйна и незаконната окупация на Крим. ГЕРБ не издържа този изпит, защото е в съюз с Атака на Волен Сидеров, за която Крим е руска територия. Днес Борисов е за F-16, но беше пас за опита за убийство на семейство Скрипал, за което още чака доказателства. А когато става въпрос за противодействие на тоталната военна доминация на Русия в Черноморския басейн, умилостивява контекста с виденията си за туризъм, платноходки и яхти. Пък е сляп за развените руски знамена по цялото българско Черноморие от Дуранкулак до Резово, което с Росенец и Камчия  изглежда като руски анклав. Това не дразни националната гордост, чест и достойнство на българските държавници и пишман патриоти, чийто национализъм винаги е бил проруски, а не пробългарски. Няма съмнение, че основният сблъсък на европейски избори` 2019 г. е между рушителите на европейската идея и партиите, които дълбоко и истински изповядват евро-атлантизма. В ЕП не трябва да има място за български политици, които се борят да разрушат ЕС. В ЕС нямат място слугите на Кремъл. Приемете го за аксиома. Загубим ли ЕС и НАТО – губим всичко. Алтернатива има и тя несъмнено е извън Парламента. Въпросът е дали тя осъзнава своята историческа отговорност пред Европа и страната, или ще остане в плен на егоцентризма и на комплексите си. Причини, поради които близо половин милион гласоподаватели на дясната общност – Реформаторски блок (107 407), Да, България (101 177), ДОСТ (100 479), Нова република (86 984), след изборите от 2017 г. са непредставени парламентарно. Повтарянето на тази грешка е престъпление пред европейската демократична общност на България. Ако егоцентризмът и историческите комплекси се окажат по-силни от повелите на времето, ДОСТ е готова да се яви дори и самостоятелно на тези избори, разбира се, ако набере екзистенц минимума от необходимите финансови средства.  Ние сме наясно, че ще защитаваме идеята за демократична, либерална Европа в условия на разрушен либерален консенсус, с ясното разбиране, че това не е популярно. Ще отстояваме идеята за демократична, атлантическа, плуралистична Европа, в която етнически и религиозно различните ще се чувстват пълноправни и достойни европейци. Защото и Берлинската стена падна със солидарните усилия на всички европейски граждани демократи – християни и мюсюлмани, които комунистическият режим в продължение на половин век насилствено откъсна от демократична Европа.", "date": "2019.01.24", "title": "ДОСТ: Загубим ли Европейския съюз и НАТО - губим всичко"}
{"url": "https://www.faktor.bg/bg/articles/politika/hlyab-i-pasti/de-profundis-ot-myasto-zlachno-pravoslavni-i-pevtsi-pesni-za-putin-pyat", "text": "На Путин му изкарали песен. Ама не мъжка, бойна песен, а женска – любовна. Казва се „Такъв като Путин”.  Няма лошо, учуден съм дори, че чак сега, 20 години след като Владимир Илич, пардон, Владимирович, дойде на власт, ставаме свидетели на подобно закономерно развитие в руското песенно изкуство.  Иначе знаем, че водещи руски художници вече изобразиха вожда най-художествено в прекрасни картини, велики руски поети го опоетизираха най-поетично в звучни стихове, а самобитните руски майстори на матрьошки го претвориха и на дървена матрьошка.  Само хубави карикатури не са му изкарали още най-добрите руски карикатуристи, но и това ще стане. Постфактум. Или постмортем, ако трябва да съм точен.  А като сме се заровили в сферата на духа, да припомня, че дори Руската православна църква на КГБ, макар още неофициално, но практически припозна Путин   и го изтипоса на евтини хартиени иконки. В случая няма проблем с разминаването в статута, нали се сещаме – Човекът и за Император на цяла Русия и нейните околности все още не е признат официално, но практически работи като такъв. За КГБ или както там е общото название на руската властова мафия.  Та в споменатата любовна песен за Путин се пее, че руската жена го иска, по четири причини, защото той: 1. Е пълен със сила 2. Не пие 3. Не обижда и 4. Не бяга.  Тук има няколко проблема. Първо, няма как Путин да не пие. Може да го прави съвсем умерено, в тайно, никога на публично място, но руснак да не пие изобщо, означава да скъса с корените и да предаде родината си, а не да я възроди, както всички твърдят, че вождът прави. Това е все едно даден жираф да се откаже от дългия си врат.  Второ, може да греша, но мъжкият образ, описан в песента, повече ми прилича на лигав западняк, винаги готов да обсъди с жена си последните модни тенденции във вътрешното обзавеждане за детска стая, нежели на настоящий мужик, способен да ти прасне един по мордата, както се полага.  Така че разбираемо рускините, подведени от сръчния ПР на Путин, неистово жадуват именно Путин. Но остава неясно как при тази слава, която му се носи, той запазва толкова дълго популярност и сред мъжката половина на нацията. Или проучванията за рейтингите лъжат, или в песента има нещо преувеличено. Ако се чудите какво – виж Първо. Трето, в споменатата любовна песен има един огромен проблем, който май никой не забелязва, въпреки, че той изобщо не е скрит от вниманието на публиката.  Оказва се, че, освен като честушка във фолклорна среда, песента за Путин се изпълнява от група, наречена „Злачное место” от град Казан. А това внася в цялата работа поне две твърде зловещи асоциации.  Поне за мен е така – като чуя Казан, сещам се за Геената огнена, за гадните рогати създания, които я населяват, за серните пари, които се вият там и за, меко казано, твърде неприятните наказания, които грешниците търпят. Включително наказания, свързани с  Още по-зле стоят обаче нещата със самото име на групата. Да, като в най-добрите руски традиции, то е свързано с православието. Но с коя част от него? Знаете, но не се сещате. Достатъчно е да отидете на погребение или просто да отворите книжката „Православен молитвослов” и лесно ще попаднете на прочутата „Молитва за покойници”. В нея се казва: „Сам ти, Господи, упокой душата на починалия твой раб /споменава се името/в място светло, място злачно, място прохладно, където няма никаква болка, скръб и въздишка”.  Та така, де, групата „Място злачно” пее любовна молитва за Путин /споменава се името/ – такава е ситуацията, в която сме изпаднали.  И аз много се притеснявам дали въпросните жени, които твърдят, че харесват Путин такъв, какъвто ни е описан, не са някакви зли харпии, някакви измамни сирени, някакви опасни Сцили и Харибди, които с ласкателство искат да примамят горкия човек в отвъдното.  Ако е така, то те вероятно са наети от руската опозиция. Но тъй като руската опозиция, след 20 години Путин на власт, вече не съществува, значи са свързани с козните на гадния Запад. Същият Запад, който, според „безнесмена” Константин Малофеев, се е прицелил именно в Путин, защото „той символът на възраждането на Русия, символ на силна Русия”.  Да оставим настрани въпроса как злобно човече, високо кинта и двайсет и изтъкано от всевъзможни комплекси, може да бъде символ на една велика нация и какво говори това за самата нация. Да забравим и въпроса за това на кого, освен на самите руснаци, изобщо му пука за това дали те са велики или не и колко точно.  По-важното е, че Константин Малофеев казва още няколко важни и интересни неща. Например: „Ние сме против демокрацията и ще живеем според нашите хилядолетни традиции. А ако някой иска да ни диктува – моля, вижте какъв арсенал имаме”.  Тоя клоун май не си дава сметка, първо, че арсеналите не дават живот, а смърт; второ, че целият руски арсенал съществува на базата на западни технологии, а в Русия никога нищо качествено, освен водка, не е създавано; и трето - че като искат да си живеят по техните традиции, много е лесно - да се оградят пак с телените мрежи от времето на комунизма, да сложат картечници по ъглите и да се избиват помежду си, никой няма да им каже „копче”. Даже ще ги поздравим с официална благодарствена телеграма, че най-после оставят света да миряса от безкрайните им претенции и капризи.  Другата красива изцепка на Малофеев е свързана с положението на жените, същите онези руски жени, които в песента жадуват Путин.  „За да е пълноценно семейството, жената не трябва да се стреми да прави кариера, а да роди пет деца. Тя трябва да има мъж, а в главата на мъжа трябва да има правилни традиционни ценности. Той трябва да е православен”. Да, бе, като че ли руските католици, протестанти и атеисти нямат никаква склонност да пердашат жените си, та непременно православието им е необходимо, за да ги ориентира в живота.  Е, за подобни битови цели може би не, но за други, по-значими обществени дела – да, точно православието е основно оръжие на кремълската клика, независимо дали императорска, комунистическа или олигархична като сегашната. И Константин Малофеев изобщо не се свени да сподели истината за използването на това оръжие с публиката. „На хората трябва да се обясни защо трябва да ходят в църквата, а не на митинг – с тежестта на мъдрец от последна инстанция твърди той и добавя: - Ако е вярващ човек, ще се помоли, а няма да мисли за това, че трябва да изрази гражданска позиция. За какво? Няма какво да изразяваш гражданска позиция, изрази християнска. Ти на първо място си християнин.” Кой ли български поет в „Моята молитва” споменаваше „православните скотове”? А? Дали не беше Ботев или беше някой друг, по-голям български патриот от него?  И дали след това откровение Малофеево някой пак ще посмее да твърди, че тия пичове от Кремъл не    както вътрешна, така и външна? Не знам защо на този фон някои български политици напоследък пак треска ги затресе в очакване Путин да ни посети.  След като „Газпром” еднолично обяви решението си, че трасето на „Турски поток” за Сърбия ще мине през България, никой в България на официално ниво не попита – ама чакайте, бе, православни, как така решавате без нас, бе. Даже напротив, в София май разцъфна тиха радост.  Тиха, за да не се изложим съвсем открито пред европейските и натовските си партньори. И радост, защото руските ни партньори пак ще ни помогнат да похарчим част от парите на всички българи в полза на някои българи.   Така че императорът може и наистина да дойде. Той обича такъв тип победи – когато някой не просто доброволно му предава ключовете от девствения пояс на жена си, но и му обяснява, че за него ще бъде чест владетелят да ги използва всяка нощ. Докато от галерията певци песни за него пеят.", "date": "2019.01.24", "title": "De Profundis: От място злачно православни и певци песни за Путин пят"}
{"url": "https://www.faktor.bg/bg/articles/arestuvaha-bivsh-premier-na-shotlandiya-povdigat-mu-obvinenie", "text": "Бившият премиер на Шотландия Алекс Салмънд е арестуван и са му повдигнати обвинения, чието естество не се съобщава, предадоха агенциите \"Ройтерс\" и \"Асошиейтед прес\", позовавайки се на шотландската полиция. \"Потвърждаваме, че 64-годишен мъж е арестуван и са му повдигнати обвинения\", съобщи полицията, без да разкрие името на задържания или други подробности преди явяването му пред съда, което се очаква по-късно днес. Според \"Франс прес\", която също се позовава на шотландската полиция, Салмънд е арестуван и подведен под отговорност за сексуален тормоз. Алекс Салмънд беше премиер от 2007 до 2014 г. През август миналата година той се оттегли от лидерския пост на управляващата Шотландската национална партия (ШНП) заради разследване по обвинения в сексуален тормоз, които той категорично отрича.", "date": "2019.01.24", "title": "Арестуваха бивш премиер на Шотландия, повдигат му обвинение"}
{"url": "https://www.faktor.bg/bg/articles/utre-premierat-se-sreshta-s-profesor-klepetko", "text": "Утре в 11.00 часа, в Министерския съвет министър-председателят Бойко Борисов ще проведе среща с министъра на здравеопазването Кирил Ананиев и проф. Валтер Клепетко. Това съобщиха от правителствената пресслужба. Проф. Клепетко е президент на Европейската асоциация за гръдна хирургия и белодробни трансплантации и ръководител на Клиниката по белодробна хирургия в университетска болница Виена (АКХ). Той е на посещение в България по покана на министър Ананиев.", "date": "2019.01.24", "title": "Бойко Борисов ще проведе важна среща с проф. Валтер Клепетко"}
{"url": "https://www.faktor.bg/bg/articles/ministar-avramova-ot-vidin-do-montana-shte-bade-izgradena-magistrala-a-ot-mezdra-do-botevgrad-skorosten-chetirilentov-pat", "text": "\"В участъка на международен път Е 79 от Видин до Монтана ще бъде изградена автомагистрала, а от Мездра до Ботевград - скоростен четирилентов път\". Това съобщи министърът на регионалното развитие Петя Аврамова, която проведе във Видин работна среща за напредъка на проекта за модернизация на пътя Видин - Ботевград.  В срещата участваха инж. Дончо Атанасов - член на Управителния съвет на Агенция \"Пътна инфраструктура\", народният представител Владимир Тошев, областният управител Албена Георгиева и кметът на Видин Огнян Ценков. Проектът на път от Видин до Монтана е променен от първоначалните планове в автомагистрала, а участъка от Мездра до Ботевград ще бъде скоростен четирилентов, заради релефа и трудните условия за неговото изграждане. Тази година трябва да приключат процедурите за избор на изпълнител на пътя между Видин и Ружинци, като успоредно с това ще бъдат процедирани парцералните планове, ще бъдат извършени отчуждителни процедури и в края на годината да започне реалното строителство, каза Дончо Атанасов. Проектът за строителство на пътя между Видин и Ботевград е приоритетен за правителството, като лично ще следя изпълнението на заложените графици, каза Аврамова. Тя посочи, че първият участък, който ще започне да се строи е от Мездра до Ботевград, тъй като е най-напреднал в процедурите, след него започва строителството на пътя от Видин до Ружинци.  Министър Аврамова определи като правен казуса между община Видин и АПИ за  забавянето на процедурите по изработването на общия и подробния устойствен план на пътя и посочи, че с промените в ЗУТ се дава възможност тези процедури да бъдат ускорени. По-рано днес министър Аврамова се срещна с кметове на общини и председатели на общински съвети от областта за напредъка на проекта за модернизация на пътя Видин - Ботевград.", "date": "2019.01.24", "title": "Министър Аврамова: От Видин до Монтана ще бъде изградена магистрала, а от Мездра до Ботевград - скоростен четирилентов път"}
{"url": "https://www.faktor.bg/bg/articles/neno-dimov-nyamame-pritesnenie-za-vloshavaneto-na-vremeto", "text": "\"От страна на министерството няма притеснения, свързани с прогнозата за времето\". Това съобщи министърът на околната среда и водите Нено Димов по време на брифинг във връзка с прогнозите за усложняване на метеорологичната обстановка в страната. \"Ние от Министерство на околната среда и водите следим и язовири, свързани с водоснабдяването на гражданите и за напояване. И двете групи имат достатъчно обеми към този момент, като тези за отводняване са средно около 5%, което е съвсем нормално за този период от годината. Както има обеми, които могат да бъдат допълнително запълвани, така има и достатъчно количество за питейните нужди и от наша гледна точка не би трябвало да имаме някакви притеснения\", заяви Нено Димов.", "date": "2019.01.24", "title": "Нено Димов: Нямаме притеснение за влошаването на времето"}
{"url": "https://www.faktor.bg/bg/articles/novini/balgariya/ek-balgariya-e-opredelila-samo-9-ot-230-mesta-po-natura-2000", "text": "Европейската комисия призова днес България, Германия и Италия да спазват задълженията си по правилата на ЕС за опазването на естествените местообитания и защитените видове, включени в мрежата „Натура 2000”, предаде БТА. Държавите в ЕС трябва да определят местата с особена защита и да предприемат необходимите мерки за опазване, поддържане или възстановяване на защитените видове и местообитания. Тези действия трябва да бъдат осъществени в срок от шест години от включването на тези места в списъка на ЕС. България е определила само девет от 230 места от значение за ЕС за защитени в рамките на изисквания срок и не е посочила подробни цели и мерки за опазването им. Германия не е определила 787 от общо 4606 в рамките на поставените срокове. В Италия 463 места, за които крайният срок е изтекъл, все още не са определени за защитени.  Комисията изпраща допълнително официални уведомителни писма на Италия и Германия, както и официално уведомително писмо на България. Трите държави разполагат с два месеца, за да отговорят на комисията.", "date": "2019.01.24", "title": "ЕК: България е определила само 9 от 230 места по \"Натура 2000\""}
{"url": "https://www.faktor.bg/bg/articles/publikuvano-vav-fakti-bg-erdogan-kam-maduro-drazh-se-bratko-s-teb-sme", "text": "Турският президент Реджеп Тайип Ердоган се е обадил по телефона на венецуелския си колега Николас Мадуро и му е предложил подкрепата си, след като венецуелски опозиционен лидер се самопровъзгласи за временен президент, предаде „Дейли Сабах“, позовавайки се на говорителя на турския президент. „Нашият президент се обади и изрази подкрепата на Турция на венецуелския президент Николас Мадуро, посочи говорителят Ибрахим Калън. „Братко Мадуро! Дръж се, ние сме с теб!\", е казал турският лидер на венецуелския си колега. Председателят на контролирания от опозицията парламент Хуан Гуайдо се самопровъзгласи за изпълняващ длъжността президент на Венецуела в сряда, получавайки подкрепа от Вашингтон и много латиноамерикански страни. Доналд Тръмп припозна Гуайдо за законен президент на страната. Това накара социалиста Мадуро, който ръководи богатата на петрол държава от 2013 година, да скъса отношения със Съединените щати. Венецуела даде срок от 72 часа на всички американски дипломати да напуснат страната. Френският президент Еманюел Макрон приветства днес \"смелостта на стотиците хиляди венецуелци, излезли на демонстрации за свободата си\", предаде Франс прес. Макрон определя преизбирането на Николас Мадуро за президент на Венецуела през май миналата година като нелегитимно. Френският държавен глава увери, че Европа подкрепя възстановяването на демокрацията във Венецуела, предава БТА. Португалският външен министър Аугущу Сантуш Силва призова днес венецуелския президент Николас Мадуро да \"разбере, че времето му е свършило\", предаде Асошиейтед прес. Мадуро не може да игнорира волята на народа си, посочи Сантуш Силва пред португалската информационна агенция \"Луза\". Пред събрали се десетки хиляди привърженици в столицата Каракас председателят на Националното събрание Хуан Гуайдо се самопровъзгласи за президент на Венецуела. Той получи и спонтанната подкрепа на американския президент Доналд Тръмп", "date": "2019.01.24", "title": "Ердоган в хора на Путин: Дръж се, братко Мадуро! С теб сме!"}
{"url": "https://www.faktor.bg/bg/articles/novini/svyat/rekordni-zhegi-v-avstraliya-omlet-na-slantse-za-obyad", "text": "Потребител в социалните мрежи качи видео как приготвя омлет на слънце в Австралия. Това се случва на фона на екстремно високите температури, които бяха регистрирани там през последните дни, пише \"Ройтерс\". Температурите стигнаха до 40 градуса и причиниха множество горски пожари и смъртта на диви животни. Рекордно висока нощна температура от близо 36 градуса бе измерена в град Нона. Най-горещият ден в Австралия е бил на 7 януари 2013 г., когато средната максимална температура за страната е била 40.3 градуса.", "date": "2019.01.24", "title": "Рекордни жеги в Австралия: Омлет на слънце за обяд"}
{"url": "https://www.faktor.bg/bg/articles/shvetsiya-alarmira-ruski-samoleti-i-iztrebiteli-narushavat-vazdushnoto-prostranstvo", "text": "Въоръжените сили на Швеция съобщиха за нарушение на руски самолети и два изтребителя в събота, 19 януари, на въздушното пространство на южната граница на страната, съобщи РИА Новости. \"На 19 януари руски самолет от типа Ил-20 проведе полет над Балтийско море съпровождан от два изтребителя Су-27 Flanker. На юг от Карлсхомн в Блекинг самолетът на Русия заходи за кратко на шведства територия без разрешение, се казва в съобщението за пресата. Уточнява се, че за инцидента е информирано шведското правителство. По-рано от руското военно министерство съобщиха за прихващане на разузнавателен самолет на ВВС на Швеция над неутрални води в Балтийско море. На официалния сайт на ведомството бе публикувано и видео.", "date": "2019.01.24", "title": "Швеция алармира: Руски самолети и изтребители нарушават въздушното пространство"}
{"url": "https://www.faktor.bg/bg/articles/po-razporezhdane-na-premiera-boyko-borisov-zapochna-proverka-na-obekta-za-dublirashto-avariyno-vodosnabdyavane-v-haskovo", "text": "По разпореждане на министър-председателя Бойко Борисов Министерството на регионалното развитие и благоустройството започва проверка за изпълнението на обект “Допълнително аварийно водоснабдяване на гр. Хасково”, съобщиха от правителствената информационна служба.  Той предвижда строеж на дублиращи кладенци за питейна вода, който да гарантират безопасността на здравето на жителите в региона и решаване на проблема с питейната вода. За целта през май 2017 г. Министерският съвет отпусна 1,93 милиона лева на община Хасково за финансирането на обекта. По нареждане на премиера Борисов възложената проверка ще обхване всички аспекти на строителните дейности на обекта, цялата налична документация, както и сроковете, заложени в сключеното между МРРБ и община Хасково споразумение за финансиране на обекта.  Проверката ще се извърши от екип на Агенцията за държавна финансова инспекция, Дирекцията за национален строителен контрол, Дирекция ВиК, както и „Вътрешният одит“ на МРРБ.", "date": "2019.01.24", "title": "Борисов разпореди проверка на обекта за дублиращо аварийно водоснабдяване в Хасково"}
{"url": "https://www.faktor.bg/bg/articles/kremal-predupredi-sasht-da-se-vazdarzha-ot-voenna-namesa-vav-venetsuela", "text": "Военна намеса на Съединените щати след решението на шефа на парламента да се самообяви за президент би предизвикала катастрофални последици във Венецуела. Това предупреждение отправи заместник-министърът на вътрешните работи на Русия Сергей Рябков, предаде \"Интерфакс\". \"Предупреждаваме. Считаме, че това би било катастрофален сценарий, който ще разтресе изоснови този модел на развитие, който наблюдаваме в региона на Латинска Америка\", казва Рябков в интервю за сп. \"Международен живот\" в отговор на въпрос възможна ли е американска военна намеса. Позицията на Русия последва думите на американския президент Доналд Тръмп, че в момента всички възможности са на масата. Държавният секретар Майк Помпео пък призова армията на Венецуела да се намеси в подкрепа на демокрацията (чийто представител според САЩ в момента е обявилият се за президент Хуан Гуайдо). Венецуелското министерство на отбраната обаче обяви, че застава зад Мадуро и няма да признае Гуайдо. \"Един от концептуалните елементи на самовъзприемане, самоидентификация на тези много братски близки страни в обширен регион в Латинска Америка е единството в многообразието\", каза Рябков. Малко след него прессекретарят на Кремъл Дмитрий Песков каза, че Венецуела все още не е искала помощ от Русия за справяне със ситуацията. Песков също така обвини САЩ, че чрез събитията от последните дни се опитват да \"завземат властта\" във Венецуела. Парламентът, оглавяван от Гуайдо, прие миналата седмица резолюция, с която счита Мадуро за узурпатор. Върховният съд на Венецуела обаче обяви Гуадйо и останалите в ръководството за нелегитимни представители на венецуелските депутати. Според правозащитни организации най-малко 16 души са загинали при вчерашните протести, последвали решението на Гуайдо.", "date": "2019.01.24", "title": "Кремъл предупреди САЩ да се въздържа от военна намеса във Венецуела"}
{"url": "https://www.faktor.bg/bg/articles/snezhna-vielitsa-v-smolyansko-padnali-darveta-i-zatvoreni-patishta", "text": "Обилен сняг и непочистени пътища. Така започна денят за голяма част от хората в района на Смолян, където през нощта снежната покривка се е увеличила с между 30 и 50 см. В социалните мрежи пък като лавина се изсипаха гневни коментари и снимки на водачи, които описват как снегопочистващите фирми не могат да смогнат с почистването на пътните настилки, пише Trafficnews.bg. Получени са няколко сигнала за закъсали автомобили. Водачи информират, че ситуацията в района на Пампорово е сериозна. Освен че е тесен, пътят е много хлъзгав и с много неравности. Заради снега са се образували коловози, по които колите преминават с много бавна скорост. Забелязват се много закъсали и отбили от пътя коли. Няколко населени места в Смолянско са без ток, а движението по пътищата в областта е затруднено заради паднали дървета, активизирали се свлачища и скъсани електропроводи след обилния валеж от сняг и дъжд тази нощ. Наложени са ограничения на движението през проходите в Родопите. През \"Превала\" е забранено за МПС над 12 т., както и тегленето на ремаркета и полуремаркета. Проходът „Рожен“ също е забранен за МПС над 12 т. както и тегленето на ремаркета и полуремаркета. Задължителни са веригите през проходите \"Пампорово\", \"Рожен\" и \"Превала\". Пътуващи през \"Рожен\" съобщават за закъсали тирове, на много места по пътищата в областта има паднали камъни след дъждовете вчера. Обилният снеговалеж продължава и днес, движението е затруднено и при зимни условия. От Агенция „Пътна инфраструктура“ информират, че пътят Момчиловци-Лъки е затворен за движение поради паднали дървета. Счупени от мокрия сняг стволове пречат на движението в района на разклона за село Баните към местността Картола.Движението е временно спряно до разчистване на дърветата и клоните, препречили част от пътното платно. В района на град Мадан микробус на спедиторска фирма е паднал в крайпътна река. По информация на наш читател превозното средство е било оставено за ремонт, а проливният дъжд е спомогнал за пропаднето на буса в коритото.", "date": "2019.01.24", "title": "Снежна виелица в Смолянско, паднали дървета и затворени пътища"}
{"url": "https://www.faktor.bg/bg/articles/trend-3-1-partii-preskachat-barierata-za-evrovota", "text": "Три партии със сигурно представителство в Европейския парламент. 30% от българите все още не са решили за кого ще гласуват на предстоящите избори през май тази година. Това сочат данните на редовното проучване на изследователски център „Тренд“ по поръчка на вестник „24 часа“, посветено на нагласите на българите спрямо основните партии, институции. Проучването е реализирано в периода 10-17 януари 2019 г. чрез пряко полустандартизирано интервю „лице в лице“ сред 1008 души на възраст 18+. Проучването е представително за пълнолетното население на страната. Партийните предпочитания на българите спрямо изборите за Европейски парламент нямат структурни различия с електоралния въпрос, който залагаме за парламентарни избори. Разликата между първите две партии остава минимална (1,2%) в полза на ГЕРБ. За сметка на това се увеличава дистанцията между ДПС и Обединени патриоти, която през януари вече е почти двойна в полза на движението. Правим уточнението, че в предварително зададените опции сме заложили общо явяване на Обединени патриоти (ВМРО, „Атака“, НФСБ). При евентуална друга конфигурация, това неминуемо би оказало влияние върху изборния им потенциал. Демократична България и „Воля“ запазват относително сходни нива, както през последните няколко месеца. Основна разлика в данните между въпроса за европейски избори и този за парламентарни регистрираме в готовността да се гласува. Ако през последните три месеца на 2018 г. в електоралните въпроси за евентуални парламентарни избори деклариращите, че няма да гласуват, бяха между 35% и 37%, то  на въпроса за европейските избори тези стойности се покачват до 45%. Данните са логични предвид факта, че изборите за Европейски парламент традиционно са с по-ниска избирателна активност от парламентарните. Въпреки това, трябва да се има предвид, че декларираната активност е по-висока от реалното гласоподаване в деня на вота. 39% от всички анкетирани заявяват, че твърдо са решили за коя партия/коалиция ще гласуват на изборите за Европейски парламент, докато 30% все още не са решили кого да подкрепят. Данните ясно говорят, че в оставащите пет месеца до евровота има потенциал за динамика в електоралните нагласи. В разбивките по партийни предпочитания привържениците на ГЕРБ и БСП изгледат сходно мобилизирани. В традиционните индикатори, които залагаме всеки месец в индекса „24 Тренд“ за оптимизъм / песимизъм, както и оценка за работата на основните институции, не се забелязва съществена динамика.", "date": "2019.01.24", "title": "\"Тренд\": 3+1 партии прескачат бариерата за евровота"}
{"url": "https://www.faktor.bg/bg/articles/katastrofa-zatrudnyava-dvizhenieto-po-okolovrastniya-pat-v-sofiya", "text": "Катастрофа затруднява движението по Околовръстния път в София. Ударили са се 2 коли, съобщи Нова тв. Инцидентът е станал след бул. „България” в посока ж.к. „Младост”.", "date": "2019.01.24", "title": "Катастрофа затруднява движението по Околовръстния път в София"}
{"url": "https://www.faktor.bg/bg/articles/izlyazoha-novite-danatsi-na-kolite", "text": "Нови данъци за автомобилите влязоха в сила от 2019 г. Променя се самият начин за изчисляване на налога. За първи път във формулата се включва и т.нар. екологичен компонент, който ще дава предимство на по-екологичните модели, предава Дир.бг. Регулацията би следвало да доведе до намаляване на данъка за коли, произведени по-скоро и отговарящи на висок евростандарт за ограничаване на вредните емисии. Данъкът за най-старите коли може да се повиши с до 30%. Според данни на Пътна полиция - 1,8 милиона МПС-та, регистрирани в България, са на възраст над 20 години.  Данъкът върху автомобилите спада към местните данъци, като размерът му до голяма степен зависи от решението на общинските съвети по места. Законът за местните данъци и такси дава само рамката, в която общините могат да определят размера му.  Електрическите автомобили са освободени от данък.  Досега леките коли с двигатели с вътрешно горене се облагаха по формулата:  Размер на данъка = Ставка на база мощност на двигателя х Коефициент според възрастта на автомобила  Законът определя границите, в които Общинските съвети могат да поставят ставката за мощността на двигателите, като ги разделя на 5 категории.   Съответно, всяка община може сама да реши колко точно да облага жителите си, които са регистрирали автомобилите си на нейна територия. Ако вземем за сравнение София и Видин, се вижда, че в столицата ставките се доближават до долната граница, докато една от най-бедните общини в страната е заложила на законовия минимум за всички категории при определянето на данъка.  Вторият компонент - възрастта на колата - досега действаше на принципа \"колкото по-евтина и стара е колата, толкова по-нисък данък ще плаща собственика й\".  Как се променя данъкът сега?  Новата формула за изчисляване на данъка е резултат от коригирането на имуществения с екологичен компонент.  Имущественият компонент се определя от стойността на данъка в зависимост от мощността на двигателя х коефициент за възрастта на колата. Този път обаче е направено по-детайлно разграничение на категориите \"мощност\" и \"възраст\".  Отново - ставката за мощност ще варира според населеното място, в което е регистрирано МПС-то. След като новите промени влязоха в сила, всички 265 общини в България преразгледаха наредбите си за местните данъци и такси, за да определят нови данъци.  Мотивите на правителството за промяната в концепцията са свързани с идеята за стимулиране на извеждането от експлоатация на най-старите автомобили и замяната им с по-нови и по-екологични модели. Посочва се, че автомобилите над 20 години не са надеждни, изискват големи разходи за поддръжка и причиняват големи замърсявания на въздуха с вредни емисии.   Новият размер на данъка на колата си можете да проверите на", "date": "2019.01.24", "title": "Излязоха новите данъци за колите"}
{"url": "https://www.faktor.bg/bg/articles/gratskata-politsiya-blokira-krastovishte-za-da-spre-pohoda-na-fermerite-kam-balgarskata-granitsa", "text": "Полицията блокира кръстовището на отбивката от магистралата за Солун по посока на граничния пункт „Промахон“ и не допуска протестиращи гръцки фермери с машините им да затворят пътя. По-рано беше съобщено, че гръцките фермери възнамеряват за поредна година да организират протести за затварянето на граничния пункт към България, като първоначално беше обявено, че протестът ще им е символичен. Бързата реакция на гръцката полиция засега предотвратява опитите на тежките земеделски машини да излязат на магистралата за България.", "date": "2019.01.24", "title": "Гръцката полиция блокира кръстовище, за да спре похода на фермерите към българската граница"}
{"url": "https://www.faktor.bg/bg/articles/dzhema-grozdanova-prez-may-shte-se-razbere-dali-rusiya-shte-bade-izklyuchena-ot-komiteta-na-ministrite-na-pase", "text": "При откриването на новата сесия на Парламентарната асамблея на Съвета на Европа (ПАСЕ) тази седмица беше конституирано и нейното ново ръководство. То ще ръководи Асамблеята през 2019. За вицепрезидент на ПАСЕ беше избрана Джема Грозданова – ръководител на българската делегация там от партия ГЕРБ, член на Европейската народна партия. Пред БНР Грозданова обясни, че както и през миналите години, така и сега на водеща тема на първата сесия е била Русия. „Откакто се наруши международното право и беше анексирам Крим, всяка януарска сесия на Асамблеята е свързана основно с темата Русия. След анексирането Асамблеята наложи санкции над Русия  - забрани им да гласуват в пленарна зала, забрани и м да участват в наблюдателни мисии, както и да гласуват за съдии в европейския съд по правата на човека. Руската федерация изразява своето крайно недоволство срещу тези санкции и всяка година през януари очаква тези санкции да бъдат свалени. Това не се случва вече втора година и затова Руската федерация не заплаща своята членска вноска в организацията, която пък създава доста сериозни проблеми на бюджета, защото вноската на Русия на година е 33 милиона евро. И тази сесия, за съжаление, основно дебатът по повод Русия беше дали и възможно ли е държава членка да не изпълнява своите ангажименти към дадена организация и дали всъщност всички тези правила, които ние сме приели, дали може да се прави изключение за някого. Категорично мнението е, че не бива да се правят изключения и че Русия не бива да изнудва организацията поради финансови причини. Така че интересното е, че в Статута на организацията, т. нар. член 9, Комитетът на министрите има право да реши дали да изключи Русия“, обясни Грозданова. Тя посочи още, че всъщност Русия вече е напуснала ПАСЕ, но все още е част от Комитета на министрите и въпросът за изключването е свързан с това. „Има такава възможност по статут, а дали ще се случи или не, не можем да предполагаме със сигурност, защото слушайки в момента финландското председателство на Комитета на министрите, както външният министър на Финландия, така и финландският президент казаха, че ще направят всичко възможно да запазим разговорът с Русия. Така че чакаме министерската конференция в Хелзинки през май месец, за да разберем повече по това решение.“", "date": "2019.01.24", "title": "През май ще се разбере дали Русия ще бъде изключена от Комитета на министрите на ПАСЕ"}
{"url": "https://www.faktor.bg/bg/articles/pirgova-s-propagandni-vnusheniya-radev-e-tolkova-na-moskva-kolkoto-e-i-donald-tramp", "text": "Колкото Доналд Тръмп е бил посочен за президент от Москва, толкова и Румен Радев е избор на Кремъл. това пропагандно клише заби в ефира на Радио Пловдив политологът Мария Пиргова по повод двете години от мандата на Радев, като не крие своите симпатии към социалистите и настоящия държавен глава.  „Румен Радев е алтернатива на антиконституционното и антинародно поведение. Той иска правила и предупреждава, когато демокрацията е в опасност. Той не претендира за власт или за свой проект, а само претендира да пази от поста си правилата и конституцията.  Всичко показва, че Радев иска втори президентски мандат и чак тогава ще се види накъде ще върви той след него“, коментира Пиргова. По думите й с приближаването на европейските избори бракът между патриотичните формации в малката коалиция ще трябва да бъде замразен. Тя прогнозира, че патриотите ще се карат определено време, но няма да свалят правителството, защото в пленарна зала ще гласуват неговите решения.  „Патриотите ще шокират публиката и ще се борят за първите места в избирателните листи, защото смятат, че са заслужили време за почивка и ще искат да попаднат в евролистите“. „Вече е ясно, че не е възможно трите патриотични формации да се явят като единна коалиция на евроизборите. Но до вота ще се извъртят какви ли не комбинации и скандали, а ругатните им в парламента един към друг ще ескалират. Статуквото в голямата коалиция и управлението обаче ще се запази, ако не се случи нещо необичайно и множество хора не излязат по улиците“, смята доц. Пиргова. Тя заяви, че премиерът Бойко Борисов го тресе „голям страх“ и това е проличало от последната национална партийна сбирка на ГЕРБ. „Той предупреди герберите, че не трябва да бъдат хванати в далавери и злоупотреби, като ги упрекна, че крадат твърде очевадно“. Според доц. Пиргова се вижда, че рейтингът на Бойко Борисов пада в общественото мнение и той не е така убедителен за избирателите. „Просто загуби харизма“. Мария Пиргова е на мнение, че европейските избори не са важни, те са просто индикатор за влиянието на партиите. „Тези избори са важни само за хората, които искат да отидат и да поживеят добре в Брюксел“.", "date": "2019.01.24", "title": "Пиргова с пропагандни внушения: Радев е толкова президент на Москва, колкото е и Доналд Тръмп"}
{"url": "https://www.faktor.bg/bg/articles/putin-obobsht-iskame-da-nova-troyna-sreshta-v-moskva-za-siriya-vav-format-rusiya-turtsiya-iran", "text": "Президентът на Русия Владимир Путин обобщи крайния резултат от срещата си в Москва с турския президент Реджеп Тайип Ердоган по следния начин:: „Искаме да проведем нова тройна среща в Москва за Сирия във формат Русия-Турция-Иран, пише вестник „Джумхуриет”. „Искаме трайно разрешение на сирийския проблем. Искаме решение чрез политически и дипломатически пътища. Разговаряхме с Ердоган в рамките на формата от Астана. Беше разговаряно за създаването на Конституционен комитет в Сирия. Руските и турските дипломати работиха с иранските дипломати за новата конституция. Турските ни партньори правят всичко възможно, за да не идва заплаха от района. Разговаряхме за това, какво още може да се направи. Трябва да направим така, че тази борба да продължи. Не знаем какво въздействие върху Сирия ще окаже изтеглянето на военните сили на САЩ. Това обаче е положителна стъпка. Полагаме усилия Дамаск да установи връзка с кюрдите. Това е важно и за съседните страни. … В икономическата област сътрудничеството ни с Турция нараства. Следващата среща по темата трябва да се състои тази година в Москва. Накрая искам да кажа, че разговорът ми с Ердоган беше полезен.”, думи на Путин, цитирани от „Джумхуриет”.", "date": "2019.01.24", "title": "Путин: Искаме нова тройна среща в Москва за Сирия във формат Русия-Турция-Иран"}
{"url": "https://www.faktor.bg/bg/articles/moskva-priznava-maduro-za-prezidennt-ne-kazva-shte-mu-dade-li-politichesko-ubezhishte", "text": "Президентът на Венецуела Никола Мадуро е законният президент на републиката. Това подчерта прес-секретарът на президента на Руската федерация Дмитрий Песков, отговаряйки на въпроса дали Москва е готова да даде на Мадуро политическо убежище, ако поиска, предава TACC. \"Николас Мадуро е легитимен ръководител на държавата Венецуела, така че засега смятаме този въпрос за неподходящ\", каза Песков. Говорителят на президента подчерта, че Русия счита за незаконен опитът за узурпиране на властта във Венецуела от страна на опозицията. \"Смятаме, че опитът за узурпиране на върховната власт във Венецуела е незаконен и нарушава принципите на международното право\", заяви говорителят на Кремъл. Според него това е восновата на позицията на Руската федерация и по-подробно изявление по този въпрос е направено от руското външно министерство. Венецуела не се е обръщала за помощ към Русия, каза Песков. \"Досега не е имало искания по този въпрос\", заяви представителят на Кремъл в отговор на въпроса дали Москва в момента обмисля възможности за подкрепа на Венецуела. По негово мнение сега не може да се предполага какъв отговор ще даде Руската федерация на Венецуела, ако дойде искане за помощ. \"Евентуалните разсъждения тук едва ли са подходящи\", обясни Песков. С същия момент ТАСС информира, че президентите на Франция и Еквадор са обявили, че признават за легитимен лидер на Венецуела председателят на доминирания от опозицията парламент, който се обяви за изпълняващ длъжността президент Хуан Гуайдо, наред с още страни, които по-рано го признаха за легитимен държавен ръководител. Правителството в Никарагуа от своя страна се обяви категорично в защита на президента Николас Мадуро.", "date": "2019.01.24", "title": "Москва признава Мадуро за президент, не казва ще му даде ли политическо убежище"}
{"url": "https://www.faktor.bg/bg/articles/boing-727-izvarshi-posledniya-si-patnicheski-polet-1", "text": "Последния пътнически полет на самолета Боинг-727 се затвори една цяла глава от историята на въздушния транспорт. Полетът бе извършен на територията на Иран и бе документиран на живо от ирански журналист в Туитър. Още с представянето си пред широката аудитория през 1962 година Боинг-727 привлича вниманието. Неговият специфичен дизайн, размери и формата на опашката не са случайни. Цялостната идея за конструкцията на самолета е била той да може да изпълнява полети между по-малки градове, както и от и до летища, чиито писти са по-къси и неудобни за големи самолети от типа на Боинг-707. „Двигателите на този вид Боинг са направени по такъв начин, че да са подходящи както за кратки полети от и до малки летища, така и за дълги междуконтинентални полети”, казва Мърдо Морисън, цитиран от CNN. В самото начало планът е бил да се създадат 250 бройки от Боинг-727. Случва се така обаче, че самолетът набира голяма популярност и в крайна сметка общият брой произведени Боинг-727 става 1832. През 80-те и 90-те години настъпва спад в интереса към модела на американския производител, защото на пазара се появяват по-модерни и адаптирани към новия начин на живот самолети. Като следствие от факта, че търсенето на Боинг-727 намалява все повече, произвеждането им е спряно окончателно в средата на 80-те години.  Въпреки че Боинг-727 е вече в историята като превозвач на пътници, някои отделни бройки все още се използват за превоз на стоки или с изследователска цел. Освен с функционалността си Боинг-727 ще бъде запомнен и с няколко инцидента, някои от които неразгадани до ден днешен от разследващите институции. Един от куриозните случаи е от 1971 година, когато мъж отвлича самолет от серията 727, след което скача с парашут и се приземява с 1,2 млн.долара кеш, прикрепени към тялото му.", "date": "2019.01.24", "title": "Боинг-727 извърши последния си пътнически полет"}
{"url": "https://www.faktor.bg/bg/articles/kak-sotsiolog-s-agenturnoto-ime-viktor-dade-pobedata-na-bsp-na-evrovota", "text": "Юлий Асланов, собственик и управител на социологическа агенция „Афис”, прогнозира победа на БСП на евроизборите, ако те се провеждат днес. Такива резултати показва социологическото изследване, проведено миналата седмица от „Афис”, на чиито резултати беше дадена гласност в сряда от почти всички медии. Според проучването, ако евровотът, който трябва да се състои у нас на 26 май тази година, беше сега БСП го печели с 24,2%, следвана от ГЕРБ с 23% и ДПС със 7%. Освен като социолог, завършил в Москва, Асланов е известен и като секретен сътрудник, вербуван от Разузнавателното управление на Генералния щаб на БНА (военното разузнаване при комунизма, б.а.) през 1985 г. под псевдонима „ВИКТОР”, макар медиите днес да пропускат да отбелязват този факт, пише Неговата агентурна принадлежност бе осветена от Комисията по досиетата през 2009 г. при проверката на печатните медии в качеството му на коментатор във в. „Политика”. Впоследствие при проверката на социологическите агенции през 2011 г. принадлежността му към РУ-ГЩ отново бе потвърдена. Според изследването на социологическата агенция на Асланов междинните електорални нагласи в обществото в момента са изравнени и това се отразява на изравнените шансове на БСП и ГЕРБ на предстоящите евроизбори. Самият Асланов, който е член на БСП, заяви днес пред Би Ти Ви, че с изследването си не помагал на лидера на БСП Кортелия Нинова, а просто такива били резултатите наанкетираните от агенцията му 1010 пълнолетни български граждани. Преди две години по това време същата роля игра агенция „Галъп интереншънъл” и Андрей Райчев. Тогава при социологическите прогнози за предсрочните парламентарни избори през март 2017 г. за 44-то Народно събрание „Галъп” на известните социолози Андрей Райчев и Кънчо Стойчев „прогнозираше” отново победа за БСП с 28,7%, следвани от ГЕРБ с 27,6%. Седмица преди изборите тази прогноза се увеличи на 3% в полза на БСП. Парламентарните избори обаче бяха спечелени от ГЕРБ с 33,5% срещу 27,9% за БСП. Други подобни „социологически изследвания” в полза на БСП в предходните години е правил и социологът Кольо Колев от „Медиана”, заради което даже получи прякор „Червен Кольо”.", "date": "2019.01.24", "title": "Как социолог, с агентурното име \"Виктор\", даде победата на БСП на евровота"}
{"url": "https://www.faktor.bg/bg/articles/vmro-i-nfsb-se-sdobriha-siderov-gi-bloykotira", "text": "Пореден опит за помирение в Обединените патриоти. ВМРО и НФСБ бързо намериха път едни към други след вчерашното извинение на войводите. То пък последва декларацията  на НФСБ, в която се обидиха на тона на войводите и обявиха, че късат с преговорите. Днес стана ясно, че Каракачанов и Симеонов са се разбрали за нова коалиционна среща, на която отново са поканили Волен Сидеров и Атака, научи  Канал 3. В същото време лидерът на Атака вчера отрече да е бойкотирал коалиционните срещи, за които партньорите му твърдят, че са три поредни, които е пропуснал. Предварителните очаквания и за днес са, че атакистите вероятно пак ще бойкотират коалиционния съвет и ще си разговарят само Каракачанов и Симеонов. Тайната за медиите коалиционна среща ще се проведе в Партийния дом, научи още Канал 3. В нея ще участват освен двамата лидери на ВМРО и НФСБ, и заместниците им Искрен Веселинов и Борис Ячев.", "date": "2019.01.24", "title": "ВМРО и НФСБ се сдобриха,  Сидеров ги блойкотира"}
{"url": "https://www.faktor.bg/bg/articles/rumanskiyat-premier-falshivite-novini-sa-problem-za-stranata", "text": "Румънският премиер Виорика Дънчила заяви днес на пленарно заседание на Европейския икономически и социален комитет, че е огорчена от дезинформацията по отношение на действията на правителството в Букурещ и настоя, че изпълнителната власт в Румъния не се меси в съдебната система, предаде агенция Медиафакс, цитирана от БТА. \"Искам да ви уверя, че в Румъния правовата държава се спазва, правата на човека трябва да се спазват и съм огорчена да констатирам, че все още има дезинформация (по този въпрос). Правителството на Румъния не се е месило в правосъдието. (...) Фалшивите новини и дезинформацията са един от проблемите, защото могат да създадат погрешни впечатления за една държава. Румънската министър-председателка говори и за двойния стандарт в ЕС. \"Имаме двоен стандарт, Европа е разделена, нуждаем се от обединена Европа и от това всички страни членки да бъдат третирани еднакво\", каза Дънчила и допълни, че ако се продължава в тази посока, е много вероятно \"съставът на следващия Европейски парламент да бъде такъв, че да не позволява вземането на правилни решения за европейските граждани\". Управляващата в Румъния Социалдемократическа партия и членовете на правителството многократно са заявявали, че европейските институции са дезинформирани от опозиционни политици от Букурещ и дори от представителката на Европейската комисия в Румъния, припомня Медиафакс.", "date": "2019.01.24", "title": "Румънският премиер: Фалшивите новини са проблем за страната"}
{"url": "https://www.faktor.bg/bg/articles/zhurnalisti-iskat-radev-da-nalozhi-veto-na-zakona-za-zashtita-na-lichnite-danni", "text": "Новият Закон за защита на личните данни, приет окончателно днес, ограничава основните права, сред които правото на изразяване. Затова и трябва да му бъде наложено вето от държавния глава. Това заявиха днес в открито писмо от Асоциацията на европейските журналисти - България. \"Промените в закона не предвиждат достатъчно гаранции за защитата на основните права, които биха могли да бъдат в колизия със защитата на личните данни и, най-вече, правото на изразяване.\" Приетият днес законопроект цели да хармонизира новият европейски регламент от миналата година - Общия регламент за защита на личните данни 2019/67, известен повече като GDPR. Той дефинира като ключово опазването на всякакъв род лична информация не само на служителите на дадена компания, но и на всички лица, с които тя има отношения, предоставяйки им стоки и услуги. Затова всяка компания трябва да има специално отговорно лице, а глобите при нарушаването на регламента започват от няколко хиляди и достигат до 40 млн. лева. Ключово в българския закон обаче е как действа защитата на личните данни по отношение на журналистите и тяхната работа. Както отбелязват от АЕЖ, в европейския регламент се оставя на националния законодател да реши какви изключения и дерогации от правилата за защита на данните могат да се направят в полза на свободата на словото. Такива в приетия днес законопроект няма. Той съдържа базовите 10 кумулативни изисквания, с които журналистите трябва да се съобразят преди да обработват лични данни. Като например: какво е влиянието, което разкриването на личните данни на дадено лице, обект на журналистически материал например, или на тяхното оповестяване, може да окаже върху личния живот и доброто име на въпросното лице; или какви са обстоятелствата, при които личните данни са станали известни на администратора; както и дали лицето е от управленския ешелон или има друга роля в обществения живот - \"с по-занижена защита на личната неприкосновеност\". \"Вменяване на подобни отговорности и ограничения в ползването на лични данни в журналистически материали и за целите на художественото, научно и творческо изразяване застрашават и ограничават неправомерно свободата на словото\", отбелязват от АЕЖ. Според тях се въвеждат \"толкова широки и неясни ограничения\" за ползването на лични данни, че реално се налага цензура. В добавка държавен орган ще преценява дали е налице \"законосъобразно обработване за журналистически цели\". Това означава, че всеки журналист ще трябва да документира дали е спазил всички изисквания, евентуално при всеки свой материал, който съдържа някакви лични данни на което и да е лице. Това е в нарушение на чл. 40 от Конституцията, смятат от АЕЖ. Той гласи: Чл. 40.  (1) Печатът и другите средства за масова информация са свободни и не подлежат на цензура. (2) Спирането и конфискацията на печатно издание или на друг носител на информация се допускат само въз основа на акт на съдебната власт, когато се накърняват добрите нрави или се съдържат призиви за насилствена промяна на конституционно установения ред, за извършване на престъпление или за насилие над личността. Ако в срок от 24 часа не последва конфискация, спирането преустановява действието си. Новоприетият закон предвижда глоби до 40 млн. лева, директно прехвърлени от 20 млн. евро в оригиналния европейски регламент. За повечето български медии подобна санкция означава на практика спиране на изданието, поради обемите на медийния ни пазар. Приетите днес изисквания всъщност са подобрен вариант на първоначалния текст, предложен от Министерство на вътрешните работи миналата година. В него не се предвиждаха никакви изключения за журналисти или фоторепортери.", "date": "2019.01.24", "title": "Журналисти искат Радев да наложи вето на Закона за защита на личните данни"}
{"url": "https://www.faktor.bg/bg/articles/tsvetan-tsvetanov-1-25", "text": "За Европа е ясно, че без САЩ трудно може да гарантира сигурността си. Доналд Тръмп и САЩ не могат да бъдат врагове на Европа. Напротив – САЩ са били и ще продължат да бъдат стратегически партньори на Европа. Това заяви председателят на ПГ на ГЕРБ и зам.-председател на партията Цветан Цветанов по време на дискусията „Възможна ли е Европа на първо място“, която се проведе днес в Дома на Европа в София. Събитието бе организирано от Европейския съвет за външна политика. „За да запазим демокрацията и правовия ред, на първо място трябва да гарантираме сигурността. Тя също така е гаранция и за стабилност и икономически просперитет“, коментира Цветанов, който е и председател на Комисията по вътрешна сигурност и обществен ред в Народното събрание. По думите му в момента на територията на Европа не се водят тежки конфликти, но отвъд Стария континент има много тежки такива, които неизменно рефлектират върху него. „Всички си спомняме каква миграционна вълна се насочи към Европа и предизвика сътресения в иначе стабилни държави“, отбеляза той. Цветанов обясни, че членките на НАТО, включително и България, са поели ангажимент 2% от БВП да отива за отбрана. В тази връзка той посочи, че решението на Народното събрание да даде мандат на правителството да води преговори за закупуването на самолети F-16 е извело на преден път важността от това България и Европа да имат стратегическо партньорство със САЩ . „Помощта на Съединените щати е ключова в решаването и на Черноморския въпрос. Европа трудно би могла да се справи с влиянието на Русия без САЩ, както и обратното“, каза още той. Председателят на ПГ на ГЕРБ заяви, че изборите за членове на Европейския парламент през месец май ще бъдат ключови, защото те ще покажат накъде отива Европа и дали дългогодишните отношения със САЩ ще продължат да се надграждат. „Очаквам Брекзит да бъде използван от различни движения в страни-членки на ЕС като призив и те да последват техния път. Фалшивите новини, прокарващи антиевропейски и антиамерикански настроения, провокират дебат нужно ли е това партньорство Европа-САЩ, а това е единствено в полза на трети страни“, обясни Цветанов. Според него някои онлайн медии твърде очевидно искат да манипулират общественото мнение и изрази мнение, че България е подложена на хибридна атака.", "date": "2019.01.24", "title": "Цветанов: Европа и САЩ са били и ще продължат да бъдат стратегически партньори"}
{"url": "https://www.faktor.bg/bg/articles/deputatite-glasuvat-bezumieto-administratsiyata-da-proveryavat-mediyni-publikatsii-i-zhurnalisti", "text": "Депутатите ще продължат дебатите и гласуването на Закона за личните данни на второ четене. Приети вече промени дават възможност държавни органи и администрацията да проверяват медийни публикации, журналисти, академични проучвания, документални материали, както и да отказват достъп до информация.  Според приетите текстове ще се преценява дали журналистите законово имат достъп до данните, дали имат право да ги обработват и да ги изнасят, без да нарушават баланса със защитата на личните данни. Проверите зa защита нa личните данни могат дa ca ĸaĸтo планови, тaĸa и пo сигнали, включително oт медиите. Едно безумие, ако питате нас  Асоциацията на европейските журналисти в България изразява сериозните си притеснения и критика към решението на парламента да приеме в тази му форма Законопроект за изменение и допълнение на Закона за защита на личните данни, се казва в разпратено до медиите писмо. Асоциацията призовава президента Румен Радев да използва правото си на вето и да върне закона за допълнително обсъждане в Народното събрание.  Одобрените от депутатите текстове ограничават правото на изразяване, което противоречи на целта на европейския регламент за защитата на личните данни, се подчертава в писмото.", "date": "2019.01.24", "title": "Депутатите гласуват \"безумието\" администрацията да проверяват медийни публикации и журналисти"}
{"url": "https://www.faktor.bg/bg/articles/deputatite-prieha-na-vtoro-chetene-promenite-v-zakona-za-lichnite-danni", "text": "Парламентът прие окончателно промените в Закона за личните данни. Законопроектът с вносител Министерски съвет беше приет на първо четене на 19 септември 2018 г. В срок до 1 година след влизането в сила на закона Комисията за защита на личните данни трябва да приеме наредбите за акредитация по европейската директива за защита на личните данни. Вчера депутатите решиха администратор или обработващ лични данни да може да копира документ за самоличност, свидетелство за управление на МПС или документи са пребиваване, само ако това е предвидено със закон. Лични данни, предоставени без правно основание и противоречащи на европейския регламент за защита на личните данни, ще трябва да се връщат или унищожават. Обработването на данни на ненавършили 14 години ще може да става само след съгласие на родителя. Работодателите няма да могат да държат лични данни на участници в процедура за избор на персонал за срок по-дълъг от 6 месеца, освен ако не им е дадено съгласие за по-дълъг срок. Гражданите ще могат да сезират Комисията за защита на личните данни, ако правата им са били нарушени. В 3-месечен срок комисията трябва да ги информира за напредъка по жалбите. В случай на нарушение, което може да доведе до риск за правата на субектите на данни, администраторът трябва да уведоми комисията в срок до 72 часа. Образуваните до 25 май 2018 г. и неприключили до влизането в сила на закона производства за нарушения ще се довършват по досегашния ред. По закона за МВР се разрешава обработването на лични данни, разкриващи расов или етнически произход, политически възгледи или религиозни убеждения. Митническите служители ще могат да обработват лични данни, получени от други органи. При обработване на данни по отношение на задължения за ДДС от внос и акцизи митническите служители могат да не искат съгласието на физическото лице и да не го информират преди и по време на обработването на личните му данни. По закона за ДАНС субектите на данни могат да поискат да им се предостави информация за обработваните за тях лични данни. Това искане може да се ограничи, да се забави или да не се предостави, ако би засегнало разкриването на терористични или тежки престъпления. Срокът за произнасяне по искането е 60 дни. Обработването на лични данни за превенция на изпирането на пари и финансирането на тероризма ще се смята за въпрос от обществен интерес. „Това е един от малкото закони, който е приет с пълно политическо единодушие и няма никакви възражения. Благодаря на всички колеги, в това число и на опозицията. Искам да благодаря и на всички от Комисията за защита на личните данни, които последните месеци работеха непрестанно, за да стане този закон факт“, заяви след приемането на закона председателят на ПГ на ГЕРБ Цветан Цветанов.", "date": "2019.01.24", "title": "Парламентът прие окончателно промените в Закона за личните данни"}
{"url": "https://www.faktor.bg/bg/articles/zaharova-atakuva-zapada-zaradi-maduro", "text": "Събитията във Венецуела показват как Западът наистина се отнася към международното право. Това написа официалният представител на Министерството на външните работи на Руската федерация Мария Захарова на своята страница в социалната мрежа „Фейсбук“ днес, цитирана от TACC. \"Примерът със събитията във Венецуела ясно показва как прогресивната западна общност в действителност се отнася към международното право, суверенитета и ненамесата във вътрешните работи на държавите, като директно променя властта там\", отбеляза тя. В сряда председателят на опозиционното Народно събрание (еднокамарен парламент) на Венецуела Хуан Гуайдо се обяви за действащ президент на страната. Съединените щати, Канада, Аржентина, Бразилия, Чили, Колумбия, Парагвай, Перу и Организацията на американските държави вече признаха временния държавен глава. Президентът Николас Мадуро нарече това държавен преврат, организиран от Вашингтон и обяви скъсването на дипломатическите отношения със САЩ. В много градове на страната започнаха протести на опозицията, които прерастнаха в сблъсъци с полицията и Националната гвардия, в резултат на което има жертви, припомня ТАСС.", "date": "2019.01.24", "title": "Захарова атакува Запада заради Мадуро"}
{"url": "https://www.faktor.bg/bg/articles/borisov-provezhda-sreshta-s-predstaviteli-na-balgarskata-petrolna-i-gazova-asotsiatsiya", "text": "Министър-председателят Бойко Борисов провежда среща с представители на Българската петролна и газова асоциация в Министерския съвет, съобщиха от правителствената информационна служба. Темата на разговорите са промените в Закона за горивата.  Влизането в сила на поправките в законопроекта бяха отложени с 6 месеца, а наредбата за закона да е готова на 1 август, решиха вчера депутатите с приемането на промените в Закона за горивата на първо четене.", "date": "2019.01.24", "title": "Премиерът Бойко Борисов провежда среща с представители на Българската петролна и газова асоциация"}
{"url": "https://www.faktor.bg/bg/articles/ideologicheski-protivnitsi-pristanaha-na-mareshki", "text": "В шарената политическа компания се прегърнаха \"Воля\", червени земеделци и десни политици от разпадналия се Реформаторски блок. Те пристанаха на Веселин Марешки за обща атака на Европейския парламент. Доскорошни идеологически противници си подадоха ръка - изключеният от ПГ на \"БСП за България\" лидер на БЗНС \"Александър Стамболийски\" Спас Панчев, сега независим депутат, и бившият зам.-министър на отбраната Орхан Исмаилов от Народна партия \"Свобода и достойнство\". Исмаилов обясни защо е влязъл в тази коалиция - защото модерният граждански патриотизъм бил да обединяваш хората, а не да буташ хора на границата, с намек за акцията на лидера на НФСБ на предишния вот. Марешки пък добави, че патриотичната идея досега е била узурпирана от хора във властта, които лъснали. Към компанията се присъедини и Обединена социалдемокрация на Йордан Йорданов. Коалицията е отворена и за други партии, каза самият Марешки на представянето й пред медиите в парламента. Бившият червен земеделец Спас Панчев пък призна, че се събирали заедно, защото прагът от 5,8 на сто бил трудно преодолим за самостоятелни малки формации. Марешки се похвали, че разчита на големия си личен рейтинг.", "date": "2019.01.24", "title": "Блянове за Брюксел: Идеологически противници пристанаха на Марешки"}
{"url": "https://www.faktor.bg/bg/articles/borisov-pred-maykite-ot-sistemata-ni-ubiva-prodalzhavame-s-reformata-v-telk", "text": "Премиерът Бойко Борисов проведе среща с представители на майките на деца с увреждания от Националната гражданска инициатива „Системата ни убива“. Водещ акцент в разговорите бе реформата в ТЕЛК с цел средствата за системата да отиват наистина за нуждаещите се българи, а чрез строг контрол да бъдат прекратени злоупотребите и течовете от пенсионно-осигурителната система, съобщиха от правителствената пресслужба. Тема на дискусията бе и изпълнението на Плана за действие по приемането на законодателство за хората с увреждания. Чрез заложените в него мерки държавата гарантира по-добра подкрепа, съобразена с индивидуалните потребности на българи в неравностойно положение. В срещата участваха още министърът на труда и социалната политика Бисер Петков, министърът на здравеопазването Кирил Ананиев и министърът на вътрешните работи Младен Маринов. „Ние спазихме обещанията си за осигуряването на допълнителен ресурс за по-добър живот на българите с увреждания. Продължаваме диалога по темата, а сега се фокусираме върху реформата в ТЕЛК“, посочи министър-председателят Бойко Борисов пред майките на децата с увреждания. Той подчерта, че компетентните органи ще прилагат цялата строгост на закона при нарушаването му, защото това означава още повече финансови средства за реално нуждаещите се. Майките от Националната гражданска инициатива „Системата ни убива“ връчиха на премиера Борисов писмо, в което му благодарят за спазения ангажимент да инициира проверки за документни престъпления, отнасящи се за инвалидни пенсии. „Оставаме в готовност за съвместна работа по разрешаване на проблемите, касаещи правата на хората с увреждания и в частност неефективната и морално остаряла методика за ТЕЛК“, отбелязват още в писмото си майките.", "date": "2019.01.24", "title": "Борисов пред майките от \"Системата ни убива\": Продължаваме с реформата в ТЕЛК"}
{"url": "https://www.faktor.bg/bg/articles/goryashta-bomba-plava-kam-rusiya", "text": "Част от единия от танкерите, които се запалиха  Черно море на 21 януари, се откъсна от \"Канди\" и навлезе в руски териториални води, написа газета.ру. Според данни на федерална морска спасителна служба в Москва корабът \"Канди\" се разцепи. Част от кърмата навлезе в акваторията на Руската Федерация. \"Пожарът на борда все още не е потушен и има опасност от експлозии\", пише в комюникето на институция. От управата на Краснодарския край заявиха, че са предприети мерки за предотвратяване на катастрофа. Пожар избухна на корабите \"Канди\" и \"Маестро\" в понеделник. При трагедията загинаха над десет души.", "date": "2019.01.24", "title": "Горяща бомба плава към Русия"}
{"url": "https://www.faktor.bg/bg/articles/razkaz-na-balgarka-vleze-v-uchebnik-po-literatura-v-sasht", "text": "Работната група на Европейския парламент по Брекзит подчертава, че парламентът няма да даде съгласието си за споразумението по Брекзит, ако трябва да преговаря по предпазния механизъм. Той е гаранция, че няма да има твърда граница между Ирландия и Северна Ирландия при никакви обстоятелства, както и за запазването на целостта на единния пазар.  ЕС остава с ясна и твърда позиция, а също и единен по въпроса, дори договореният механизъм да не бъде задействан, се подчертава в позицията на групата.  В него се казва, че отхвърлянето на споразумението от британския парламент увеличава шансовете за хаотично оттегляне на Обединеното кралство. Групата подчертава, че макар това да не е в интерес на нито една от страните, единственото отговорно действие би било да се ускори работата по този вариант. Работната група ще заседава веднага след гласуването в Камарата на общините на 29 януари, а Европейският парламент ще проведе дебат на 30 и 31-ви януари.", "date": "2019.01.24", "title": "ЕС остава твърд и единен дори договореният механизъм за Брекзит да не бъде задействан"}
{"url": "https://www.faktor.bg/bg/articles/vlak-e-blasnal-dete-na-13-godini", "text": "Тежък инцидент край гара Кумарица. Влак е блъснал дете на 13-години, което е пресичало. Информацията беше потвърдена за NOVA от МВР.  Все още не се знае каква точно е причината за случилото се. Момичето е настанено в \"Пирогов\" без опасност за живота. Възможно е и детето да е било до релсите, но въздушната струя да го е повлякла. ", "date": "2019.01.24", "title": "Влак е блъснал дете на 13-години"}
{"url": "https://www.faktor.bg/bg/articles/nansi-pelosi-otryaza-tramp-za-izyavlenie", "text": "В сряда вечерта президентът Тръмп се принуди да се откаже от изявлението си във вторник, с което възнамеряваше да призове за съюз, пише в днешния си брой вестник The Times, цитиран от \"Фокус\". Причина за тази отмяна е решението на демократите, които в момента контролират Камарата на представителите в американския Конгрес да приемат поканата му.  Нанси Пелоси от Демократическата партия, която в момента е председател на Долната камара,информира Доналд Тръмп, че няма да му се разреши да се обърне към законодателите, докато федералните институции не заработят отново.  “Когато на 3 януари удължих срока, в който можехте да направите своето обръщение, ние взаимно уговорихме датата 29 януари, когато да се прекрати това спиране. До този момент няма никакъв знак, че правителството ще започне да функционира.“ Това г-жа Пелоси е заявила в писмо до президента: „Пиша ви, за да ви информирам, че Камарата на представителите няма да се съобрази, да разглежда отново подобно предложение.“", "date": "2019.01.24", "title": "Нанси Пелоси  отряза Тръмп за изявление"}
{"url": "https://www.faktor.bg/bg/articles/gratskiyat-evrokomisar-dogovorat-ot-prespa-e-pod-vapros", "text": ". Димитрис Аврамопулос, еврокомисар по въпросите на миграцията, заяви, че споразумението, постигнато между Гърция и Бивша Югославска република Македония (БЮРМ, само в този текст – бел. ред.) е „под въпрос, информира на електронната си страница гръцкият Kathimerini, цитиран от \"Фокус\".  Според Аврамопулос сделката е по-скоро в полза на БЮРМ.  \"Преспанското споразумение не е балансирано и точно затова то е „проблематично“. Географският критерий, който всички [гръцки – бел. Kathimerini] правителства приемат е едно нещо, но историческият критерий в споразумението е нещо друго“. Той е цитиран от държавната новинарска агенция ANA-MPA. Евродепутатът е казал, че етничността и езикът създават националната идентичност, а при Договора от Преспа те са „оставени отворени за иредентистки, националистически политики“. Според него правителството трябва да се опита да постигне национален консенсус по спора за името преди да сключи сделката.", "date": "2019.01.24", "title": "Гръцкият еврокомисар: Договорът от Преспа е под въпрос"}
{"url": "https://www.faktor.bg/bg/articles/politicheski-analizator-turtsiya-bavno-no-uvereno-se-otkasva-ot-atlanticheskiya-korab", "text": "Среща, съпътствана с ласкателства от двете страни, дежурни за хора с авторитарни настроения. И двамата лидери изпитват носталгия по империите. Така коментира в студиото на бТВ срещата между Путин и Ердоган в Москва журналистът Асен Агов. По същество обаче не беше постигнато нищо. Турското искане за създаване на буферна зона на сигурност не получи одобрението на Москва. То беше предварително ясно, затова не е ясна и целта за посещението на Ердоган в Русия. В създалия се триъгълник, в който участват Русия, Турция и Иран, всеки има разнопосочни интереси и всеки играе с интересите на другия. Това е класическият триъгълник, в който искаш да измъкваш част по част нещо. Голям скептик съм, противоречията между Русия и Турция са огромни, категоричен е Агов.  Той коментира и посещението на Путин в Сърбия. \"От посещението на Путин в Сърбия имаше едно-единствено изречение за България - дали ЕК ще даде гаранция за втората тръба на  \"Турски поток\" да мине през България. Но играта на Русия е игра без перспектива. Русия не може да предложи кой знае какво нито на Сърбия, нито на Турция. Може да предложи руски туристи. Или срешу десетки милиарди да изгради на турците атомна централа.\" Геополитическият проект Турски поток, както и Северен поток, ще се решават с геополитически средства, а не със средствата на обикновената търговия. Америка има твърда позиция относно зависимостта на Европа от руския газ, добави Агов. Според Мехмед Юмер, политически анализатор, Турция бавно, но уверено се откъсва от атлантическия кораб.  \"В обществото има антиамериканизъм, анти-НАТО настроение. От друга страна виждаме как Русия се опитва да затвърди своето влияние като голям световен играч. Турция обаче се откроява като голям регионален играч. Пропускаме интереса на Русия в Турция. Русия иска да постави Турция под своята сянка. Темата беше Идлиб, дали ще има операция в Източен Ефрат, дали това е само игра с публиката заради местните избори през март. В крайна сметка, едно е ясно - Турция неслучайно има сближаване в евроазийското поле, посочи Юмер.", "date": "2019.01.24", "title": "Политически анализатор: Русия опитва да постави Турция под своята сянка"}
{"url": "https://www.faktor.bg/bg/articles/gratski-fermeri-blokirat-s-granitsata-s-balgariya", "text": "Гръцки фермери планират блокада на границата с България. Земеделци от северната област Серес се организират за шествие. Протестът е заради Преспанското споразумение за името на Македония. Фермерите приканват всички свои колеги от цяла Гърция да организират протести по места, за да се изпрати ясно послание към правителството. Българските власти предупреждават пътуващите за Гърция за възможни проблеми на граничен пункт \"Кулата\". И напомнят, че алтернативата е ГКПП \"Илинден\" - \"Екзохи\". През годините гръцките фермери неведнъж са блокирали границата ни и са създавали транспортни проблеми. При всичките тези пъти обаче исканията им са били икономически. Сега те са политически. Междувремено стана ясно, че най-голямата гръцка опозиционна партия Нова демокрация няма да внесе предложение за гласуване на вот на недоверие към правителството на Алексис Ципрас, съобщава в електронното си издание атинският вестник \"Катимерини\", като се позовава на свои източници. Според информацията лидерът на партията Кириакос Мицотакис е отхвърлил предложението на свои сътрудници за подобен ход, който би забавил с три до пет дни ратификацията на Преспанското споразумение между Атина и Скопие, която се очаква утре. Спекулации за възможността Нова демокрация да поиска вот на недоверие към кабинета се появиха в редица гръцки електронни издания днес. Мицотакис е преценил, че резултатът от подобно гласуване така или иначе би бил предопределен след вота на доверие от парламента, който Ципрас получи миналата седмица, като същевременно ще облагодетелства обществения образ както на правителството, така и на Независими гърци и на Потами.   Нова демокрация е решила да съсредоточи всичките си сили в дебата за Преспанското споразумение и \"да призове всички депутати да осъзнаят историческите си отговорности\" и по-специално тези депутати, които \"внезапно се оказаха готови да го ратифицират\", макар че нямат такъв мандат от избирателите си и в миналото са се изказвали срещу него", "date": "2019.01.24", "title": "Гръцки фермери блокират границата с България"}
{"url": "https://www.faktor.bg/bg/articles/vatreshniyat-ministar-svikva-saveshtanie-zaradi-trevonite-prognozi-za-losho-vreme", "text": "Министърът на вътрешните работи Младен Маринов свиква работно съвещание във връзка с прогнозите за обилни валежи от сняг и дъжд. На заседанието ще присъстват представители на всички ангажирани институции. Участниците ще направят преглед на готовността за реакция при усложняване на метеорологичната обстановка в страната, съобщиха от пресцентъра на МВР. Припомняме, че още вчера от ГД „Пожарна безопасност и защита на населението“ изпратиха предупреждение и указания за мерки до областните управители и кметовете на общини, както и до ОДМВР и структурите на ГДПБЗН в страната.", "date": "2019.01.24", "title": "Заради очакваното влошаване на времето вътрешният министър свиква съвещание"}
{"url": "https://www.faktor.bg/bg/articles/zaspal-shofyor-nahlu-s-tir-v-kashta-v-samovodene", "text": "Тир се вряза в къща в търновското село Самоводене. Инцидентът е станал снощи, минути преди полунощ. Камионът е с турска регистрация. Според информацията до момента, шофьорът на тежкотоварния автомобил е изгубил управление над камиона и се е забил в постройката. Съборил е цялата й стена. За щастие сградата е била необитаема. След удара в къщата камионът се е ударил и в постройка от другата страна на пътя. Няма жертви и пострадали, но пътят остана затворен за дълго време през нощта. Сега движението по главния път Русе - Велико Търново вече е нормализирано. Според очевидци най- вероятно шофьорът е заспал на волана.", "date": "2019.01.24", "title": "Заспал шофьор нахлу с ТИР в къща в Самоводене"}
{"url": "https://www.faktor.bg/bg/articles/asen-kutev-elena-yoncheva-e-sinyata-lampichka-na-borisov", "text": "БСП не е в реанимацията и няма нищо драматично във вътрешнопартиен план. Корнелия Нинова няма алтернатива и това го знаят много добре, дори и от вътрешната опозиция в партията. Някои социологически агенции даже показват данни, че БСП вече води на ГЕРБ. Едва ли опозицията ще атакува на Конгреса, защото знае, че няма да успее. На Конгреса няма да се разглежда темата за водач на листата за евроизборите. Това каза в сутрешния блок на БТВ Антон Кутев, който коментира предстоящия в събота Конгрес на партията и темата за повдигнатото обвинение за пране на пари на Елена Йончева. \"Атаката срещу Елена Йончева е политическа. Аз съм убеден в това. Факт е, че тази атака ще й попречи да води листата за евроизборите. Факт е, че тя осъди Бойко Борисов и това според мен също допринася за тази атака. Според мен в доводите на прокуратурата няма никакви престъпни основания. Аз не знам как спят тия прокурори. Думата прокурор стана мръсна. Това е политическа игра. Най-сериозният въпрос е защо прокуратурата провежда тази игра. Това според мен е синята лампичка, която Бойко Борисов каза, че ще им праща и светва. Когато Борисов се изказва, той лъже по два пъти. Не се притеснявам от думите си. Нека заведе дело срещу мен. Думите му за синята лампа означават - внимавайте, че ще има арестувани. Сигурно ги е предупредил и да не крадат, но това предупреждение трябваше да бъде направено преди 10 години. За тези десет години имаше в неговия кръг Паши, Султани, Суджуци, какви ли не и никой не им каза да не крадат\", разтърси ефира депутатът от БСП. \"Бойко Борисов е нарцис и не може да преживее, че президентът Румен Радев има по-висок рейтинг и доверие от него. Ние не сме срещу F-16, а срещу потъпкването на законността и правилата\", каза още Кутев.", "date": "2019.01.24", "title": "Антон Кутев се оля с политически брътвеж: Елена Йончева е \"синята лампичка\" на Борисов"}
{"url": "https://www.faktor.bg/bg/articles/vazhna-sreshta-pri-premiera-za-tsenata-na-gorivata", "text": "Премиерът Бойко Борисов приема в 9 ч. в кабинета си представители на Българската петролна и газова асоциация, съобщи \"24 часа\", позовавайки се на информация от депутати от комисията по енергетика. Поводът на срещата са споровете по Закона за горивата, които касаят образуването на цената.", "date": "2019.01.24", "title": "Важна среща при премиера за цената на горивата"}
{"url": "https://www.faktor.bg/bg/articles/mazh-ubi-petima-dushi-v-banka-v-sasht", "text": "Петима души бяха застреляни в банков клон в американския град Себринг (щата Флорида), написа Ню Йорк таймс. Двадесет и една годишният мъж е бил облечен с фланелка, върху която имаше щампа с четиримата конници на Апокалипсиса. Стрелецът се обади в полицията тази нощ българско време. \"Убих петима души\", заяви той. Към мястото на престъплението бяха изпратени тежковъоръжени патрули и бронирани коли. Мъжът се  предаде след преговори, които продължиха няколко часа. Вестникът допълва,  че по време на инцидента в офиса на финансовата институция е имало общо шестима души. Властите в югоизточния щат обявиха, че стрелецът се казва Зефен Ксавер. \"Мотивите за престъплението са в процес на изясняване\", заявиха от местната полиция.", "date": "2019.01.24", "title": "Най-малко петима убити в банка в САЩ"}
{"url": "https://www.faktor.bg/bg/articles/dinamichno-vreme-s-mnogo-valezhi", "text": "На много места в страната ще продължи да вали дъжд, в северозападните райони мокър сняг, съобщават от НИМХ. Значителни ще са валежите в югозападната половина от страната. Ще духа умерен вятър от изток-югоизток, който след обяд ще се ориентира от североизток и в североизточните райони ще проникне студен въздух. Там дъждът ще премине в сняг. Максимални температури – от 0°-3° в северозападните райони до 12° на места в Източна България. Привечер в Югозападна България валежите временно ще спрат и облачността за кратко ще се разкъса. Над Черноморието ще е облачно с валежи от дъжд. Ще духа умерен и временно силен вятър от изток-югоизток, който привечер ще се ориентира от североизток. Максимални температури на въздуха: 9°-10°. Температурата на морската вода е 6°. Вълнението на морето ще бъде 3 бала. Над планините ще е облачно с валежи, предимно от сняг. Ще духа силен вятър от южната четвърт и по планинските проходи ще има виелици и ще се образуват навявания. Максимална температура на височина 1200 метра около 2°, на 2000 метра – около минус 1°. Атмосферното налягане е значително по-ниско от средното за януари. През деня слабо ще се повиши.", "date": "2019.01.24", "title": "Динамично време, със силни валежи в цялата страна"}
