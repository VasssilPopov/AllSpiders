{"url": "http://www.faktor.bg/bg/articles/novini/svyat/putin-uvolni-11-generali-ot-politsiyata-i-silovite-strukturi", "text": "Руският президент России Владимир Путин уволни 11 генерали от Министерството на вътрешните работи, Следствения комитет, Министерството на извънредните ситуации и Федералната служба за изпълнение на наказанията, съобщава Newsru.com като се позовава на официална инфорвация. Причините за уволненията не са посочени в президентския указ.", "date": "2018.04.06", "title": "Путин уволни 11 генерали от полицията и силовите структури"}
{"url": "http://www.faktor.bg/bg/articles/novini/balgariya/88-ot-balgarite-odobryavat-che-pravitelstvoto-ne-izgoni-rusnatsi-zaradi-sluchaya-skripal", "text": "88% одобряват позицията на правителството по случая „Скрипал“. 61% смятат, че по такива теми следва да има консенсус между основните партии, докато 35% предпочитат управляващата партия сама да носи полагащата ѝ се отговорност. Това показват данни от експресен сондаж на \"Галъп интернешънъл\" за това как обществото възприема българската позиция по случая „Скрипал“.  81% не виждат реални доказателства за вината в ситуацията със Скрипал. За 6% от българите доказателствата до този момент са достатъчни.  52% смятат, че Западът е виновен за създалото се напрежение, докато 18% сочат Русия.  Според 54% случаят „Скрипал“ е провокация срещу Русия, а 30% смятат, че действията след случая „Скрипал“ са необходима мобилизация на Запада срещу нарастващата руска агресия. Останалите се колебаят.", "date": "2018.04.06", "title": "88% от българите одобряват, че правителството не изгони руснаци заради случая \"Скрипал\""}
{"url": "http://www.faktor.bg/bg/articles/novini/svyat/bivshata-prezidentka-na-koreya-v-zatvora-za-zloupotreba-s-vlast-i-prinuda", "text": "Бившата южнокорейска президентка Пак Гън-хе беше призната за виновна по обвинения в злоупотреба с власт и принуда, стана ясно от съдебно решение на южнокорейски съд, предавано на живо по интернет.  Предстои да бъде произнесена и присъдата на бившия държавен глава, по-рано прокурори поискаха 30 години затвор. Пак Гън-хе беше арестувана през март миналата година. Оттогава се намира в център за задържане близо до Сеул. Тя отказа да присъства на днешното съдебно заседание с мотива, че е болна. Пак Гън-хе беше отстранена от власт в началото на миналата година след месеци на масови протести срещу нея, в които се включиха милиони хора.", "date": "2018.04.06", "title": "Бившата президентка на Корея в затвора за злоупотреба с власт и принуда"}
{"url": "http://www.faktor.bg/bg/articles/novini/svyat/viktor-orban-ungartsite-i-polyatsite-shte-branyat-hristiyanskata-si-rodina", "text": "\"Унгарците и поляците споделят обща борба за защита на своята християнска родина\", заяви унгарският премиер Виктор Орбан при откриването на паметник за жертвите от самолетната катастрофа край Смоленск през 2010 г., отнела живота на полския президент Лех Качински и още 95 души от полския политически и военен елит, предаде Ройтерс.  \"Вярваме, че поляците и унгарците споделят общ път, обща борба и обща цел: да изградим и опазим родината си във вида, в който ни харесва - християнска и с национални ценности\", каза Орбан.  Унгарският премиер, който в неделя ще се яви на избори, отново заяви, че Варшава може да разчита на Будапеща в сблъсъците си с Брюксел.  \"Европа трябва да се основава на силни национални държави\", каза при откриването на паметника лидерът на управляващата в Полша партия \"Право и справедливост\" Ярослав Качински.  Той допълни, че общият път на страната му с Унгария ще изведе народите им до свобода.", "date": "2018.04.06", "title": "Виктор Орбан: Унгарците и поляците ще бранят християнската си родина"}
{"url": "http://www.faktor.bg/bg/articles/novini/svyat/i-sergey-skripal-veche-ne-e-v-kritichno-sastoyanie", "text": "Бившият руски двоен агент Сергей Скрипал вече не е в критично състояние, съобщиха от болницата в Солсбъри, където той беше настанен веднага след отравянето му преди месец. Той се е повлиял добре от лечението и се възстановява бързо, след беше атакуван с нервнопаралитичен агент, за който се смята, че е руското вещество „Новичок”. Новината за неговото сериозно подобрение идва само ден след като беше оповестено и че дъщеря му Юлия вече е добре. „Събудих се преди повече от една седмица и съм щастлива, че мога да кажа, че се чувствам все по-добре с всеки изминал ден”, заяви вчера 33-годишната Юлия. Отравянето предизвика международен дипломатически скандал, след като Великобритания обвини Русия за извършител на престъплението. То доведе до вълна от експулсирани руски дипломати от различни страни от ЕС и НАТО. Русия отрича обвиненията, че е замесена в този случай.", "date": "2018.04.06", "title": "И Сергей Скрипал вече не е в критично състояние"}
{"url": "http://www.faktor.bg/bg/articles/novini/svyat/nov-cheren-spisak-na-sasht-deripaska-zetyat-na-putin-i-shefovete-na-gazprom-i-risi-sa-v-nego", "text": "Министерството на финансите на САЩ публикува на сайта си новия санкционен списък, в който фигурират 24 руснаци и 1 италиански и  1 мексинански гражданин. Освен това в списъка са и 15 юридически лица - 14 руски компании и 1 ... Посочва се, че въвеждането на санкциите е свързано със събитията в Украйна и Сирия, както и със \"злонамерени действия на Москва, насочени към подкопаване на демокрацията\", съобщава Reuters. В списъка са включени Олег Дерипаска, генералният директор на \"Газпром\" Алексей Милер, бизнесменът и предполагаем зет на Путин Кирил Шамалов, депутатът Сулейман Керимов. Под санкциите попада и министърът на вътрешните работи Владимир Колоколцев, председателят на \"Росгвардия\" Виктор Золотов, шефът на \"Роскомнадзор\" Александър Жаров, директорът на \"Внешторгбанк\" Андрей Костин, губернаторът на Тулска област Алексей Дюмин. В списъка е и Михаил Фрадков, директор на Руския институт за стратегически изследвания, който, по информация на медиите е разработил плана за руската намеса в американските президентски избори в полза на Доналд Тръмп.  Ето и пълния списък: 1. Андрей Акимов, председател на управителния съвет на \"Газпромбанк\"  2. Владимир Богданов Владимир, генерален директор и съсобственик на \"Сургутнефтегаз\"  3. Олег Дерипаска, милиардер, смятан за причастен в руската намеса в американските президентски избори  4. Алексей Дюмин, губернатор на Турска област, смятан за един от тримата потенциални наследници на Путин 5. Михаил Фрадков, директор на РИСИ  6. Сергей Фурсенко  7. Олег Говорун  8. Сюлейман Керимов  9. Владимир Колоколцев  10. Константин Косачев  11.Андрей Костин  12. Мигел Хосе Леоне Мартнез, гражданин на Италия  13. Алексей Милер  14. Николай Патрушев  15. Perez Alvear, Jesus, гражданин на Мексико  16. Владислав Резник 17. Аргадий Ротенберг  18. Кирил Шамалов  19. Евгений Школов  20. Андрей Скоч 21. Александър Торшин  22. Владимир Устинов  23. Тимур Валиулин 24. Виктор Векселберг  25. Александър Жаров 26. Виктор Золотов  В списъка са и 14 руски компании.", "date": "2018.04.06", "title": "Нов черен списък на САЩ: Дерипаска, зетят на Путин и шефовете на \"Газпром\" и РИСИ са в него"}
{"url": "http://www.faktor.bg/bg/articles/novini/balgariya/dogan-preporachva-na-dps-shte-vi-obvinyat-v-predatelstvo-na-evroatlantizma-ako-vazpriemete-pozitsiyata-mi-kam-rusiya", "text": "„Поради изключителния интерес” Движението за права и свободи за пореден път разпространи стенограма от рождения ден на почетния председател Ахмед Доган от 29 март.  Доган започва изказването си с мащабно експозе на тема „алевитски сунизъм”, като, между другото, свързва мартениците, ходенето върху жар и други подобни ритуали именно с практиките на ислямския мистицизъм. От религиозната философия той постепенно се насочва към практическия свят, като отбелязва, че „твоето наглед неуловимо действие може да наруши равновесието на политическият ти микрокосмос, което да има непредвидими последици за социалният макрокосмос на другите”. „Един от най-големите дефицити на нашето време в планетарен мащаб е кризата на практиките за възпроизвеждане на широкоскроени лидери”, разсъждава Доган, според когото светът е станал „все по-сложен, бих казал, дори превзет”. Той е категоричен, че имперските амбиции, „независимо от кой край на света се появяват”, създават опасност от дестабилизация. „Актуалната евроатлантическа нагласа за отношението към Русия на мен не ми допада. Не споделям и това, което направи Русия по отношение на Крим, но не споделям и начина за упражняване на натиск спрямо Русия. Препоръчвам Ви тази моя оценка да не се превърне в политическа позиция на ДПС. Защото ще ви обвинят в нелоялност спрямо евроатлантизма”, казва Доган на Карадайъ.", "date": "2018.04.06", "title": "Доган препоръчва на ДПС: Ще ви обвинят в предателство на евроатлантизма, ако възприемете позицията ми към Русия"}
{"url": "http://www.faktor.bg/bg/articles/novini/svyat/puchdemon-madrid-nezabavno-da-zapochne-pegovori-s-kataluniya", "text": "Бившият каталунски лидер Карлес Пучдемон излезе от ареста в Германия, след като беше платена гаранция от 75 000 евро за освобождаването му. Край стените на затвора Пучдемон беше посрещнат от многобройни журналисти и привърженици.  Той призова властите в Мадрид незабавно да започнат преговори с Барселона в опит да бъде разрешена кризата в Каталуния, довела до провеждането на обявения от испанския Конституционен съд референдум за независимост. „Вече няколко години искаме диалог и всичко, което получаваме е насилие и репресии,“ заяви Пучдемон пред журналисти. „Няма извинение за испанските власти да не се опитат да водят политически диалог с каталунските лидери“, добави още той. Пучдемон беше задържан на 25 март с европейска заповед за арест, издадена от Испания, припомня БТА. Пучдемон е обвинен в бунт и злоупотреби с обществени средства във връзка с организирането на неразрешения референдум за независимост на Каталуния. В четвъртък германски съд постанови, че бившият лидер може да бъде освободен срещу гаранция и под съдебен надзор при определени условия.  Магистратите счетоха, че евентуална екстрадиция на Пучдемон в Испания може да се осъществи само с мотив злоупотреба с държавни средства, а не бунт, както настоява Мадрид. Пучдемон се обяви и за освобождаването на останалите каталунски политици от затвора.", "date": "2018.04.06", "title": "Пучдемон: Мадрид незабавно да започне пеговори с Каталуния"}
{"url": "http://www.faktor.bg/bg/articles/novini/svyat/makron-prizova-putin-da-izpolzva-vliyanieto-si-za-da-prekrati-konflikta-v-siriya", "text": "Френският президент Еманюел Макрон призова в телефонен разговор с руския си колега Владимир Путин Русия да използва влиянието си, за да се сложи край на конфликта в Сирия и да се подновят преговорите за политически преход в тази страна, предадоха световните агенции, като се позоваха на съобщение на Елисейския дворец. \"Президентът подчерта необходимостта от слагане на край на военната ескалация от последните месеци, така че да бъде защитено цивилното население\", се казва в изявлението, в което се допълва, че двамата лидери са обсъждали още и нуждата да се гарантира, че няма да има съживяване на организацията Ислямска държава в региона. В изявление на Кремъл относно разговора се казва, че Путин е информирал Макрон за изхода от тристранната среща за Сирия в Анкара, в която участваха Турция, Иран и Русия, предаде ТАСС.  Двамата лидери са обсъдили и предстояща визита на президента на Франция в Русия през май. Засегнати са били и въпроси, свързани с двустранните отношения. Разговорът е бил по инициатива на Франция, уточнява Кремъл. Макрон ще бъде в Русия на 24 и 25 май. Той планира участие в Петербургския международен икономически форум в качеството му на почетен гост, припомня ТАСС. Форумът ще се проведе от 24 до 26 май.", "date": "2018.04.06", "title": "Макрон призова Путин да използва влиянието си, за да прекрати конфликта в Сирия"}
{"url": "http://www.faktor.bg/bg/articles/novini/svyat/edin-palestinets-e-zaginal-pri-sblasatsi-v-ivitsata-gaza", "text": "Един палестинец е загинал при сблъсъци в Ивицата Газа. Това съобщиха от местното здравно министерство.Той е бил застрелян от израелските военни сили. Около 40 други са ранени.  Сблъсъците избухнаха между палестински протестиращи и израелски военни близо до оградата, разделяща палестинския анклав Газа от Израел, предаде Франс прес. Там миналата седмица при прояви на насилие загинаха 19 души, а днес от раните си почина 20-и палестинец. В района на разделителната линия палестинци подпалиха автомобилни гуми, за да намалят видимостта за разположените там израелски снайперисти. Палестински протестиращи започнаха да хвърлят камъни по израелските военни. Те пък отвърнаха със сълзотворен газ и със стрелба, при която са използвани истински патрони, според кореспондент на Франс прес. Според говорител на израелската армия военните са стреляли предупредително, допълва ДПА. Трима палестинци са били ранени при обстрел от страна на израелската армия, съобщава пък министерството на здравеопазването на ивицата Газа, допълва агенцията. Стотици палестинци се събират днес на различни места покрай оградата в рамките на голям палестински протест. Палестинските протестиращи искат завръщането на палестинските бежанци на земите, от които те са били изгонени или които е трябвало да напуснат след създаването на Държавата Израел през 1948 г., припомня Франс прес. Вчера Израел предупреди, че е дал същите разпоредби за стрелба на израелските военни, като тези, дадени на 30 март, когато армията стреля с истински патрони по палестинците. ЕС и ООН поискаха независимо разследване на това използване на истински куршуми. Пратеникът на Белия дом за Близкия изток Джейсън Грийнблат днес в изявление призова палестинските протестиращи да стоят настрана от оградата по границата с Израел и да протестират мирно, предаде Асошиейтед прес. Той каза, че САЩ осъждат лидерите и протестиращите, които призовават към насилие или изпращат протестиращи - в това число и деца - на оградата, знаейки, че те може да бъдат ранени или убити. Днес Службата на ООН за човешките права призова Израел да гарантира, че неговите сили за сигурност няма да използват прекомерна сила срещу палестинските протестиращи на границата на Газа и Израел, предаде Ройтерс. Огнестрелните оръжия трябва да бъдат използвани само в краен случай и неоправданото прибягване до тяхното използване може да е равнозначно на преднамерено убийство на цивилни, което е нарушение на Четвъртата женевска конвенция, каза говорителката на службата Елизабет Тросел.", "date": "2018.04.06", "title": "Един палестинец е загинал при сблъсъци в Ивицата Газа"}
{"url": "http://www.faktor.bg/bg/articles/petak-13/yuliya-krasteva-prashtala-ot-bryuksel-kartichki-do-ofitsera-si-ot-ds-no-dnes-malchi-koy-se-krie-zad-lyubomirov", "text": "Втора седмица  известният лингвист и философ Юлия Кръстева се оптива с мощна медийна пропаганда да опровергае, че е агента на ДС „Сабина”. Днес в интервю за „Ди Цайт” тя казва: \"Лицето в това досие не прилича на мен. То не ме докосва и все пак ме скандализира\". Същевременно тя съзнава, че тоталното отричане не помага. Досието изглежда \"автентично“ и в нейните очи, но тя категорично се съмнява в истинността на съдържанието му. \"Аз имам един голям въпрос към Комисията: проверили ли са те дали тъй наречените факти, за които става дума тук, не са били манипулирани от авторите?\", казва Крстева, опитвайки се да прехвърли вината на Комисията по досиетата. Комисията обаче следва стриктно закона и не се занимава с проверки на факти, описани в доносите, а единствено с обявяване на съпричастност към ДС. Твърде подозрително е, че до този момент Кръстева мълчи и не казва, кои са били офицерите от ДС, които са установявали връзка с нея, а тя им е предавала информация. Споменава само името на бившия журналист Владо Кос но той не бил основният играч. Френската интелектуалка мълчи за основното лице, което в продължение на три години свежда поставените от Центъра (Първо главно управление в София) задачи и предава обратно предоставената от Кръстева информация. Faktor.bg разполага с името на мистериозния „Любомиров”, кадрови офицер на ДС, легендиран във френската столица като дипломат в българското посолство. Реално той е бил нашият резидент там. С него Кръстеа се е срещала по парижките кафенета и ресторанти. Мъжът е починал преди 10 години и заради това името му не може да бъде разкрито. Но така се е казвал и един от Апостолите, описал житието на Исус Христос. След завръщането си от Париж той продължава работа под прикритие във Външно министерство, където и се пенсионира. Въпреки забраните на закона за досиетата, проф. Юлия Кръстева като засегната страна може да разкрие самоличността му, но упорито не го прави. Вероятно си дава пресметливо сметка, че още много ценна информация може да изплува за Сабина в кадровото дело на въпросния офицер. На много любопитни факти от оповестеното от Комисията по досиета вече досие на Кръстева е попаднала журналистката и издателка Даниела Горчева, която от години живее и работи  Холандия. Знаково тя припомня един пасаж от „Тартюф”: \"За вас е той светец, но вярвайте ми вие: безбожен лицемер под маската се крие\", пише с ирония Горчева. „Не била знаела милата френска интелектуалка, от български произход с кого си имала работа, но изпраща картички от Брюксел на полковник Драганов, алиас Любомиров. Че кой нормален човек си кореспондира с чиновници от посолството и пише: \"Ще Ви се обадя ЕДВА след празниците\"? За какво да се вижда с него?  \"Едва...\" Защо ли такова нетърпение, сякаш става дума за любовна среща И ако не е любовна среща, тогава тази картичка говори за ясно съзнание за поет ангажимент. Пък сега някой я бил клеветял, тя нищо, ама нищичко не била знаела. И тя като Гоце Първанов: \"нито ред няма написан от мен\". Е, оказа се, че лъже, както излъга и Гоце. Вариант 2: Била изнасилена, но се чудела как да се отърве. Може. Но изнасиленият човек е отвратен и не пише жизнерадостно да живее властта на изнасилвачите, нали? Защото френската интелектуалка е написала: \"Да живее народната власт!\"”, коментира Горчева дребните щрихи от досието на Кръстева, които недвусмислено издават осъзната съпричастност към ДС. ", "date": "2018.04.06", "title": "Юлия Кръстева пращала от Брюксел картички до офицера си от ДС, но днес мълчи кой се крие зад „Любомиров”"}
{"url": "http://www.faktor.bg/bg/articles/obshtestvo/zakon-i-red/novo-intsident-nadziratel-e-bil-napadnat-v-tsentralniya-sofiyski-zatvor", "text": "Надзирател е бил нападнат в Централния софийски затвор вчера в късните часове на деня. Това съобщи за бТВ Цветан Михайлов – член на управителния съвет на Синдиката на служителите в затворите в България (ССЗБ). Вчера след 22 ч. като синдикална организация бяхме уведомени за инцидента, посочи той. Нападението е извършено по време на конвоиране на лишен от свобода от болницата на затвора към корпуса на затвора. Нямаме информация за състоянието на колегата и последствията от инцидента, каза Михайлов.", "date": "2018.04.06", "title": "Нов инцидент: Надзирател е бил нападнат в Централния софийски затвор"}
{"url": "http://www.faktor.bg/bg/articles/obshtestvo/zakon-i-red/hvanaha-mazh-bez-knizhka-s-33-akta-za-10-000-lv", "text": "48-годишен мъж от шуменското село Царев брод се оказа истински рецидивист в погазването на Закона за движение по пътищата. Шофьорът е хванат от полицаите в Нови пазар, докато управлявал \"Ауди\" с отнета книжка, съобщи Дарик. При проверката се оказало, че документът му е отнет, тъй като му били свършили точките. Мъжът е в полицейските пътни хроники от 2003 година и зад гърба си има шофиране след употреба на алкохол, превишена скорост, неправилно паркиране и каране без книжка. За тези провинения има 33 влезли в сила наказателни постановления на обща стойност 10 160 лева, които не са платени. \"Това е един груб системен нарушител, който е предаден на компетентните органи\", каза инспектор Веселин Георгиев. Той допълни, че честа практика по малките населени места е шофьорите да нарушават закона, като карат без книжки и след употреба на алкохол. Затова и усилията на пътна полиция ще са насочени към контрол в селата.", "date": "2018.04.06", "title": "Хванаха мъж без книжка с 33 акта за 10 000 лв."}
{"url": "http://www.faktor.bg/bg/articles/obshtestvo/zakon-i-red/mvr-preduprezhdava-che-po-praznitsite-kradtsite-se-aktivizirat", "text": "МВР предупреждава, че по празниците крадците се активизират, а всяка година полицията отчита увеличение на кражбите около Великден. В столицата за най-рискови се смятат кварталите от южната част на града. Затова съветът към всички е:  Бъдете внимателни!  Не обявявайте в социалните мрежи, че напускате дома си по празниците!   Още съвети за това как домовете ни да не станат лесна плячка за крадците даде за слушателите на \"Хоризонт\" инспектор Иван Иванов от Столичната дирекция на вътрешните работи, като обясни, че увеличението на кражбите в топлите дни в годината и конкретно по време на Великденските празници често има връзка  с това, че хората оставят отворени врати и прозорци. \"Често пъти това става съвсем неволно, тъй като те заминавайки ги забравят\":   \"Нека не афишират публично, че заминават на дълъг път. Хубаво е, ако някой съсед или роднина може \"да хвърля по едно око\" на имота. От друга страна -  нека проверяват дали са заключили добре всичко, дали всички прозорци са плътно затворени. Да пускат сигнално-охранителната техника, ако разполагат с такава. Да не се доверяват на случайни хора, които звънят и разпитват\".  \"Апелираме към гражданите, които няма да пътуват, да бъдат по-бдителни - ако чуят странни шумове (обикновено, когато се извършва взломна кражба, това често става с разбиване на патрона на входната врата), ако човек чуе подобни шумове и без да е уведомен, че се извършват ремонтни дейности, нека да провери, ако е възможно и да уведоми органите на реда\", допълни Иван Иванов и уточни, че обирите в домовете най-често се извършват от престъпници, които са се специализирали в подобен род кражби, но има и криминално проявени, които без да са \"специалисти\", виждайки отворен прозорец или врата, особено на първите етажи, бързо се изкушават да преминат в действие. Има два типа кражби, обясни още инсп. Иванов: \"Първия тип е, когато крадците са събрали директно конкретна информация. Тогава те обикновено знаят какво търсят  - големи суми пари, оръжие, ценности - предимно злато, скъпоценни камъни. Вторият тип кражби, които са на по-случаен принцип - тогава крадецът взема каквото прецени и каквото хване в бързината  -  обикновено, ако има на видимо място пари, но могат да изчезнат и картини, дрехи, по-скъпа черна и бяла техника\".", "date": "2018.04.06", "title": "МВР предупреждава, че по празниците крадците се активизират"}
{"url": "http://www.faktor.bg/bg/articles/obshtestvo/zakon-i-red/tir-pomete-tri-koli-kray-bansko-ima-zhertvi", "text": "Тежкотоварен камион се обърна на пътя край Банско и се вряза в няколко автомобила. Има загинал и ранени, предаде кореспондентът на bTV в региона. Тежката катастрофа е станала на пътя Симитли – Банско – Гоце Делчев към 10.45 ч. Към мястото на инцидента са изпратени линейки от Банско и Разлог, и пожарни екипи.", "date": "2018.04.06", "title": "ТИР помете три коли край Банско, има жертви"}
{"url": "http://www.faktor.bg/bg/articles/sport/nay-uspeshnata-sastezatelka-na-zimni-igri-obyavi-kraya-na-karierata-si", "text": "Легендарната норвежка състезателка по ски бягане Марит Бьорген официално обяви края на състезателната си кариера. \"Не чувствам, че имам мотивацията да дам 100% от себе си за още един сезон и затова реших да прекратя кариерата си\", каза Бьорген. 38-годишната норвежка е най-успешната състезателка в историята на Зимни олимпийски игри с 8 титли и общо 15 отличия. Тя също така е 18-кратна световна шампионка. Бьорген спечели четири пъти Световната купа по ски бягане, в която дебютира през 1999 година, като записа рекордните общо 114 индивидуални победи и 184 класирания на подиума в 303 старта. Ски бегачката слага край на знаменателната си кариера само три дни, след като друга емблематична норвежка фигура в зимните спортове - Краля на биатлона Оле Ейнар Бьорндален, обяви, че повече няма да се състезава.", "date": "2018.04.06", "title": "Най-успешната състезателка на Зимни игри обяви края на кариерата си"}
{"url": "http://www.faktor.bg/bg/articles/obshtestvo/zakon-i-red/izbyagalite-zatvornitsi-strelyali-s-boyno-orazhie", "text": "\"Избягалите от Централния софийски затвор Владимир Пелов и Радослав Колев са имали 9-мишлиметров боен пистолет\", съобщи пред Нова телевизия заместник-министърът на правосъдието проф. Николай Проданов. Преди това социалният работник Красимир Кръстев, единственият подгонил Пелов при бягството, изрази съмнение, че рецидивистът е носел газов пистолет. Пелов стрелял по Кръстев, а служителят на мястото за лишаване от свобода не чул свистене на куршум. \"Той се беше прицелил в мен добре и стреля от доста близко разстояние. Ако наистина патронът беше боен, може би нямаше да разговаряме сега\", каза Кръстев пред Миролюба Бенатова. Все още не е ясно как бегълците са се сдобили с оръжие.", "date": "2018.04.06", "title": "Избягалите затворници стреляли с бойно оръжие"}
{"url": "http://www.faktor.bg/bg/articles/novini/svyat/partiya-islyam-poiska-vavezhdaneto-na-sheriata-v-belgiya", "text": "Белгийската партия \"Ислям\", регистрирана през 2012 г., е включила в предизборната си програма въвеждането на шериата (религиозното право) в страната, съобщиха местни медии.  От партията уточняват, че ще се стремят към въвеждането на ислямското право, без да се налага промяна в белгийската конституция. Друга цел на партията е в обществените превозни средства мъжете и жените да бъдат разделени с обяснението, че твърде често жени се оплакват от мъжкото поведение.  Партията ще участва в предстоящите тази година местни избори с намерението Белгия да се превърне в \"ислямска държава\".  Преди шест години \"Ислям\" спечели две места в общинските съвети в кварталите \"Моленбек\" и \"Андерлехт\" в Брюксел. Тази година освен в столицата, нейни представители ще се явят на изборите в Лиеж, Намюр, Монс и Шарльороа.  От партията обясняват, че са защитници на ценности, а не на догми, и че искат да работят за интересите на цялото общество.  \"Шериат за Белгия\" бе името на организация, действала от 2010 до 2012 г. и определена с решение на съда в Антверпен за терористична преди три години. Нейни членове и сподвижници заминаха на фронта в Сирия, където се присъединиха към терористичната групировка \"Ислямска държава\" (ИД). През 2015 и 2016 г. в Париж и Брюксел бяха извършени атентати, за които отговорността пое ИД.", "date": "2018.04.06", "title": "Партия \"Ислям\" поиска въвеждането на шериата в Белгия"}
{"url": "http://www.faktor.bg/bg/articles/novini/svyat/rumanets-vodi-sadebna-bitka-za-da-dokazhe-che-e-zhiv", "text": "Румънец, който не успя да убеди съда, че е жив, след като е бил официално регистриран за починал от съпругата му, започна нов съдебен процес, съобщава Ню Йорк Таймс. Константин Релиу заяви вчера, че е започнато ново дело за анулиране на смъртния акт, издаден през 2013 г. Той води дело и за връщане на имотите си от съпругата си.  След като моят случай стана публичен, един адвокат ми предложи да ми помогне без да взима пари от мен, тъй като аз нямам никакви пари, каза Релиу пред Асошиейтед прес. Релиу заминал на работа в Турция през 1992 г. и загубил контакт със семейството си в Румъния. След като не получавала никакви новини от него, съпругата му успяла да получи смъртен акт за него.  През март Релиу не успя да убеди местен съд, че е жив.", "date": "2018.04.06", "title": "Румънец води съдебна битка, за да докаже, че е жив"}
{"url": "http://www.faktor.bg/bg/articles/novini/balgariya/mitropolit-antoniy-nosi-blagodatniya-ogan-ot-yerusalim-za-balgariya-i-za-makedoniya", "text": "Най-младият ни митрополит - Антоний ще ръководи делегацията на Светия синод на Божи гроб, за да донесе благодатния огън за целия българския народ. За първи път в историята, Свещения огън с помощта на България ще получи и съседна Македония, предава БГНЕС. В делегацията са включени бившият транспортен министър Кристиян Кръстев, който лично Западно и Средноевропейският митрополит Антоний подстрига за иподякон и ректорът на Духовната семинария Пахомий. Българските духовници организират живо излъчване във Фейсбук страницата на патриаршията на предаването на Благодатния огън. Митрополит Антоний ще излети за Йерусалим на 7 април рано сутринта с правителствения самолет \"Фалкон\" с решение на премиера. Очаква се той да кацне в София на Велика събота около 19.00 – 20.00 часа. След пристигането си в София, огънят се съхранява в Синодалния параклис до около 23.45 часа, когато с литийно шествие се донася в патриаршеската катедрала \"Св. Александър Невски\" за Пасхалното богослужение. След това Благодатният огън ще отиде до всяко кътче на България и Република Македония. За първи път български духовник донесе Благодатния огън в България от Йерусалим през 2005 година. Тогава делегацията се водеше от тогавашния Варненски митрополит Кирил. Благодатен, или още Свещен огън, е огънят, който се запалва всяка година на Велика събота в общия за различни християнски конфесии храм \"Възкресение Христово“, построен точно върху Божия гроб в Йерусалим. Слизането на Благодатния огън става по свръхестествен начин и е чудо. Този огън в първите минути след запалването има уникалното свойство да не излъчва топлина и да не изгаря.", "date": "2018.04.06", "title": "Митрополит Антоний носи Благодатния огън от Йерусалим за България и за Македония"}
{"url": "http://www.faktor.bg/bg/articles/novini/svyat/pravitelstvena-kriza-v-chehiya-babish-ne-mozhe-da-sastavi-pravitelstvo", "text": "Шансовете на чешкия премиер Андрей Бабиш да състави правителство на мнозинството се очаква да намалеят силно днес, тъй като Чешката социалдемократическа партия най-вероятно официално ще прекрати преговорите за управляваща коалиция. Това повишава риска от предсрочни избори, предаде Ройтерс. Снощи преговорите между партията на Бабиш \"Действие на недоволните граждани\" (АНО, която на изборите през октомври спечели три пъти повече гласове от следващата политическа сила, се провалиха поради спор за министерства. За днес следобед беше насрочено заседание на ръководството на социалдемократите. Председателят на партията Ян Хамачек каза, че ще препоръча преговорите с АНО да бъдат прекратени. Това ще остави Бабиш засега без нито един реален партньор в управлението, отбелязва Ройтерс. Повечето партии отказват да влизат в коалиция с милиардера, защото срещу него има обвинения, че е придобил по незаконен начин 2 милиона евро от фондовете на ЕС. Бабиш отрича да е вършил нещо нередно и отказа да подаде оставка като премиер, както поискаха повечето партии, припомня агенцията.Той неведнъж е казвал, че предпочитаният от него вариант е еднопартийно управление. Бабиш обяви, че ще поиска среща с президента Милош Земан, вероятно през новата седмица, на която да се обсъди въпросът за по-нататъшния ход на формирането на управление. Възможно е той да се опре на комунистите и крайнодясната евроскептична партия \"Свобода и пряка демокрация\" за осигуряване на подкрепа без участие в управлението, но някои представители на АНО са против, особено заради втората партия. Антиислямската \"Свобода и пряка демокрация\" е неприемлива и за всички останали партии, посочва Ройтерс. През януари първият опит на Бабиш да състави правителство на малцинството беше неуспешен, защото не получи вот на доверие. Така оттогава правителството му управлява само в качеството на служебен кабинет. На изборите през октомври АНО спечели 78 места в 200-местната долна камара. Тогава парламентарно представителство спечелиха рекордните девет партии. Провалът на преговорите за правителство повишава вероятността за предсрочни избори, макар че президентът Земан нееднократно е отхвърлял такъв вариант и заяви, че ще даде време на Бабиш да опита отново да състави правителство. За предсрочни избори е необходима подкрепа от три пети от депутатите. Тя обаче може да се окаже трудно да се събере, особно при положение че извънситемната формация АНО продължава да има убедителна преднина в социологическите проучвания. Партията спечели изборите с обещания да се бори с корупцията и да управлява с бизнес подход. Преизбраният през януари Земан остана съюзник на Бабиш. Двамата обаче имаха различия по някои външнополитически въпроси като решението на правителството да изгони руски дипломати заради случая \"Скрипал\". Самият Бабиш допуска предсрочните избори в публикувано днес интервю за чешкия вестник \"Право\" като възможен вариант, предаде Асошиейтед прес.", "date": "2018.04.06", "title": "Правителствена криза в Чехия, Бабиш не може да състави правителство"}
{"url": "http://www.faktor.bg/bg/articles/novini/balgariya/minimalna-zaplata-ot-560-lv-i-sredna-pensiya-ot-380-lv-prez-2019-g", "text": "Минимална работна заплата от 560 лева и средна пенсия от 380 лева догодина, залага Министерството на финансите в тригодишната бюджетна прогноза. Правителството запазва и ангажимента за постепенното увеличение на учителските заплати. Минималната заплата в момента е 510 лева – за три години трябва да достигне 650 лв. с две стъпки от по 50 лева, а в последната година увеличението ще е 40 лева. Средната пения догодина се очаква да достигне 382 лева. Таванът за догодина ще надхвърли 1000 лева. В момента пенсионерите не могат да взимат над 910 лв. 2018 г. ще е последната година с таван на новоотпуснатите пенсии. И догодина държавата ще продължи да харчи повече, отколкото събира, но през 2020 г. приходите и разходите ще се изравнят. През 2019 г. е предвидено да заработи ТОЛ-системата за тежкотоварните автомобили. Оттам се чакат 220 милиона лева. Продължава и реформата в образованието – за увеличението на парите на учителите догодина ще се насочат 330 млн. лв. Икономическият растеж през следващите години ще осигурява повече пари в хазната. Това дава възможност и за развитието на инфраструктурни проекти като магистралите „Хемус”, „Струма” и „Калотина”, както и Русе - Велико Търново, и Видин - Ботевград. Планираното намаление на държавния дълг и на бюджетния дефицит ще привлече чужди инвестиции, смятат икономисти: „Не просто бизнес, който допреди десетилетие разчиташе на евтин труд или на природни дадености, а на бизнес, който осъзнава, че в България ще се плащат по-високи заплати, но въпреки това предимства пред това да инвестираш на друго място в ЕС”, заяви Лъчезар Богданов от „Индъстри Уоч”. Повишаване на данъците през следващите три години не се планира.", "date": "2018.04.06", "title": "Минимална заплата от 560 лв. и средна пенсия от 380 лв. през 2019 г."}
{"url": "http://www.faktor.bg/bg/articles/novini/svyat/gratski-iztrebitel-prihvana-turski-voenen-dron-nad-ostrov-rodos", "text": "Гръцки изтребител Ф-16 прихвана турски военен дрон, който нарушил гръцкото въздушно пространство над остров Родос, съобщава вестник \"Катимерини\".  Дронът два пъти вчера нарушил гръцкото въздушно пространство, съобщава бТВ. Той бил прихванат от гръцки изтребител Ф-16, който излетял от военновъздушната база Кастели на остров Крит. Турският военноморски флот започна да използва безпилотните дронове от ново поколение \"Анка\" преди две седмици.", "date": "2018.04.06", "title": "Гръцки изтребител прихвана турски военен дрон над остров Родос"}
{"url": "http://www.faktor.bg/bg/articles/obshtestvo/zakon-i-red/pri-byagstvoto-zatvornitsite-strelyali-sreshtu-nadziratel", "text": "Рецидивистите Владимир Пелов и Радослав Колев са стреляли с огнестрелно оръжие по един от изпречилите се на пътя им надзиратели от Централния софийския затвор. Това за пръв път обяви зам.-министърът на правосъдието проф. Николай Проданов. Трети ден от двамата няма и следа. „Реакция има, особено от последния наш служител на пост номер 1 (единственият въоръжен – б.р.). Той се опитва да ги задържи. Те използват срещу него физическа сила, блъскат го, събарят го на земята. Освен това, както е в паднало положение, те стрелят по него. И въпреки това, той става, хуква след тях и дори така се двоуми дали да не използва оръжието си”, обясни Проданов. По думите му на пост 2 нещата са протекли мълниеносно: „Значи, те изскачат от една врата, която е буквално под носа му, натикват му оръжието в лицето и почват да крещят: \"Отваряй, отваряй\". Засега водеща остава версията, че пистолетът е вкаран в затвора цял, с една от доставките, научи bTV от три независими източника. Всяка доставка за затворите влиза чрез фирма-подизпълнител и се разтоварва от затворници. До няколко седмици ще бъдат обявени новите обществени поръчки за доставките в затворите. От 2014 г. насам всички поръчки са били обжалвани и нито една нова не е влязла в сила.", "date": "2018.04.06", "title": "При бягството затворниците стреляли срещу надзирател"}
{"url": "http://www.faktor.bg/bg/articles/novini/svyat/the-guardian-zapadat-da-ne-izostavya-balkanite-v-pregradkata-na-rusiya", "text": "Предложението за почитането на покойния сръбски президент Слободан Милошевич със статуя в столицата Белград отразява далеч по-широка игра на власт, коментира бившият посланик на Обединеното кралство в Югославия Айвър Робъртс в авторска статия за водещия британски вестник The Guardian, цитиран от \"Фокус\".  Комисията за паметници и наименуване на улици и площади в Белград скоро ще се произнесе по предложението за издигане на статуя на Слободан Милошевич, покойния президент на Сърбия, който доведе Югославия до разпад и я въвлече страната си в поредица от катастрофални войни през 90-те години на XX век.  Това предложение, направено от младежкото крило на Социалистическата партия на Милошевич (която сега е част правителството в Белград), ни разказва много за състоянието на политиката в Сърбия и по-широкия регион на Балканите.  На Запад Милошевич - който почина през 2006 г. по време на съдебен процес за престъпления срещу човечеството в Хага - е военен престъпник; за мнозина сърби той е човекът, който стана причина за понижаването на жизнения стандарт, изолирането на Сърбия и загубата й на територии, някога населени предимно със сърби.  Почитането му изглежда няма смисъл.  Но само на пръв поглед, защото за значителна част от сърбите той е положителен символ на отхвърлянето на Запада и на защита на националните интереси на Сърбия.  \"Познавах Милошевич по-добре от повечето чужденци - срещах го много, много пъти по време на преговори за прекратяване на войната в Босна и Хергеговина и за предотвратяване на събитията в Косово - и няма съмнение, че той имаше чар и харизма. Но би било трудно за всеки обективен анализатор да каже, че постигнатите от него резултати за страната и региона заслужават безсмъртието му в бронз. Какво става? Вече ясно има очертана грешна линия, която минава от Белград до Сараево към Скопие, а всъщност и до Будапеща и Варшава.  Новото разделение е между онези, които вярват, че най-добрата им надежда за мир и просперитет е да се присъединят към международните организации като Европейския съюз и НАТО, основаващи се на правила, и тези, които основават надеждите си на стремежа към тесен национален интерес и романтично тълкуване на миналото. Тази втора група се подготвя за безкрайните изисквания, които ЕС поставя към кандидатстващите за присъединяване към Общността държави, и предпочита еластичността на московския модел - правителства, оглавявани от силни мъже, подкрепени от по-силни мъже, където корупцията е разумно дискретна и хората се държат зашеметени от капковото напояване с шовинизъм.  Не е изненада, че водещият защитник на издигането на статуята е настоящият външен министър на Сърбия и бивш говорител на Милошевич, Ивица Дачич, русофил от управляващия сръбския кабинет, и мъж, който руският му колега сметна за достоен при скорошно посещение в Белград да бъде удостоен с почетния Орден на приятелството.  Отговорът на Дачич бе подновен ангажимент Сърбия никога да не се присъедини към западните санкции срещу Русия или да се стреми към членство в НАТО. За разлика от този топъл, сърдечен и неугасващ „романс“ между Русия и Сърбия, за Запада се говори рядко.Разбираемо, Москва има интерес да популяризира интересите на тази втора група.  Русия не крие, че ще направи необходимо, за да гарантира, че православните християнски страни от бивша Югославия няма да се присъединят към НАТО, а ще останат вбити като клин между Гърция и нейните съюзници от НАТО на север.  Това стои зад предполагаемия опит за убийство на бившия президент и премиер на Черна гора Мило Джуканович, за да не му се позволи да включи своята малка страна в НАТО през 2016 г .; зад еднакво суровите опити да се попречи на Зоран Заев да вземе властта от проруските националисти в Македония през 2017 г .; както и зад безкрайното ухажване на Милорад Додик, президента на Република Сръбска, който изглежда прекарва повече време в Москва, пиейки чай с Путин, отколкото в Баня Лука, където е правителството му.  Дори в Белият дом, който едва ли е огнище на антируски предразсъдъци, заявиха на 14 март: „Русия пренебрегва реда, основан на международните правила, подкопава суверенитета и сигурността на страните по света и се опитва да разруши и дискредитира западните демократични институции и процеси\".  Наследството на Милошевич за Москва не се крие в катастрофалното и дискредитирано ръководство на страната му, а в неговия възприеман статут на някой, който се изправи срещу Запада (въпреки че онези, които го познаваха, разбираха, че малко балкански политици са проамерикански и антируски настроени като Милошевич).  Ето защо една статуя в сърцето на Белград ще бъде трън в очите на сърбите, които искат да видят страната си в ЕС, и място за поклон на привържениците на Москва. Вашингтон и Лондон правят грешка като изоставят тази част на Европа Членството в ЕС е постоянна химера, която ще реши проблемите на икономиката на страните-кандидатки - нисък растеж, висока безработица и емиграция на младите хора. Непрекъснатите изисквания на Брюксел към кандидатите за провеждане на болезнени и трудни политически и икономически реформи в замяна на „бисквитка“ печели малко приятели.  Освен това ЕС не изглежда да има никакъв план за региона, очевидно изоставяйки го на топлата прегръдка на Русия. Това е тест за усещането за европейска идентичност на региона. Независимо от трудностите, външните либерални сили са способни да постигнат напредък. В Македония харизматичният Заев получава все по-голяма подкрепа за своето прогресивно, антинационалистическо послание за помирение с Гърция, членство в НАТО и ЕС и равенство за всички граждани. И в партията на Ивица Дачич Саша Антич насърчава визията за млада, прогресивна Сърбия, която се радва на възможно най-близки отношения със Запада, визия, която му спечели приятели сред британските парламентаристи при посещението му в Лондон миналия месец.  Човек не може да не се зачуди как тези сили биха се справили, ако страни като Великобритания и САЩ бяха по-малко заети с вътрешни проблеми и можеха да намерят време и ресурси, за да им предложат подкрепа. Когато бях в Белград през 90-те години на миналия век, ние помогнахме да запазим пламъка на демокрацията жив през най-тъмните моменти на региона, именно защото ние се ангажирахме с необходимите ресурси.  Вашингтон и Лондон правят грешка да изоставят тази част от Европа и да излагат на опасност по-рано направените инвестиции и постигнатите резултати.  Ще бъде странно, ако един човек, който представлява всичко, срещу което сме работили, да бъде обезсмъртен в бронзова статуя в центъра на столица на държава, която се стреми да стане част от Запад.", "date": "2018.04.06", "title": "The Guardian: Западът да не изоставя Балканите в прегръдката на Русия"}
{"url": "http://www.faktor.bg/bg/articles/novini/svyat/zastrelyaha-balgarin-napadnal-politsai-v-indoneziya", "text": "Българин е прострелян смъртоносно в Индонезия от полицията при опит да нападне полицаите по време на ареста си в град Тангеранг в провинция Бантен, съобщава индонезийското издание \"Джакарта пост\", цитирано от БТА.  Българинът е бил заподозрян в скимиране на банкови карти. До ареста на мъжа се стигнало след разследване на полицията в друг индонезийски град - Йогякарта в провинция Ява. Полицаите проучвали случаи на скимиране на банкови карти и така стигнали до заподозрения, който пребивавал в Тангеранг. Полицията в Йогякарта заедно с полицията на столицата Джакарта предприели операция по арестуването на заподозрения.  По време на ареста той се опитал да нападне полицаите с нож и бил прострелян смъртоносно, разказа говорителят на полицията в Джакарта Арго Юмоно.  При обиск на дома на заподозрения са били намерени 940 скимирани карти, три лаптопа, девет камери за \"шпиониране\" на пин кодовете, скимиращи устройства и устройство за кодиране на данни.  Заподозреният е инсталирал скимиращи устройства на редица банкомати в Тангеранг, Батам, Йогякарта, Соло, Бали и Бандунг, заяви говорителят на полицията в Джакарта.  До разследването се стигнало, след като 13 март десетки клиенти на банката Ракят Индонезия (Bank Rakyat Indonesia) съобщили за загуби по сметките си.", "date": "2018.04.06", "title": "Застреляха българин нападнал полицаи в Индонезия"}
{"url": "http://www.faktor.bg/bg/articles/novini/balgariya/mitropolit-gavriil-na-makedonskata-tsarkva-tryabva-da-pomognem-madro", "text": "\"На Македонската православна църква трябва да помогнем мъдро, без отново да изпадаме в схизма\", каза пред бТВ Ловчанският митрополит Гавриил. \"Ние можем да ходатайстваме да бъде снета схизмата от македонската църква, сами ние не можем да снемем схизмата, това няма да бъде признато. От това няма да има смисъл, защото и ние ще изпаднем в схизма и никога няма да можем да им помогнем – ние сме били 70 години в схизма, те са 50 години\", каза митрополит Гавриил. Относно посещението на руския патриарх Кирил за честванията на 3 март и неговите думи на срещата с президента Румен Радев той каза: \"Президентът не заслужаваше укор, той каза верни неща, защото Русия ни е освободила, тя е обявила войната, но в нея е имало хора от всички тези народи, които спомена президента. Защо трябва да се отричат тези неща\", коментира той. Относно Истанбулската конвенция той смята, че щеше да е пагубно, ако беше ратифицирана. \"Ако възпитаваме децата да не проявяват насилие, няма да са нужни конвенции\", допълни митрополит Гавриил.", "date": "2018.04.06", "title": "Митрополит Гавриил: На македонската църква трябва да помогнем мъдро"}
{"url": "http://www.faktor.bg/bg/articles/novini/balgariya/kzp-nyama-seriozni-problemi-as-stoki-balgarsko-proizvodstvo", "text": "\"Няма сериозни проблеми със стоки българско производство. Отделни са случаите на констатирано несъответствие с европейските стандарти за безопасност, като са предприети навременни действия за изземването им от пазара и тяхната преработка\", съобщи председателят на Комисията за защита на потребителите Димитър Маргаритов, съобщиха от пресцентъра на КЗП.  Той добави, че в общия каталог на забраняваните от контролния орган опасни стоки преобладават продукти от трети страни и делът на българските не е голям.  \"Обикновено става въпрос за детски дрехи с по-дълги връзки, шнурове за завързване около кръста или с дребни елементи по тях. Те биха могли да бъдат преработени и приведени в съответствие със стандартите. Поради факта и че те не са в големи количества, по-честият случай е този\", посочи Маргаритов.  Той добави, че конкретен пример за унищожаване на български стоки няма.  \"Но има редица случаи, в които е невъзможно и по чисто обективни причини стоката да бъде приведена в съответствие със стандарта и тогава единственото, което остава след забраната и изземването на разпространените на пазара количества, е унищожаване. То се извършва от търговеца, а ако той не го направи – контролният орган пристъпва към тези действия\", каза още председателят на КЗП. Маргаритов обясни, че преди пускането на пазара, всяка стока трябва да бъде изпитана в лаборатория за съответствие със стандартите за безопасност.  \"При нашите проверки изискваме от производителите и дистрибуторите документи, които удостоверят съответните изпитвания. Ако не бъдат предоставени, стоката се спира временно от продажба, за да бъде изпитана. Когато се окаже, че има рискове, свързани със здравето и живота на хората, разходите се поемат от търговеца, а ние издаваме заповед за нейната забрана и унищожаване\", посочи той.  В България има различни изпитвателни лаборатории, а когато липсва такава за определен вид стока, изпитванията се извършват извън страната. Ако опасна стока стигне до потребителя, той има право да я върне на търговеца и да получи обратно парите си за нея, включително да получи съдействие за това от контролния орган.  Освен това, чрез съда може да претендира за обезщетение за причинени от употребата и вреди. Държавите членки на ЕС, Исландия и Норвегия обменят помежду си бърза информация за установени на територията на дадена страна опасна стока чрез системата RAPEX, като контролните органи незабавно предприемат действия за откриването и изтеглянето и от пазара. Това става чрез т. нар. досиета, които съдържат определени реквизити и описателни характеристики, чрез които дадена опасна стока може да бъде идентифицирана. За потребителите се поддържа публичен регистър на забранените опасни стоки в ЕС.  \"Там има информация, която описва и визуализира стоката. Най-вече родителите могат да се ориентират кои са групите детски стоки, за които повече трябва да се внимава\", посочи Маргаритов и коментира, че регистърът е полезен, той като по дефиниция, съдържащите се в него стоки са забранени за продажба, но би могло да се допусне хипотеза, в която търговци да се опитат отново да ги пласират.  По данни от годишния доклад на системата RAPEX около 53% от откритите на европейския пазар опасни стоки са от Китай. Техният дял намалява в сравнение с предходни периоди, когато е надхвърлял 65%. Около 25 - 26% са с произход ЕС.  Според Маргаритов това се обяснява с обстоятелството, че в повечето европейски държави се произвеждат автомобили и резервни части за тях, а те заемат около 20% от всички през миналата година опасни стоки в Съюза.", "date": "2018.04.06", "title": "КЗП: Няма сериозни проблеми със стоки българско производство"}
{"url": "http://www.faktor.bg/bg/articles/novini/balgariya/tsacheva-svikva-natsionalno-saveshtanie-s-vsichki-nachalnitsi-na-zatvori-v-stranata", "text": "Министърът на правосъдието Цецка Цачева свиква национално съвещание с участието на всички началници на затвори в страната и с ръководството на Главна дирекция „Изпълнение на наказанията“, съобщиха от пресцентъра на Министерство на правосъдието.  Срещата е насрочена за 10 април 2018 г. от 13.00 часа в Министерството на правосъдието, като на нея ще бъдат обсъдени създалото се напрежение в системата, както и възможни решения на актуални въпроси в спешен порядък.", "date": "2018.04.06", "title": "Цачева свиква национално съвещание с всички началници на затвори в страната"}
{"url": "http://www.faktor.bg/bg/articles/novini/svyat/bloomberg-blizo-10-blizki-do-putin-ruski-oligarsi-shte-badat-podlozheni-na-novi-amerikanski-sanktsii", "text": "Новите санкции на САЩ ще бъдат насочени срещу 6 до 10 руски олигарси, близки до Владимир Путин. Мерките се предприемат заради намесата на Кремъл в американските избори за президент, съобщава Bloomberg. Според източници на изданието, имената на руските олигарси, кжито ще бъдат подложени на санкции, се съдържат в секретната част на така нсареченият \"кремълски списък\", публикуван от американските власти през януари тази година. На свой ред The Wall Street Journal, подовавайки се на собствени източници пише, че администрацията на Тръмп ще обяви новите санкции против руски олигарси този петък, 6 април. Въвеждането на санкциите е било планирано още преди отравянето във Великобритания на бившия руски шпионин Сергей Скрипал и неговата дъщеря. Според NBC, в съставянето на списъка са участвали американските специални служби и разузнаването. Източници на телевизията твърдят, че той е изготвен в последните няколко дни, както и, че някои от имената са \"много известни\". Американски медии съобщиха, че трима руски олигарси са били разпитвани в САЩ от специалната комисия разследваща намесата на Русия в американските избори. медиите са получили информация, че в деня на разпита в САЩ са били руските милиардери Роман Абрамович, Михаил Прохоров и Виктор Вакселберг. Според агенция Reuters, новите санкции може да станат \"най-агресивните досега\" и ще бъдат насочени именно против руския бизнес-елит. Тази стъпка, която непосредствено ще засегне близки до Путин хора, показва желанието на Вашингтон Русия да понесе отговорност за намесата в американските избори.", "date": "2018.04.06", "title": "Bloomberg: Близо 10 близки до Путин руски олигарси ще бъдат подложени на нови американски санкции"}
{"url": "http://www.faktor.bg/bg/articles/novini/svyat/the-times-britanskoto-razuznavane-e-ustanovilo-che-novichok-e-bil-proizveden-v-sekretnata-ruska-baza-shihani", "text": "РНервно-паралитичният агент \"Новичок\" е произведен в руската военно-изследователска лаборатория в Шихани, Саратовска област, пише The Times като се позовава на данни от британското разузнаване. Вестникът отбелязва че Шихани е аналог на британската военна лаборатория в Портън Даун. За това, че вещества от класа на \"Новичок\" са разработвани в съветско време в рамките на секретния проект \"Фолиант\" в град Шихани, медиите писаха още на 12 март, когато британският премиер Тереза Мей за пръв път назова веществото, с което бяха отровени бившият руски шпионин Сергей Скрипал и дъщеря му Юлия.  Руските власти обаче отричат на руска територия да продължава разработването на химическо оръжие, както и, че не са запазени никакви запаси.  Руското Министерство на външните работи няколко пъти заяви, че \"Новичок\", с който бяха отровени семейство СКрипал е бил произведен в друга страна. Но според източниците на The Times, британските спецслужби са успели с методите на научния анализ и разузнавателни данни да установят къде е произведено веществото.", "date": "2018.04.06", "title": "The Times: Британското разузнаване е установило, че \"Новичок\" е бил произведен в секретната руска база Шихани"}
{"url": "http://www.faktor.bg/bg/articles/novini/balgariya/predpraznichnoto-patuvane-prodalzhava-nad-200-000-avtomobila-veche-napusnaha-sofiya", "text": "Засилен трафик се очаква по всички пътища на страната по повод празничните дни. Пътна полиция предупреждава за внимание най-вече по маршрутите към Гърция и Сърбия. Навсякъде са разположени патрули, работят и всички налични стационарни и мобилни камери за скорост. Повече екипи на полицията по границите заради трафика и бегълците Над 200 000 автомобила вече напуснаха София. За броени часове в четвъртък на всеки от изходите на столицата бяха отчетени по над 10 000 коли. Навсякъде, освен традиционните проверки за употреба на алкохол, пътните патрули проверяват и за съмнителни автомобили, в които могат да се укриват избягалите вече трети ден затворници. Особено интензивен се очаква да бъде трафикът през граничен пункт „Кулата”. Оттам през днешния ден вероятно ще преминат около 10 000 автомобила. Хиляди ще бъдат и колите, които ще влизат в България от Гърция.", "date": "2018.04.06", "title": "Предпразничното пътуване продължава: Над 200 000 автомобила вече напуснаха София"}
{"url": "http://www.faktor.bg/bg/articles/novini/svyat/yuliya-krasteva-pred-di-tsayt-dosieto-mi-e-izfabrikuvano", "text": "Юлия Кръстева вече отрече информацията, че е сътрудничила на тайните служби в комунистическа България. В отговор Комисията по досиетата публикува документите за нея, а сега известната в света българка за първи път ги коментира. Под заглавие \"Истината на досиетата\" седмичникът \"Ди Цайт\" помества обширна статия по случая Юлия Кръстева. Най-интересното в нея е телефонното интервю, което тя е дала на вестника и което е интегрирано в статията, пише Deutsche Welle. Експертите действително смятат, че досието на Юлия Кръстева е автентично, но не и особено обременяващо. То не съдържа, според тях, недвусмислени доказателства за доброволна агентурна дейност на известната интелектуалка. Въпреки това досието е важен документ за \"лудницата на 20 век\", пише \"Ди Цайт\". За пръв път през живота си Кръстева се вижда представена в лоша светлина. Кой се интересува от нейните многобройни награди и почести, когато става дума за шпионаж? Историята е твърде понятна и се разпространява със светкавична бързина. И тази история е следната: една млада, красива и бедна българка пристига през 1965 г. в Париж. И скоро левият интелектуален елит на френската столица е в нозете ѝ. По-късно тя въодушевява и либерален Ню Йорк.  А в действителност същата тази бляскава интелектуалка е била само дребна шпионка от България?! В телефонен разговор Кръстева твърди нещо съвсем различно от онова, което казва \"Сабина“ според досието: \"Никой не ме е разпитвал преди заминаването ми за Франция. Вероятно някой от апарата се е застъпил за мен. Никога не съм се опитвала да разбера точно\". \"Лицето в това досие не прилича на мен. То не ме докосва и все пак ме скандализира\", казва Кръстева в телефонното интервю за \"Ди Цайт\".  Същевременно тя съзнава, че тоталното отричане не помага. Досието изглежда \"автентично“ и в нейните очи, но тя категорично се съмнява в истинността на съдържанието му. \"Аз имам един голям въпрос към Комисията: проверили ли са те дали тъй наречените факти, за които става дума тук, не са били манипулирани от авторите?\". Кръстева не е сигурна дали ще може да продължи необезпокоявано досегашното си ежедневие и работа или ще трябва да се заеме сериозно с отправените ѝ обвинения.  Едно не може да приеме: \"Дали са ми номер! Все едно, че като на затворник са ми татуирали някакъв номер на ръката\", възмущава се тя.  Кръстева не е съгласна с оневиняващата я позиция, че през 70-те, както преди това и в София, тя действително е разговаряла с българските другари, но без да подозира, че тези разговори ще прераснат в досие от тайните служби. Тя продължава да държи на собствената си версия, посочва \"Ди Цайт\". Кръстева не може да си обясни наличието на своето досие по друг начин, освен като изфабрикувано от неговите автори.  Още в края на 60-те тя била вече известна фигура в Париж. Всички я познавали. Поддържала тесни връзки с иконите на френския структурализъм, с Дерида и Фуко. Още през 1970 Ролан Барт публично хвалел теорията ѝ за интертекстуалността. Нямало нищо вярно в твърденията за срещи в някакво си \"скривалище“ или в кафене \"Клозери дьо Лила\". Тя твърди, че не познава агента Лука Драганов, до когото е изпратила картичка от Брюксел: \"Не познавам този човек, името му не ми говори нищо\". Още една измислица: в досието пише, че по време на Пражката пролет тя заела страната на БКП.  \"Глупости\", заявява Кръстева.  Навремето заемала позицията на ревизионист, не била срещу Пражката пролет, а срещу линията на Съветския съюз, посочва Кръстева в интервюто за \"Ди Цайт\".  \"Те правят от мен човек, какъвто аз не съм\", протестира авторката на легендарната книга \"Чужденци на самите себе си\". \"Пълно с грешки!\", възмущава се Кръстева, но особено се ядосва, че тъкмо \"Ню Йорк Таймс\" в статията си по случая се въздържа от всякаква оценка за истинността на обвиненията.  \"Това досие е идеална илюстрация на полицейските методи в служба на един тоталитарен режим\", пише тя в своята интернет страница. Юлия Кръстева преминава в контранастъпление, заключават авторите на публикацията в \"Ди Цайт\".", "date": "2018.04.06", "title": "Юлия Кръстева пред \"Ди Цайт\": Досието изглежда \"автентично“, но се съмнявам в истинността на съдържанието му"}
{"url": "http://www.faktor.bg/bg/articles/novini/svyat/belgiya-osvobodi-trima-katalunski-lideri", "text": "След като каталунският лидер Карлес Пучдемон беше пуснат от германския арест, трима бивши каталунски министри и негови сподвижници също бяха освободени в Белгия. Това са Меричел Серет, Антони Комин и Луис Пуч. Те излязоха от ареста, въпреки че испанското правителство искаше да бъдат екстрадирани. Тримата бяха членове на каталунското регионално правителство, разформировано през октомври след неуспешния си опит да отцепи областта от Испания. В края на същия месец тримата намериха убежище в Белгия заедно с още един бивш каталунски министър – Клара Понсати, и самия Пучдемон. Миналия месец Испания издаде срещу тях европейска заповед за арест заради бунт и отклоняване на държавни средства. Белгийски съдия следовател е разпитал тримата и е решил да ги освободи при условия, които остават в тайна. Сега въпросът за екстрадирането им ще бъде отнесен до съдебните власти в Брюксел.", "date": "2018.04.06", "title": "Белгия освободи трима каталунски лидери"}
{"url": "http://www.faktor.bg/bg/articles/novini/svyat/zemetresenie-s-magnitud-5-3-beshe-registrirano-kray-yuzhna-kaliforniya", "text": "Земетресение с магнитуд 5,3 по Рихтер беше регистрирано край бреговете на Южна Калифорния. Трусът е станал на дълбочина от около 17 километра, с епицентър на 138 километра западно от Лос Анджелис. Няма данни за пострадали хора и нанесени сериозни материални щети.", "date": "2018.04.06", "title": "Земетресение с магнитуд 5,3 беше регистрирано край Южна Калифорния"}
