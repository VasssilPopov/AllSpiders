{"url": "https://faktor.bg/bg/articles/novini-svyat-opozitsiyata-v-kosovo-pecheli-parlamentarnite-izbori", "text": "Опозицията в Косово спечели парламентарните избори и нанесе поражение на управлявалите от десетилетие бивши командири на Армията за освобождение на Косово, предаде \"Франс прес\", като се позова на резултати, съобщени от изборната комисия. Резултатите от преброяването на близо три четвърти от гласовете сочат, че дясната опозиционна партия \"Самоопределение\" получава 25,9 на сто, а десноцентристите - 25,3 на сто. Зад тях остават двете главни управляващи досега партии - \"Демократическата партия на Косово\" и \"Алианс за бъдещето на Косово\". \"Приемаме присъдата на народа. Демократическата партия на Косово минава в опозиция\", заяви нейният лидер Кадри Весели.", "date": "2019.10.07", "title": "Опозицията в Косово печели парламентарните избори"}
{"url": "https://faktor.bg/bg/articles/sastezatelen-avtomobil-se-vryaza-v-zritelite-na-rali-v-ukrayna", "text": "Състезателен автомобил се вряза в зрителите на рали в украинския град Черкаси, съобщава изданието „Про все“, цитиран от БГНЕС. Инцидентът е заснет на видео, на което се вижда, че колата поднася и рязко свива към зрителите. При удара е пострадал тежко 31-годишен мъж. Той е откаран в болница. Полицията съобщи, че трасето било зле подготвено за състезанието. Според представител на градския съвет, организаторите на събитието не са се посъветвали предварително с полицията за правилата за безопасност. Състезанието започна с други два инцидента. Първо кола се обърна на хлъзгав участък, а след това друг състезателен автомобил изгуби едно от колелата си.", "date": "2019.10.07", "title": "Състезателен автомобил се вряза в зрителите на рали в Украйна"}
{"url": "https://faktor.bg/bg/articles/novini-svyat-germanskiyat-vatreshen-ministar-predupredi-za-narastvasht-pritok-na-migranti-kam-evropa", "text": "Растящият брой на мигрантите по гръцките острови сочи, че може да има нов прилив на мигранти към Европа, дори по-голям от този през 2015 година. Това заяви германският министър на вътрешните работи Хорст Зеехофер, цитиран от ДПА.  Министърът отправи предупреждението след пътувания до Турция и Гърция във връзка с напрежението около миграцията, след като миналия месец Атина предупреди за растящ брой пристигащи мигранти от Турция.  Зеехофер призова към по-голяма солидарност от страна на европейските партньори към страните по външните граници на блока. Според агенцията на ООН за бежанците през първите девет месеца на тази година от Турция на гръцките острови са се прехвърлили повече мигранти, отколкото през цялата 2018 година.", "date": "2019.10.07", "title": "Германският вътрешен министър предупреди за нарастващ приток на мигранти към Европа"}
{"url": "https://faktor.bg/bg/articles/novini-svyat-es-shte-reshi-v-kraya-na-sedmitsata-dali-e-vazmozhna-sdelka-za-brekzit", "text": "Френският президент Еманюел Макрон е казал на британския премиер Борис Джонсън, че ЕС ще реши в края на седмицата дали е възможна сделка за Брекзит.  Еманюел Макрон е заявил, че преговорите трябва да продължат незабавно през следващите дни, за да се разбере дали може да бъде договорено нещо, което отговаря на принципите на ЕС.  Миналата седмица Борис Джонсън изпрати в Брюксел нови предложения за сделка. А вчера заяви, че получава сигнали от всички партии, че плановете му могат да бъдат подкрепени в парламента.  Джонсън обаче твърди, че Обединеното кралство ще излезе от ЕС на 31 октомври със или без сделка, въпреки че по закон трябва да поиска отлагане на Брекзит, ако не постигне сделка до 19 октомври.  Преговорите трябва да се подновят днес в опит двете страни да постигнат споразумение навреме за срещата на високо равнище на европейските лидери на 17 и 18 октомври.  Договореност за избягване на твърда граница на остров Ирландия обаче продължава да няма, като Брюксел призова за „фундаментални промени“ в последните британски предложения.  Министърът за Брекзит Стивън Баркли каза, че кабинетът обсъжда идеята предложенията на премиера да бъдат подложени на пробно гласуване в Камарата на общините, за да се провери дали имат подкрепа преди срещата на върха на ЕС.", "date": "2019.10.07", "title": "ЕС ще реши в края на седмицата дали е възможна сделка за Брекзит"}
{"url": "https://faktor.bg/bg/articles/novini-balgariya-protest-na-meditsinski-sestri-bls-i-obshtopraktikuvashtite-lekari-se-razgranichavat", "text": "На Световния ден за достоен труд - 7 септември, синдикатите на здравните работници в КНСБ, с подкрепата на Асоциацията на професионалистите по здравни грижи, организират национален протест в София.  Синдикатите настояват минималната заплата на медицинските сестри в общинските болници да е 900 лева, а в университетските - 950 лева, и съответно 1100 и 1200 лева начална стартова заплата за младите лекари. Организаторите на протеста смятат, че трябва да се намери решение на проблемите днес и то за всички медици, които работят в системата на здравеопазването.  Протестната акция има за цел да предложи на законодателната, на изпълнителната и на местната власти да стане възможно и да бъде изпълнено заплащането, което е договорено в Колективния трудов договор през 2018-а за сектор \"Здравеопазване\".   Декларация с исканията на протестиращите ще бъде внесена в Народното събрание, в Министерския съвет, в Министерството на здравеопазването и в Министерството на финансите.  Българският лекарски съюз обяви в края на миналата седмица, че няма да се включи в протеста поради постигнати договорености с Министерството на здравеопазването, които гарантират по-добри условия на труд и заплащане на лекарите и на специалистите по здравни грижи.  От Националното сдружение на общопрактикуващите лекари също няма да участват, защото не могат да увеличат заплатите, както е записано в КТД, тъй като в тези болници няма такива приходи.", "date": "2019.10.07", "title": "Протест на медицински сестри, БЛС и общопрактикуващите лекари се разграничават"}
{"url": "https://faktor.bg/bg/articles/dzhonsan-predupredi-makron-na-31-oktomvri-velikobritaniya-shte-napusne-es", "text": "Министър-председателят на Обединеното кралство Борис Джонсън предупреди френския президент Еманюел Макрон, че няма да забави излизането на страната от структурите на Европейския съюз след 31 октомври, подчертавайки, че отправените от него предложения са последен шанс за постигане на споразумение, предава AFP, като се позовава на говорител на Даунинг стрийт. В телефонен разговор Джонсън е информирал Макрон, че \"Брюксел не трябва да бъде примамван в погрешното вярване, че Обединеното кралство ще остане в ЕС след 31 октомври\", цитира агенцията думите на говорителя на кабинета в Лондон, предава \"Фокус\". Премиерът на Обединеното кралство също е заявил, че няма да поиска ново отлагане, въпреки че британските депутати приеха закон миналия месец, който изисква той да настоява за забавяне на Брекзит, ако не успее да постигне споразумение до края на срещата на върха на ЕС на 17-18 октомври.", "date": "2019.10.07", "title": "Джонсън предупреди Макрон: На 31 октомври Великобритания ще напусне ЕС"}
{"url": "https://faktor.bg/bg/articles/zam-predsedatelyat-na-ek-za-investitsiite-pristiga-na-poseshtenie-v-balgariya", "text": "Заместник-председателят на Европейската комисия, който отговаря за работните места, растежа, инвестициите и конкурентоспособността, Юрки Катайнен, ще бъде на посещение в България на 7 и 8 октомври. Днес от 17.00 часа в Дома на Европа в София Катайнен ще участва в граждански диалог на тема \"Каква Европа искаме? Новите приоритети за развитието на ЕС\". В дискусията ще включат също евродепутатът Ева Майдел и заместник-кметът на София по направление „Финанси и стопанска дейност“ Дончо Барбалов. На 8 октомври (вторник) Юрки Катайнен ще проведе срещи със заместник министър-председателя Томислав Дончев, министъра на финансите Владислав Горанов, министъра на образованието Красимир Вълчев и министъра на околната среда и водите Нено Димов.", "date": "2019.10.07", "title": "Зам.-председателят на ЕК за инвестициите пристига на посещение в България"}
{"url": "https://faktor.bg/bg/articles/novini-svyat-sasht-nyama-da-podkrepyat-turska-operatsiya-v-severna-siriya", "text": "САЩ няма да подкрепят турска операция в Северна Сирия, съобщи Белият дом. Американските войски няма да участват във военната операция на Турция в Северна Сирия, се казва в съобщение на Белия дом, публикувано след телефонен разговор между президента на САЩ Доналд Тръмп и турския му колега Реджеп Ердоган. \"Турция скоро ще започне планираната отдавна операция в Северна Сирия. Американските военни няма да подкрепят и няма да участват в тази операция. Американските сили, които победиха местния \"халифат на ИДИЛ\", вече няма да са в непосредствена близост\", пише в съобщението от президентската администрация. В него се казва, че вече Турция ще носи отговорността за всички боеприпаси на ИДИЛ, заловени през последните две години след поражението на терористичната група от страна на САЩ. В неделя стана ясно, че турският президент Реджеп Ердоган и американският държавен глава Доналд Тръмп са се договорили по време на телефонен разговор да се срещнат във Вашингтон следващия месец, за да обсъдят зоната за сигурност в Северна Сирия, съобщи президентството на Турция. По-рано Ердоган заяви, че решението за започване на турска военна операция в Северна Сирия, на изток от река Ефрат, може да бъде взето в близките дни. Той допълни, че цел на операцията ще бъде прочистването на пограничния район в граничещите с Турция територии от Кюрдските сили за самоотбрана и създаването там на зона за сигурност, в която ще бъдат настанени намиращите се в Турция сирийски бежанци. \"Нашият президент проведе днес телефонен разговор с Доналд Тръмп. Наред с въпросите на двустранните отношение, двете страни обмениха мнения по повод планираната зона за сигурност в Северна Сирия, на изток от Ефрат. Ердоган подчерта необходимостта от създаването на тази зона за ликвидиране на терористичната заплаха от Работническата партия на Кюрдистан и на Силите за самоотбрана на сирийските кюрди и за създаване на условия за връщане на сирийските бежанци\", се казва в съобщението на Анкара. Ердоган е изразил пред Тръмп тревогите си около „американската военна бюрокрация и тази в областта на сигурността, заради която прилагането на споразумението от август се е провалило“. Съгласно договорката, трябваше да бъде създадена буферна зона на турската граница.", "date": "2019.10.07", "title": "САЩ няма да подкрепят турска операция в Северна Сирия"}
{"url": "https://faktor.bg/bg/articles/novini-balgariya-vodolazi-izdirvat-mazh-v-maritsa-tazi-sutrin-aktsiyata-prodalzhava", "text": "Сигнал за паднал в река Марица мъж изпрати полицаи от 4-то РПУ и спасителен екип на Противопожарната служба в Пловдив в неделя вечер.  На 112 е получено съобщение, че човек е влязъл внезапно в коритото до Водната палата и вероятно се е удавил. Спасителен екип водолази претърсваха до късно района, но без резултат.  Тази сутрин издирването продължава на светло, съобщиха от пресцентъра на полицията.  По първоначална информация трима души са били заедно край реката в неделната вечер - изчезналият 42-годишен мъж и двама младежи - на 26 и на 15 години.  На местопроизшествието са открити две бутилки алкохол и таблетки ксанакс.", "date": "2019.10.07", "title": "Водолази издирват мъж в Марица, тази сутрин акцията продължава"}
{"url": "https://faktor.bg/bg/articles/zloveshto-79-godishen-prizna-za-ubiystvoto-na-pone-50-dushi-v-sasht", "text": "79-годишен мъж е убил най-малко 50 души, което го прави най-масовият сериен убиец в историята на САЩ, обяви ФБР. Самюел Литъл е признал за 93 убийства предимно на жени, извършени между 1970-та и 2005-та, съобщи Бюрото. До момента следователите са потвърдили само 50 от тях, но въпреки това смятат, че самопризнанията му са достоверни, пише \"Дарик\". ФБР създаде специален интернет сайт, на който качи самопризнанията му за убийствата на неидентифицираните и досега жертви, заедно със скечове, нарисувани от Литъл на хората, които твърди, че е убил. „Убийствата на много от жертвите му са определени като смърт от свръхдоза или в резултат на инцидент или на неопределена причина. Част от телата никога не са намерени“, пише ФБР на уебсайта.", "date": "2019.10.07", "title": "Зловещо: 79-годишен призна за убийството на 93 души в САЩ"}
{"url": "https://faktor.bg/bg/articles/otets-ivan", "text": "Приютът на отец Иван търси съдействие от хората преди началото на зимата. Необходими са храна и пари, коментира отец Иван в ефира на БНТ. Общо 240 души живеят на двата адреса в Нови Хан и Якимово. Отец Иван обясни, че в по-тежко състояние е приютът в село Якимово. Провизиите и парите са свършили, а вече имат един ТИР с дрехи, които отецът не знае какво да ги прави.  \"Моля не карайте дрехи, чудя се какво да ги правя. Никой обаче не превежда пари или не носят храна. Имаме болни, трябва да плащаме ток. Нужни са ни пари и храна\", повтори няколко пъти отец Иван.  По думите му повечето деца живеят в Якимово. Там имам 75 ученици. Заради чумата тази зима няма да ядем свинско, коментира още той.", "date": "2019.10.07", "title": "Отец Иван бие тревога: Нуждаем се от храна и пари, имаме болни, трябва да плащаме ток"}
{"url": "https://faktor.bg/bg/articles/obshtestvo-zakon-i-red-sadiya-uzunov-nay-veroyatno-do-kraya-na-sedmitsata-polfriyman-shte-e-na-samoleta-i-izvan-pravomoshtiyata-na-balgarskata-sadebna-sistema", "text": "„Малко вероятно е да има обрат по делото „Полфрийман“. Понякога обаче практиката се обръща. Най-вероятно до края на седмицата той ще е на самолета и ще е извън правомощията на българската съдебна система“, прогнозира съдия Димитър Узунов пред бТВ. Той заяви, че не е важно как е именуван съдебният акт – дали решение или определение, важно е по какъв процесуален ред е постановен. Според него прокуратурата има своите мотиви, които не са лишени от логика. „Съдебният акт е постановен с голяма доза съмнение при прилагането на закона. Това предизвика обществена и академична реакция. Дори при напускането на австралиеца от затвора, той ругаеше и с това си поведение обективно показа, че опровергава мотивите на докладчика и на съдебния състав с председател Калин Калпакчиев”, обясни Узунов. Според него съдебният акт отива „в коша”, защото условието, Полфрийман да бъде наблюдаван след условното освобождаване, е невъзможно.  По думите на съдията, докладчикът по делото изготвя част от доклада по поръчка на БХК. Освен това той смята, че е важно да се установи дали съдия Калпакчиев има взаимоотношения с неправителствената организация. Адвокат Даниела Михайлова заяви, че предложението на прокуратурата за възобновяване на делото е неоснователно и процесуално недопустимо. Според нея съдебният акт не е сред актовете, които подлежат на такава проверка. Михайлова подчерта, че двата аргумента на обвинението са необосновани. „Мисля, че условното предсрочно освобождаване предизвика съвсем необоснована обществена реакция. Законодателството е категорично по отношение на това какви са изискванията, за да бъде започнато производство по предсрочно освобождаване. В случая изискванията са спазени. Не е редно да коментираме съдебното решение, което е проучило всички доказателства”, обясни адвокатът. Според нея процедура по предсрочно условно освобождаване са рутинни и всекидневни процедури. Михайлова изтъкна, че един рутинен случай се използва за нагнетяване на обществено напрежение. „Това няма нищо общо с правоприлагането или с върховенството на закона. Това напрежение е заради предстоящия избор на главен прокурор и предизборната ситуация у нас. Обществото не коментира конкретния случай, а съдебния състав и съдебното решение”, допълни още тя. По думите ѝ не може да се говори за обвързаност между Калпакчиев и БХК. Тя заяви, че в гражданското общество съдиите трябва да участват активно, а това понякога включва участие във форуми, касаещи гражданските права.", "date": "2019.10.07", "title": "Съдия Узунов: Най-вероятно до края на седмицата Полфриймън ще е на самолета"}
{"url": "https://faktor.bg/bg/articles/narkobosat-kuyovich-obzhalva-promyanata-v-zatvornicheskiya-mu-rezhim", "text": "Наркобосът Будимир Куйович ще обжалва заповедта режимът му да бъде сменен от лек на общ, съобщи Нова ТВ.  По-тежкият беше поискан от затворническите власти, след като през август Куйович бе заловен с фалшива шофьорска книжка на магистрала „Тракия“ на път за морето. Тогава се оказа, че той е пуснат в отпуск от общежитието от открит тип в Казичене. Будимир Куйович излежава присъда от 16 години за наркотрафик.", "date": "2019.10.07", "title": "Наркобосът Куйович обжалва промяната в затворническия му режим"}
{"url": "https://faktor.bg/bg/articles/obshtestvo-zakon-i-red-vks-protaka-sled-dva-mesetsa-shte-reshi-za-osvobozhdavaneto-na-dzhok-polfriyman", "text": "Върховният касационен съд (ВКС) даде ход на делото за предсрочното освобождаване на австралиеца Джок Полфриймън и до два месеца трябва да реши дали да го пусне окончателно на свобода.  Заседанието по делото за възобновяването на производството за предсрочното освобождаване на осъдения за убийството на българския студент Андрей Монов продължи около 40 минути, след което съдът се оттегли. Срокът за произнасяне е два месеца, но съдебният състав може да направи това много по-рано.  Преди дни ВКС пренасрочи заседанието от 23 октомври за 7 октомври с довода, че се ограничава свободата на движение на осъдения и пуснат предсрочно убиец, който все още се намира в мигрантския център в Бусманци. Делото бе образувано след искането за възобновяване от страна на главния прокурор Сотир Цацаров. Аргументът на прокуратурата беше, че съдебният състав, взел решението за предсрочно освобождаване, е незаконен, тъй като председателят му Калин Калпакчиев е имал взаимоотношения с БХК, а организацията е дала положително становище по делото. Освен това съдът се е произнесъл с \"определение\", а не с \"решение\", което според прокуратурата е съществено нарушение на поцесуалните правила.  На днешното заседание присъства и дипломатически представител на Австралия в Гърция.  \"За мен единственото решение е съдът да обяви искането за недопустимо. В мига, в който решат това, всички лишени от свобода, на които им е било отказано с определение, а не с решение, на това основание ще искат възобновяване на делото им\", коментира пред медиите адвокат Калин Ангелов, защитник на Полфрийман. Според него ВКС категорично трябва да остави без уважение искането на прокуратурата за възобновяване на делото. Защитникът на австралиеца определи като абсурдно твърдението на държавното обвинение, че тричленният състав на САС, взел решението за предсрочно освобождаване, е бил незаконен.  \"Като попитах Полфрийман защо няма да дойде, той каза: \"Аз наистина съм убеден левичар, но не обичам народния съд\", каза още защитникът му.  В същото време пред Съдебната палата протестират граждани и привърженици на ВМРО, които се обявиха против освобождаването на Полфрийман.", "date": "2019.10.07", "title": "ВКС протака: След два месеца ще реши за освобождаването на Джок Полфриймън"}
{"url": "https://faktor.bg/bg/articles/obshtestvo-zakon-i-red-vks-reshava-shte-se-vazobnovi-li-deloto-za-predsrochnoto-osvobozhdavane-na-polfriyman", "text": "Върховният касационен съд (ВКС) ще заседава по искането на главния прокурор Сотир Цацаров да бъде възобновено делото за предсрочното освобождаване на Джок Полфрийман. Заради високия обществен интерес то беше изтеглено с две седмици по-рано от предварително обявената дата - 23 октомври. Освобождаването на австралиеца шест години и десет месеца преди края на 20-годишната му присъда за убийството на студента Андрей Монов предизвика обществена, политическа и експерта дискусия. Определението на апелативните съдии Калин Калпакчиев, Весислава Иванова и Виолета Магдалинчева беше коментирано в парламента, във Висшия съдебен съвет и на улицата, включително с обидни определения и заплахи, особено към Калпакчиев и Иванова. Именно заради тяхното участие в съдебния състав Сотир Цацаров прати окончателното определение във Върховния касационен съд. Сотир Цацаров иска преразглеждане на казуса, защото е финализиран с определение, а не с решение, и защото, според него, съдиите Калпакчиев и Иванова е трябвало да се отведат от делото заради лични връзки с Българския хелзинкски комитет, чийто председател Красимир Кънев пък е написал положителна характеристика за Полфрийман. Освен заради високия обществен отзвук, но и защото, макар и освободен, Джок Полфрийман не може да напусне дома за чужденци в Бусманци, делото за предсрочното освобождаване беше пренасрочено за днес. Да присъстват на него се канят както негови защитници, така и хора, според които той трябва да изтърпи наказанието си до последния ден.", "date": "2019.10.07", "title": "ВКС решава ще се възобнови ли делото за предсрочното освобождаване на Полфрийман"}
{"url": "https://faktor.bg/bg/articles/bomba-izbuhna-v-garazh-na-izvesten-advokat-ot-montana", "text": "Бомба избухна в гараж на жилищна кооперация в центъра на Монтана. Там бил паркиран нов джип, собственост на известен адвокат, информира NOVA. Взривът, избухнал към 3,15 ч. в нощта срещу понеделник, станал пожар, който опушил апартаменти в кооперацията. Избити са и стъклата на блока. Колата на адвоката е изгоряла напълно. От ударната вълна едната врата на гаража е изхвърчала 10 метра напред. По автомобила и гаража на екипа на NOVA в Монтана също са нанесени щети. Колата е със счупени стъкла и щети по ламарините. Стената между гаражите е паднала. Точно преди седмица в блока друг гараж също е бил запален умишлено. За щастие жертви няма.", "date": "2019.10.07", "title": "Бомба избухна в гараж на известен адвокат от Монтана"}
{"url": "https://faktor.bg/bg/articles/borisov-za-aets-belene", "text": "Можем да направим много добра атомна централа. Имаме два български реактора. Не бива да се говори за руска централа. Тази позиция изрази българският премиер  Бойко Борисов пред българо-американската търговска камара. По думите му това би било един красив проект. Мощни компании били заинтересовани от АЕЦ \"Белене\", а ние като собственици можем да си търсим партньорите, каза премиерът и допълни, че трудно се вземат геостратегически решения. И \"Балкански поток\" се строи. Никой не може да ни се сърди, че строим газови магистрали. Докато другите говореха, ние си направихме и тръбата с Турция, посочи още Борисов и подчерта, че вече можем да правим реална търговия с газ по всички правила и условия на ЕС. Иначе за срещата с бизнеса, Борисов бе лаконичен: \"Малко изглеждаше като партийно събрание на ГЕРБ и ВМРО\".  А за любимите инвестиции поясни, че те са тези, които създават работни места.", "date": "2019.10.07", "title": "Борисов за АЕЦ \"Белене\": Това е един красив проект, не става дума за руска централа"}
{"url": "https://faktor.bg/bg/articles/petkova-kandidatite-za-strategicheski-investitor-na-aets-belene-mogat-da-podadat-obedinena-oferta", "text": "Компаниите - кандидатки за стратегически инвеститор на АЕЦ „Белене” могат да подадат обединено заявление. Това съобщи енергийният министър Теменужка Петкова, която присъства на годишната среща на правителството с бизнеса, организирана от Американската търговска камара. Засега няма подадена обединена оферта, но такава е възможна, стана ясно от думите на енергийния министър: „В хода на воденето на преговори, преди всичко на подаването на обвързващи оферти, са възможни - така предполага процедурата, са възможни различни комбинации, стига участниците в тази процедура да намерят съответно допирни точки“. Петкова потвърди, че на 10 октомври ще бъде подписан договорът за финансирането на газовата връзка с Гърция: „На 10-и октомври очакваме гръцкият министър на околната среда и енергетиката да бъде тук, в България, и да подпишем договора за финансиране между Българският енергиен холдинг и Европейската инвестиционна банка и съответно между БЕК и Ай Си Джи Би“. Заемът от Европейската инвестиционна банка е 110 млн. евро.", "date": "2019.10.07", "title": "Петкова: Кандидатите за стратегически инвеститор на АЕЦ „Белене” могат да подадат обвързваща оферта"}
{"url": "https://faktor.bg/bg/articles/falira-edin-ot-nay-golemite-turoperatori-u-nas", "text": "Един от най-големите туроператори у нас - \"Астрал холидейз\", обяви, че влиза в процедура по несъстоятелност. Това съобщиха от агенцията в официалния си сайт  .  Фирмата е българският партньор на фалиралия британски туристически оператор \"Томас Кук\". \"С огромно съжаление и разочарование, искаме да Ви съобщим, че се налага да прекратим дейността и да започнем процедура по обявяване в несъстоятелност на „АСТРАЛ Холидейз Интернешънъл“ АД от 07.10.2019 г. след почти 24 години присъствие на туристическия пазар и въпреки неимоверните усилия на ръководството и служителите. Това решение е взето след изключително много дискусии, усилия и опити да се осигури финансиране за дружеството. Причините да се стигне до тук са комплексни, но това, което ни остава са спомените, невероятните моменти, когато Вие сте били щастливи, и когато сме били причината за Вашето добро настроение и пълноценна почивка. През годините винаги сме се старали да постигаме високо качество на предлаганите от нас услуги и да осигурим максимален комфорт на нашите клиенти, както и незабравими изживявания\", пишат от там. Агенцията уверява, че е предприела всички мерки за защита на клиентите си. „АСТРАЛ Холидейз Интернешънъл“ АД поддържа валидна застрахова „Отговорност на туропратора“, за да може там където нашите неимоверни усилия не са достатъчни, да бъдем подкрепени от нашите партньори ЗК „Уника“. Пътуванията на всички клиенти, закупили почивки от „АСТРАЛ Холидейз Интернешънъл“ АД, които в момента се намират зад границата са изцяло платени, поради което не съществува опасност от проблеми с полети или отказ за настаняване в хотели или други туристически услуги\", става ясно от каченото на сайта на агенцията. Фирмата обявява още, че пътуванията, планирани за времето след 7 октомври, няма да се осъществят. „АСТРАЛ Холидейз Интернешънъл“ АД няма да има възможност да осъществи бъдещи планирани пътувания на част от своите клиенти след 07.10.2019 г. Клиенти с бъдещи пътувания, които са заплатени на 100% от АСТРАЛ Холидейз Интернешънъл към партньори, ще бъдат лично уведомени от служители на „АСТРАЛ Холидейз Интернешънъл“ АД. Клиенти, закупили само услугата самолетен билет с редовни или нискотарифни авиолинии, също ще осъществят своите пътувания, тъй като всички билети са вече закупени и платени от „Астрал Холидейз Интернешънъл“ АД. За проверка на разписанието и часовете на полетите, препоръчваме клиентите да направят справка със съответната авиокомпания, когато наближи датата на пътуване по издадените вече самолетни билети. Подчертаваме, че клиентите на „Астрал Холидейз Интернешънъл“ АД, които са внесли депозити или са платили изцяло сумите по своите бъдещи организирани пътувания, но АСТРАЛ Холидейз не е заплатил към партньор или доставчик, ще бъдат обезщетени както следва по закон. Те са гарантирани със застраховка „Отговорност на туроператора“, сключена между „Астрал Холидейз Интернешънъл“ АД и ЗК „Уника“, с покритие - 700 000 лв. Координатите за връзка със застрахователя и още полезна информация са посочени в съответните договори за туристически пакети и приложенията към тях\", пишат от \"Астрал Холидейз\". Всички дъщерни дружества на \"Томас Кук\" в три европейски държави – Германия, Австрия и Полша, обявиха фалит.", "date": "2019.10.07", "title": "Фалира един от най-големите туроператори у нас"}
{"url": "https://faktor.bg/bg/articles/shefat-na-astral-holideyz-shte-sadeystvame-na-vsichki-nashi-klienti", "text": "Христо Гаубачев - изпълнителен директор на “Астрал Холидейз”, изрази на пресконференция съвместно с министър Николина Ангелкова огромното си съжаление, че след 20 години днес са подали молба в съда за несъстоятелност. По думите му, ефектът на доминото със случката с \"Томас Кук\" е повлияла и върху тях. \"Ние сме платили за всички клиенти, всички чартърни полети, всички хотели и трансфери\", каза той. Той подтерта, че няма да има клиенти, които да бъдат необслужени. Клиентите, които от утре трябва да пътуват, се информират, че техните почивки са гарантирани. Всички офиси в страната ни са отворени и ще съдействаме на всички клиенти. По-малко от 200 души има със записани почивки, които тепърва трябва да осъществят, допълни той. 51 човека към днешна дата са в чужбина и в България с “Астрал Холидейз”. Ще съдействаме на всички клиенти, обяви шефът на компанията. Малко под 100 човека работят във фирмата, които сега остават без работа, заяви Гаубачев. Не бяхме готови за фалита, каза той. Министър Ангелкова съобщи, че няма информация за други туроператори в подобна ситуация. Динамиката на пазара изисква анализ, който ние правим, посочи тя. По думите й застрахователят \"Уника\" е поел ангажимент в спешен порадък да заплати претенциите - до два - три дни. Като министерство в рамките на нашите компетенции ще съдействаме на абсолютно всички, заяви Николина Ангелкова. Тя информира, че след пресконференцията пътува за Германия за срещи с техния министър и ще коментират лято 2020 година.", "date": "2019.10.07", "title": "Шефът на “Астрал Холидейз”: Ще съдействаме на всички наши клиенти"}
{"url": "https://faktor.bg/bg/articles/obshtestvo-zakon-i-red-prodalzhava-deloto-sreshtu-traykov-dyankov-i-prokopiev", "text": "Делото срещу бившите министри Симеон Дянков и Трайчо Трайков и бизнесменът Иво Прокопиев продължава с разпити на свидетели днес в Специализирания съд. Дянков и Трайков са обвинени за продажбата на държавния дял в EVN на занижени цени. А Прокопиев – че през 2010 г. подбудил Дянков да разпореди на шефа на агенцията за приватизация да възложи оценката на последните държавни 33% в EVN на консултантската фирма „Булброкърс“.  Това било с цел инвестиционният посредник за продажбата на миноритарния дял да получи облага от над 1,2 млн. лв., смята прокуратурата.  Подсъдими по делото са и други трима от „Булброкърс“.", "date": "2019.10.07", "title": "Продължава делото срещу Трайков, Дянков и Прокопиев"}
{"url": "https://faktor.bg/bg/articles/sport-grigor-dimitrov-zagubi-edna-pozitsiya-v-ranglistata", "text": "Най-добрият български тенисист Григор Димитров отстъпи с една позиция в публикуваната днес световна ранглиста и е вече на 27-о място. Тази седмица той почива, а през следващата ще играе на АТР 250 турнира в зала в Стокхолм, където спечели първата си титла през 2013 година. Димитър Кузманов, който лекува контузия, запази №348, а Александър Лазаров изкачи 12 позиции до 523-ата. Шампионът от Претория Александър Донски прогресира със 74 места до №727, а Адриан Андреев прелетя 210 позиции до 745-ата заради финала в Тексас на 30 септември.. Седмичната ранглиста не предложи изменения в челната десетка. Тя е оглавявана от Новак Джокович (Сърбия) с 10365 точки, следван от Рафаел Надал (Испания) с 9225, Роджър Федерер (Швейцария) с 7130 и други. При жените Виктория Томова запази 143-ото си място. Изабелла Шиникова е с една позиция нагоре и е №170. Елица Костова е -212-а, а Александрина Найденова е на 226-ото място. В челото продължава да води австралийката Ашли Барти, следвана от Каролина Плишкова (Чехия) и Наоми Осака от Япония, която измести от третото място украинката Елина Свитолина.", "date": "2019.10.07", "title": "Григор Димитров загуби една позиция в ранглистата"}
{"url": "https://faktor.bg/bg/articles/novini-balgariya-oblachno-i-hladno-dnes", "text": "Днес облачността ще е предимно значителна. По-късно през деня и през нощта, главно в Южна България, ще има превалявания от дъжд. Ще духа до умерен североизточен вятър. Максимални температури - между 13 и 18 градуса. В планините ще има превалявания от дъжд, над 2000 метра - от сняг. Най-точната прогноза за времето може да намерите ТУК.", "date": "2019.10.07", "title": "Облачно и хладно днес"}
{"url": "https://faktor.bg/bg/articles/ministar-ananiev-kabinetat-otpuska-200-mln-lv-za-zdravnata-kasa-70-shte-badat-za-zaplati", "text": "\"В бюджета за НЗОК за 2020 т. ще бъдат отпуснати 200 млн. лева, от тях 70% ще бъдат за заплати. Искаме не по-малко от 50% от всички средства, тоест поне половината да стигнат до хората, като гаранция това трябва да стане в новия рамков договор.\" Това заяви след спешна извънредна среща в МС лидерът на КНСБ Пламен Димитров, след като бе проведен протест пред Министерски съвет. \"Заедно с това, което чух в срещата, ме кара да съм умерен песимист по отношение на здравната помощ в училищата, там все още не може да се гарантира исканото увеличение. Там хората стоят на тези заплати, които ви показаха навън - около 700 лева. От това, което чух, не мисля, че може да се стигне до увеличаване на заплатите на 900 лв. Ние ще продължим да предлагаме механизми да защитим малките общински болници, което да им позволи заплатите да стигнат записаните в рамковия договор, ще искаме и законови промени, които сега няма да коментирам, но да гарантираме финансовия поток да стигне до хората час по-скоро\", посочи синдикалният лидер. \"Потвърждавам думите на Димитров за нещата, които се споразумяхме. Може би за първи път такъв огромен ресурс над 200 млн. лева ще отиде за болнична помощ, а една част ще отиде за увеличение на заплатите. Обемът дейности е достигнал своя таван, тези увеличения ще влязат през клиничните пътеки. Като принципал имам право да спусна указания и ще търся отговорност, ако не бъдат изпълнение тези съотношения. С бюджета за 2020 г. ние даваме устойчивост на допълнителни ресурс, който бе отпуснат от правителството през тази година. Това не са еднократни разходи, а ще доведат до увеличаване на разходите за персонала. Минимум 3/4 от тази сума 200 млн. лева ще отидат за разходи за персонала\", подчерта здравният министър Кирил Ананиев.", "date": "2019.10.07", "title": "Министър Ананиев: Кабинетът отпуска 200 млн. лв. на Здравната каса, 70% ще бъдат за заплати"}
