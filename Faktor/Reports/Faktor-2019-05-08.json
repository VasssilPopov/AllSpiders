{"url": "https://www.faktor.bg/bg/articles/novini/svyat/belgiyskata-politsiya-zakopcha-nad-50-dushi-za-izmami-s-koli", "text": "Белгийската полиция извърши днес най-голямата си операция за последните 20 години, съобщиха местни медии. Акцията е била насочена срещу група за измами при продажба на автомобили по интернет. Уточнява се, че са били задържани 52 заподозрени, повечето от които са граждани на Белгия и Франция. Групата е действала основно чрез извършители роми от Източна Европа, се посочва в информациите. Измамниците се свързвали с частни продавачи на автомобили и успявали да ги измамят в момента на плащането. Докато жертвите установят измамата, минавали по няколко дни, в които автомобилите били изнасяни зад граница. Установени са над 500 измамени в последните две години, отбелязва прокуратурата. В днешната операция са били иззети един милион евро, 90 минибуса, 91 други превозни средства, 34 недвижими имота - къщи, апартаменти и вили. Участвали са 1200 полицаи, извършени са били 200 обиска.", "date": "2019.05.08", "title": "Белгийската полиция закопча над 50 души за измами с коли"}
{"url": "https://www.faktor.bg/bg/articles/novini/balgariya/silva-zurleva-napuska-nova-tv", "text": "Нова Броудкастинг Груп се разделя със Силва Зурлева. Професионалната й биография е свързана предимно с NOVA, на чието управление посвещава близо 20 години.  Тя е във висшия мениджмънт на медията от 1999 година, като с нейното име се свързва получаването на лиценза за национално ефирно разпространение на телевизията през 2003 година, както и създаването на множество иновативни формати и предавания. От Нова телевизия благодариха за всеотдайната работа и огромния принос за компанията през годините.", "date": "2019.05.08", "title": "Силва Зурлева напуска Нова ТВ"}
{"url": "https://www.faktor.bg/bg/articles/novini/svyat/turskata-opozitsiya-iska-otmyana-na-izborite-ot-2018-godina", "text": "Основната опозиционна партия в Турция апелира най-големия избирателен орган на страната за отмяна на резултатите от местните избори в 39-те области на Истанбул, както и на миналогодишните президентски и парламентарни избори, след като властите анулираха победата в кметската надпревара в града, съобщава АП. Решавайки в полза на управляващата \"Партия на справедливостта и развитието\" - ПСР на президента Реджеп  Ердоган, турската Върховната избирателна комисия разпореди да се повторят изборите от 31 март, спечелени от кандидата за опозиция Екрем Имамоглу.  Те основават решението си на факта, че някои служители, които наблюдават изборите за кмет, не са държавни служители, както се изисква от закона. ПСР твърди, че подобни нередности са повлияли на изхода от кметската надпревара. В отговор главната опозиционна Републиканска народна партия - РНП подаде официално искане за отмяна на окръжните избори в Истанбул и на общите избори миналата година, като заяви, че служители, които не са държавни, също са контролирали тогавашните бюлетини. РНП не може да обжалва решението на избирателния съвет да повтори изборите за кмет, тъй като е окончателно. ПСР спечели мнозинството от кварталите в Истанбул, както и от общите избори миналата година, което даде на Ердоган нов мандат с широки правомощия. \"Ако казват, че местните избори са опорочени, то същото важи и за изборите от 24 юни (2018 г.). Десет хиляди души, които не са държавни служители, бяха на дежурство на изборите от 24 юни\", коментира депутатът от РНП Мухарем Еркек пред репортери след подаването на жалбата. \"Ако отменяте мандата на Имамоглу, тогава трябва да отмените и мандата на Реджеп Ердоган\", допълва Еркек пред членовете на изборния съвет. Той обяснява, че няма доказателства, които да доказват, че присъствието на недържавни служители при бюлетините е повлияло на резултата от гласуването. Въпреки че не се очаква Върховният Избирателен съвет да подкрепи апела на опозицията, ходът на РНП служи за разкриване на това, което описват, като несправедливост. РНП, която постави под въпрос независимостта на избирателния орган, смята, че нейните членове са подложени на натиск от Ердоган. Партията обвини президента в \"кражба\" на кметството на Истанбул, за да си запази властта над най-големия град и търговски център в Турция. \"Ние не вярваме и не се доверяваме (на избирателния орган). Това е борба за демокрация. Не става въпрос само за РНП или Имамоглу\", коментира Еркек. Загубата на Истанбул и столицата Анкара на местните избори в Турция е сериозен удари за Ердоган. Ердоган настоява, че повторното провеждане на кметски избори в Истанбул ще укрепи демокрацията, като гарантира, че волята на народа на Истанбул е наистина отразена.", "date": "2019.05.08", "title": "Турската опозиция иска отмяна на изборите от 2018 година"}
{"url": "https://www.faktor.bg/bg/articles/novini/balgariya/ivaylo-dichev-papata-e-simvol-na-globalizatsiyata-i-tova-provokira-natsionalistite", "text": "\"Последните 30 години църквата ни непрекъснато се движи от скандал към скандал\", каза пред БНР проф. Ивайло Дичев по повод визитата на папа Франциск и съпровождащите я полярни реакции.  „Вместо същностните ценности на християнството, които са любовта, разбирателството между хората, мира, разбира се, скромността и т.н., се хванаха в някакви глупости от преди 1000 години“, коментира Дичев визирайки схизмата от 1054 г. В отговор на въпроса защо се разшири конфликтът извън църковните среди и се стигна до толкова интерпретации, дори и в сферата на конспирацията, той каза: „Папата очевидно е символ на глобализацията. Католическа църква буквално означава универсална църква. Католико значи универсален и тя първо обединява много вярващи и второ - нейната идеология е такава - тя се опитва да обедини всички хора, да търси човешкото в човека и т.н. Папата идва тук с послания, такива, които да преодолеят нашите тук етнически сблъсъци, нашите дрязги и да ни накарат да мислим за важните неща. Тези неща включително са свързани с нашето отношение към бежанците, към бедните, към онези, които глобализацията и либерализмът изключват в икономическото развитие. И срещу това веднага се вдигнаха всички онези, които днес наричат себе си националисти“, каза Ивайло Дичев и добави: „И то се надигнаха с обичайната си агресивна простотия, бих казал. Такива неща се изляха, наистина, които обикновено се излизат по повод на Сорос, на жените, които щяхме да защитаваме от насилие, на ромите и т.н. На бунт се вдигнаха онези, които се страхуват от глобализацията“.", "date": "2019.05.08", "title": "Ивайло Дичев: Папата е символ на глобализацията и това провокира националистите"}
{"url": "https://www.faktor.bg/bg/articles/novini/svyat/dol-predupredi-izhvarlyame-orban-ako-prodalzhi-s-anti-es-kampaniyata", "text": "\"Ако премиерът на Унгария Виктор Орбан продължи да хули ЕС, Европейската народна партия ще го изхвърли \"или той сам ще напусне\", заяви председателят на ЕНП Жозеф Дол, цитиран от \"Политико\". Дол даде пресконференция преди неофициалната среща на евролидерите в Сибиу, Румъния, заедно с Орбан, но не с унгарския премиер, а с ръководителя на опозиционната Ниционално-либерална партия на Румъния Людовик Орбан. Дол защити решението на ЕНП от март временно да се замрази членството на ФИДЕС на Орбан и отбеляза, че ще бъде взето решение преди конгреса на партията през ноември. Според условията на споразумението от март, което Орбан приема като компромис, ФИДЕС ще трябва да изпълни различни условия и тричленна комисия ще реши дали партията спазва правилата и ценностите на ЕНП. \"Ако той (Орбан) продължи да прави това, както прави през последните дни, ще бъдат изключени или той сам ще напусне, от него зависи\", каза Дол пред журналисти. Орбан и членовете на ФИДЕС са \"свободни хора\", добави Дол и отбеляза: \"Ако той реши да напусне, ние неизбежно ще уважим демокрацията\". Той също описа позицията на Орбан, че няма да подкрепи кандидатурата на Манфред Вебер за шеф на ЕК като \"не е в правилната посока\". Но председателят на ЕНП припомни, че унгарският лидер не е подкрепил кандидатурата на Жан-Клод Юнкер през 2014 г.", "date": "2019.05.08", "title": "Дол предупреди: Изхвърляме Орбан, ако продължи с анти-ЕС кампанията"}
{"url": "https://www.faktor.bg/bg/articles/novini/svyat/milo-dzhukanovich-es-tryabva-da-integrira-zapadnite-balkani-ili-da-gi-izgubi-za-smetka-na-rusiya-i-kitay", "text": "Европейският съюз трябва да интегрира Западните Балкани бързо, за да съхрани собственото си бъдеще, както и да запази буферния район от руско и китайско влияние, заяви в интервю за Ройтерс президентът на Черна гора Мило Джуканович, цитиран от БТА. Джуканович посочи, че Москва - чрез политиката си, а Пекин - чрез заемите, се стремят „да попречат на разширяването на НАТО и ЕС на Балканите“. Според него това означава, че регионът трябва да бъде „зона на отговорност и стратегически интерес за ЕС“. „Ако ЕС не разбере това, опасявам се, че собственото му бъдеще може да бъде застрашено“, заяви Мило Джуканович ден преди очакваното обявяване на присъдите в процеса за опита за държавен преврат в деня на парламентарните избори в Черна гора на 16 октомври 2016 г. с цел да се попречи на присъединяването на страната към НАТО. От шестте кандидатки за членство в ЕС на Западните Балкани Черна гора и съседна Сърбия са най-близо до присъединяването, макар че не се очаква никоя от тях да стане членка в близко бъдеще. На двете страни им беше казано, че трябва да изкоренят организираната престъпност, корупцията и непотизма и да намалят бюрокрацията, а политическите елити както в Белград, така и в Подгорица остават разделени в два лагера - проевропейски и проруски. Същевременно намаляването на европейското финансиране за Западните Балкани отваря възможност на Китай да запълни празнотата. „Трети страни като Русия и Китай се възползват заради липсата на конкретна дейност на ЕС в региона“, посочва черногорският президент.", "date": "2019.05.08", "title": "Мило Джуканович: ЕС трябва да интегрира Западните Балкани или да ги изгуби за сметка на Русия и Китай"}
{"url": "https://www.faktor.bg/bg/articles/novini/svyat/bebeto-na-hari-i-megan-se-kazva-archi-harisan-uindzor", "text": "Британският принц Хари и съпругата му Меган кръстиха сина си Арчи Харисън Маунтбатън-Уиндзор, се казва в информация на страницата на двойката в Instagram, предаде Ройтерс. \"Този следобед Техни Кралски Височества представиха пред Нейно Величество Елизабет Втора нейния осми правнук в двореца Уиндзор\", се казва съобщението. \"Херцогът на Единбург и майката на херцогинята на Съсекс също присъстваха по този специален повод.\"  Бебето се роди в понеделник, а днес двамата родители го представиха в залата “Сейнт Джордж” на замъка Уиндзор. “Това е вълшебство, просто е поразително. Имам двете най-добри момчета на света и това ме прави много щастлива”, сподели херцогинята на Съсекс. Запитана как е минало раждането, Меган отговори: \"Беше като магия. Беше страхотно! Толкова съм щастлива! Той има най-сладкия темперамент. Много е спокоен\". Принц Хари пък се пошегува, че не знае от кого бебето е наследило спокойствието си. \"Изминали са само два дни и половина, но това да си родител е страхотно. Щастливи сме да имаме своето вързопче радост\", каза херцогът на Съсекс и в типичния за него хумор допълни: \"Още едно страхотно правнуче за кралицата!\". Представянето на бебето беше първата публична поява на Меган от близо 6 седмици. 37-годишната американка носеше бяла рокля на британската дизайнерка Грейс Уолес Бенър с колан, подчертаващ талията ѝ. Феновете бяха поразени от смелостта ѝ да акцентира на уголемения корем след раждането. Принц Хари носеше нежно в ръце двудневното бебче, което спеше. Въпреки това гордият баща не се въздържаше да му говори.", "date": "2019.05.08", "title": "Бебето на Хари и Меган се казва Арчи Харисън Уиндзор"}
{"url": "https://www.faktor.bg/bg/articles/sasht-obeshtaha-nikoga-da-ne-badat-zalozhnitsi-na-yadrenoto-iznudvane-na-iran", "text": "САЩ обвиниха Иран в \"ядрено изнудване\" и обещаха, че никога няма да се подадат на шантажа на Техеран, предава AFP.  \"Америка никога няма да бъде заложник на ядреното изнудване на иранския режим\", заяви американският специален пратеник за Иран Брайън Хук. По-рано днес Иран обяви, че преустановява изпълнението на две от точките по договора за ядрената програма на страната, постигнат през 2015 г. Решението бе обявено на първата годишнината от оттеглянето на САЩ от споразумението.", "date": "2019.05.08", "title": "САЩ обещаха никога да не бъдат заложници на \"ядреното изнудване\" на Иран"}
{"url": "https://www.faktor.bg/bg/articles/novini/balgariya/bogoslovat-i-zhelev-poseshtenieto-na-papata-v-bezhanskiya-lager-beshe-edin-shamar-za-nashata-tsarkva", "text": "\"Вярно, че имаше крайни мнения по време на посещението на папа Франциск, но, въпреки това, смятам, че то беше успешно. Не мисля, че от него можеше да се иска нещо повече\", коментира пред БНТ бившият директор на дирекцията по вероизповеданията проф. Иван Желев. Той припомни, че посещението е било координирано предварително, било е ясно какво е можело да се очаква от него. По думите на Желев, координаторът на посещението Румяна Бъчварова се е изказала некомпетентно по въпроса за канона, но се надява тя да се е изказала в лично качество. \"Колкото и да беше огорчен от поведението на някои хора във втория ден от посещението на папата, премиерът премълча и не каза нищо\", коментира той. \"При посещението на папа Йоан Павел Втори имаше по-голям политически натиск над Светия синод да изпрати покана за посещение на папата. Явно Светият синод е отказал сега да изпрати покана към папата. Той дойде като държавен глава и като духовен глава на католиците в България\", обясни богословът. \"Мисля, че от Синода можеха да не забраняват на духовници да участват в прояви с папата. Това решение беше пълно със зарани, което е излишно\", смята Желев. \"Позицията на БПЦ беше въздържана, дори хладна. Накрая всички бяха усмихнати, включително и онзи митрополит, който каза думите за антихриста. В словата и на папата, и от страна на патриарха, обаче, имаше добронамереност. Според мен, можеше да покажат малко повече любезност\", коментира Желев. \"В \"Свети Александър Невски забраниха на хора дори да изпълни една песен, което се прави спрямо откровени безбожници. Пресоли се манджата от страна на Светия Синод. Те се страхуват не от себе си, а от тези, които винаги викат. За щастие, още същата вечер русенският митрополит излезе с послание \"Защо трябва да се страхуваме от папата\". Само че това трябваше да направи патриарха, защото него всички щяха да чуят\", убеден е той. Според него, БПЦ е \"по-силна в послания, а не в добротворството\". \"Посещението на папата в бежанския лагер беше един шамар за нашата църква\", огорчено заключи той.", "date": "2019.05.08", "title": "Богословът И. Желев: Посещението на папата в бежанския лагер беше един шамар за нашата църква"}
{"url": "https://www.faktor.bg/bg/articles/novini/svyat/tramp-zabrani-na-kongresa-dostap-do-netsenzuriraniya-variant-na-doklada-malar", "text": "Президентът на САЩ Доналд Тръмп упражни пълномощията си като забрани достъпа до нецензурирания вариант на доклада на специалния прокурор Робърт Мълър и други документи, изискани от правната комисия на Камарата на представителите, предаде Асошиейтед прес, цитирана от БТА.   Разследването на Мълър за евентуална руска намеса в изборите в САЩ през 2016 г. е в центъра на яростна политическа битка във Вашингтон през последните две години.  Днешното президентско вето идва след решението на правната комисия на Камарата, в която доминират демократите, да подаде съдебен иск срещу правосъдния министър Уилям Бар, който е и генерален прокурор, с обвинение в неуважение към Конгреса заради отказа на администрацията да предаде на Камарата пълния текст на доклада и приложените към него доказателствени материали.", "date": "2019.05.08", "title": "Тръмп забрани на Конгреса достъп до нецензурирания вариант на доклада \"Мълър\""}
{"url": "https://www.faktor.bg/bg/articles/obshtestvo/zakon-i-red/mvr-po-18-katastrofi-sredno-stavat-vseki-den-10-sa-s-fatalen-kray", "text": "Всеки ден в страната ни стават средно по 18 пътно-транспортни произшествия, а при 10% от тях се стига до фатален край за някой от участниците. Това каза Малина Крумова, председател на Държавната агенция \"Безопасност на движението по пътищата\", цитирана от пресцентъра на агенцията.   Тя изтъкна, че благодарение на предприетите мерки от страна на институциите и гражданските организации, има 10% намаление на жертвите при пътни инциденти през изминалата година. „Отчитаме позитивен тренд, както на инцидентите, така и на загиналите и ранените при пътно-транспортни произшествия, но трябва да направим още много“, подчерта председателят на държавната агенция, цитирана от пресцентъра.   Сред основните дейности на ДА \"Безопасност на движението\", които Крумова открои са: анализ на пътната безопасност, систематизиране дейността на областните и общински комисии по проблемите на безопасността на движението и изготвяне на нова стратегия по пътна безопасност за периода 2021-2030.   Очаква се в резултат на анализа да се предложат комплексни мерки и нормативни промени за повишаване на пътната безопасност, се посочва в прессъобщението.   В днешното събитие участие взеха комисар Росен Рапчев, началник отдел в \"Пътна полиция\" при ГДНП, Скендер Сила, представител на Световната здравна организация в България, Владимир Тодоров, председател на УС, Българска асоциация на пострадали при катастрофи.", "date": "2019.05.08", "title": "МВР: По 18 катастрофи средно стават всеки ден, 10% са с фатален край"}
{"url": "https://www.faktor.bg/bg/articles/neizvesten-strelya-v-tsentara-na-sofiya", "text": "Неизвестен стреля с въздушна пушка по домашни любимци в центъра на София, предава Канал 3. Собственикът на котка в кв. \"Лозенец\" я намира в безпомощно състояние. За съжаление ветеринарите не успяват да спасят живота ѝ. Стопаните искат стрелеца да бъде заловен. Те се притесняват не само за животните си, но и за собствената си сигурност. \"Пускахме котарака си да се разхожда сам. Няколко дни обаче не се появи. На 4 май се прибра, влачейки задните си крачета, едва ходеше. Веднага разбрахме, че нещо не е наред и го заведохме на ветеринар. На рентгеновата снимка ясно се виждаше съчма в корема и гръбнака му'', сподели пред Bulgaria ON AIR собственикът на убитото животно Стефан Кръстев. Той смята, че по него е стреляно с въздушна пушка, тъй като сачмата е била счупена. А ветеринарите са установили, че няма никакъв шанс да спасят живота на котарака. След случая Стефан Кръстев пуска пост в социалната мрежа \"Фейсбук\", за да предупреди собствениците на други домашни любимци да бъдат внимателни. Оказва се, че това не е единственият подобен инцидент в квартала. \"Стреляли са и по кучето на един приятел. Мой съсед пък сподели, че е било стреляно с въздушно оръжие по автомобила му'', сподели още Кръстев. Жителите на столичния квартал се притесняват и за собствената си сигурност, освен за живота на домашните си любимци. И съветват гражданите да бъдат особено внимателни.", "date": "2019.05.08", "title": "Неизвестен стреля в центъра на София"}
{"url": "https://www.faktor.bg/bg/articles/registriran-e-rast-v-prodazhbata-na-hibridni-avtomobili-u-nas", "text": "Страната ни е сред държавите в Европейския съюз, в които има регистриран ръст в продажбата на хибридни автомобили, показват данни от анализ на Евростат за 2018 г., цитирани от БТА. Почти 60 на сто се увеличават продажбите през 2018-а в сравнение с 2017 година. На колите с алтернативно задвижване – 2100 автомобила.  У нас по последни данни се движат около 800 изцяло електрически коли и над 2000 хибрида. В страната ни 18 различни марки предлагат автомобили с алтернативно задвижване, цените варират между 60 000 и 80 000 лева. Липсват достатъчно зарядни станции за електромобилите и хибридните варианти. Едно от малкото предимства, които ползват собствениците на хибридни автомобили у нас, е освобождаването им от общински данък за превозни средства, както и безплатното паркиране в големите градове.", "date": "2019.05.08", "title": "Регистриран е ръст в продажбата на хибридни автомобили у нас"}
{"url": "https://www.faktor.bg/bg/articles/shefat-na-kzp-predupredi-za-2-godini-zhalbite-ot-onlayn-targovtsite-sa-se-udvoili", "text": "До момента са се регистрирали 11 хиляди онлайн търговци в България, продължаваме работа по защита на потребителите при продажби от разстояние. Това каза председателят на Комисията за защита на потребителите Димитър Маргаритов по време на представяне на доклада за дейността на органа за 2018 г. пред Парламентарната комисия по икономическа политика и туризъм.  „Специално си позволявам да обърна внимание върху онлайн търговията, защото ще дам информация за още едно число, което не се съдържа в този доклад. Ако през 2016 г. ние сме получили около 2000 жалби за онлайн покупки, то през миналата 2018 г. това са близо 4000 жалби. Само за 2 години броят на жалбите подадени срещу онлайн търговци се е удвоил. Нещо, което не забелязваме по отношение на нито един друг от сегментите на пазара, които контролираме“, заяви Маргаритов. По думите му едно от обясненията е, че по данни на НСИ всяка година около 30 % повече потребители пазаруват в онлайн средата и с 30 % на годишна база се увеличават онлайн магазините, които са регистрирани в България. „До момента от началото на годината тече този процес и би трябвало да приключи до края на юни за задължителната регистрация в Министерство на финансите на всички онлайн търговци, които извършват дейност на територията на Република България. До момента са се регистрирали 11 хиляди“, допълни още Маргаритов. Той подчерта, че КЗП продължава активно да работи със своята специализирана структура за защита на правата на потребителите при продажби от разстояние“. По отношение на стоките, Маргаритов уточни, че общо със заповеди, които са издадени през този период 124 стоки са забранени за продажба, а за 58 вида стоки са били временно спрени, докато се установи дали разполагат с необходимите сертификати и документи.", "date": "2019.05.08", "title": "Шефът на КЗП предупреди: За 2 години жалбите от онлайн търговията са се удвоили"}
{"url": "https://www.faktor.bg/bg/articles/rumatsii-kubrat-pulev-izpolzva-nepravomerni-udari-shansovete-ni-da-spechelim-anulirane-na-macha-s-dino-sa-ogromni", "text": "Промоутърът на румънския боксьор Богдан Дину Богдан Мушат от King Promoution разкри нещо доста обезпокоително пред prosport.ro. \"След боя с Кубрат Пулев разговарях с шефа на калифорнийската боксова комисия. Той бе изненадан от факта, че Богдан се е изправил след първия нокдаун. След толкова неправомерни удари от съперника. Ако е останал на пода, то съдията е трябвало да го обяви за победител след дисквалификация\", твърди Мушан. Според него до този момент резултатът от мача е равен. Двама от съдиите давали 76:76, а един 77:75 за Кубрат. На 14 май точно калифорнийската комисия ще гледа жалбата на Дину, с която се иска анулиране на мача. Тогава ще бъде гледана и жалбата на Джени Суши за сексуално насилие заради целувката след двубоя. \"Шансовете ни да спечелим са огромни\", твърди шефът на промоутърската фирма Сорин Флореа. \"Знаете, че такива неща не се правят случайно\", твърди той.", "date": "2019.05.08", "title": "Румънци: Кубрат Пулев използва неправомерни удари, шансовете да анулират мача му с Дину са огромни"}
{"url": "https://www.faktor.bg/bg/articles/sport/berbatov-i-martin-petrov-zapochnaha-trenirovki-vav-vtora-liga", "text": "Две от последните големи имена в българския футбол Мартин Петров и Димитър Бербатов се включиха в тренировката на втородивизионния ЦСКА 1948 този следобед. Те облякоха отново червения екип като част от обучението в курса за лиценз \"А\" към треньорската школа на НСА.  Двете звезди на българския футбол трябва да вземат дипломата през ноември, тя ще им позволи да водят отбори във Втора лига или да са помощници в Първа. След това следва лиценз \"ПРО\". Бербатов и Петров се включиха активно във всички упражнения наравно с футболистите.  Те слушаха внимателно наставленията на треньора Петко Петков. Преди това спецът беше лектор пред целия курс. Митко си позволи и няколко шеги със своите състуденти. Останалите кандидати за лиценз \"А\" наблюдаваха от трибуните. Сред тях личаха имена като Георги Илиев от Черно море, Живко Миланов от Левски, Пламен Николов от Литекс, Иван Цветков, Дарко Савич, Захари Сираков, Георги Андонов, Румен Трифонов. Групата беше водена от доцент Михаил Мадански.", "date": "2019.05.08", "title": "Бербатов и Мартин Петров отново облякоха червените фланелки, започнаха тренировки във Втора лига"}
{"url": "https://www.faktor.bg/bg/articles/desislava-ivancheva-smeni-advokata", "text": "Марин Марковски и синът му Димитър вече не са адвокати на Десислава Иванчева. Защитата й се поема от Николай Хаджигенов. На 30 април, или 2 седмици след 20-годишната присъда на бившата кметица на район “Младост”, тя се е отказала от услугите на Марковски. Делото започна с половин час закъснение и бе отложено с 40 минути по искане на Иванчева и Петрова. По думите им те били в сливенския затвор и имали нужда от малко време да говорят със защитниците им, информира Нова телевизия.  Двете са в сливенския затвор от 15 април, когато Иванчева получи 20 години, а Петрова - 15 г. За поискан, но не и за взет подкуп, от бизнесмена Александър Ваклин. Последният по сделката Петко Дюлгеров е с присъда от 12 години. Съдията Иво Хинов нареди да бъдат задържани в зала, защото могат да се укрият. l", "date": "2019.05.08", "title": "Десислава Иванчева смени адвоката"}
{"url": "https://www.faktor.bg/bg/articles/patsientski-organizatsii-zayaviha-vot-na-nedoverie-kam-zdravniya-ministar", "text": "Пациентски организации „Заедно с теб” заявиха вот на недоверие към министъра на здравеопазването Кирил Ананиев в отворено писмо до медиите. Причина за острата им реакция е липса на ангажименти към превенцията на употребата на наркотични вещества, лечение и психосоциална рехабилитация на зависими пациенти, и намаляване вредите от употребата на наркотични вещества. Организацията изразява несъгласие за необоснованото закриване на Националния център по наркомании НЦН. \"Последната година се наблюдава ясна тенденция към бездействие от страна на ръководството на Министерство на здравеопазването и безотговорст към зависимите пациенти, чийто финал е Проект за постановление на Министерския съвет, който предвижда закриване на Националния център по наркомании НЦН\", пишат от „Заедно с теб” . Като основен мотив за закриването на центъра в доклада на министъра на здравеопазването се сочи необходимостта от прехвърляне на пет щатни бройки в НЕЛК. Националният център по наркоманиите е създаден със Закона за контрол на наркотичните вещества и прекурсорите и може да бъде закрит само с промяна в закона. Закриването му с Постановление на Министерския съвет е нарушение, аргументира се от пациентската организация.", "date": "2019.05.08", "title": "Пациентски организации заявиха вот на недоверие към здравния министър"}
{"url": "https://www.faktor.bg/bg/articles/vas-zadvizhi-delo-sreshtu-tsik-otkazal-proverka-na-peevski", "text": "Върховният административен съд (ВАС) даде ход на делото срещу Централната избирателна комисия (ЦИК) заради отказа ѝ да провери дали депутатът от ДПС Делян Пеевски отговаря на законовите условия за участие в предстоящите европейски избори. Жалбата срещу изборната администрация беше подадена от гражданско сдружение БОЕЦ. Очаква се съдът да излезе с решение по казуса днес, прогнозира в. „Сега“. Самият Пеевски не се появи на заседанието, макар че беше призован като заинтересована страна. Не се е явил и упълномощеният от него адвокат, съобщиха от БОЕЦ. Било е депозирано становище пред съда, в което се подкрепя позицията на ЦИК.", "date": "2019.05.08", "title": "ВАС задвижи дело срещу ЦИК, отказала проверка на Пеевски"}
{"url": "https://www.faktor.bg/bg/articles/fandakova-sas-svetkavichna-reaktsiya-nyama-da-mahame-pavetata-okolo-hrama-al-nevski", "text": "Кметът на София Йорданка Фандъкова взе отношение и опроверга опасенията на жителите на София, че гранитните павета около храм-паметника ''Св. Ал. Невски'' ще бъдат премахнати и заменени с бронзови плочки. Това стана ясно от пост на столичния градоначалник на страницата й във Фейсбук: \"Гранитните павета около храма „Александър Невски“ се запазват – това предвижда одобреният проект, който представихме миналата година, когато стартира ремонтът в цялата зона. Публикуваните сега визуализации са още от конкурса за избор на проектант и не отговарят на одобрения проект. Тези манипулации няма за помогнат нито на политиците, които искат да извлекат някакъв личен дивидент за момента, нито на гражданите да получат вярна информация. Моята лична позиция и становището на НИНКН още при одобрението на проекта на архитектурно студио „А.Д.А“ – бяха за запазване и на паважа, и на скулптурите на Далчев в градината зад Военния клуб. Затова и през 2017 г. проектът беше променен, като категорично запазва гранитните павета около „Ал. Невски“ и по участъка от ул. „Оборище“ между ул. „Г.С. Раковски“ и централния вход на храма. Проектът предвижда единствено пренареждане на паважа на местата, на които има неравности и нужда от ремонт. Променихме и предвиденото от проектанта модерно осветление с високи мачти. Заедно с НИНКН съгласувахме осветление, което отговаря на съществуващо при първоначалната визия на площада\", пише Фандъкова.", "date": "2019.05.08", "title": "Фандъкова със светкавична реакция: Няма да махаме паветата около храма \"Ал.Невски\""}
{"url": "https://www.faktor.bg/bg/articles/kabinetat-odobri-oshte-9-mln-leva-za-tsik-zaradi-mashinnoto-glasuvane", "text": "Правителството одобри изменение и допълнение на Постановление № 52 на Министерския съвет от 2019 г. за приемане на план-сметка за разходите по подготовката и произвеждането на изборите за членове на Европейския парламент от Република България през 2019 г. и за изменение на Постановление № 78 на Министерския съвет от 2019 г. за одобряване на допълнителни разходи по бюджета на Министерството на здравеопазването за 2019 година. С промените в план-сметката се осигуряват допълнителни разходи за Централната избирателна комисия за осигуряване на машинното гласуване в размер на 9 млн. лева. Така се обезпечава финансово изпълнението на § 39 от преходните и заключителни разпоредби към Закона за изменение и допълнение на Изборния кодекс при произвеждането на изборите за членове на Европейския парламент от Република България през 2019 г., машинното гласуване да се произведе в най-малко 3 000 избирателни секции. Средствата ще се осигурят за сметка на предвидените в централния бюджет за 2019 г. разходи за произвеждане на избори по Изборния кодекс.", "date": "2019.05.08", "title": "Кабинетът одобри още 9 млн. лева за ЦИК заради машинното гласуване"}
{"url": "https://www.faktor.bg/bg/articles/sadat-puska-pod-domashen-arest-ivancheva-i-petrova", "text": "Апелативният спецсъд пуска под домашен арест бившата кметица на Младост Десислава Иванчева и заместничката й Биляна Петрова.    Според магистратите няма риск те да се укрия или да извършат ново престъпление. Иванчева и Петрова нямат право да напускат страната.   Също така съдът реши да отмени запора на банковата сметка на Биляна Петрова.", "date": "2019.05.08", "title": "Съдът пуска под домашен арест Иванчева и Петрова"}
{"url": "https://www.faktor.bg/bg/articles/novini/balgariya/spirat-saytovete-na-narodnoto-sabranie-zaradi-remonti", "text": "Парламентът остава без сайтове заради ремонти в сградата информират от пресцентъра на Народното събрание:  Информираме Ви, че във връзка с извършване на строително-монтажни работи в Главното разпределително табло (ГРТ) на сградата на Народното събрание, пл. „Княз Александър I“ № 1, Интернет порталите на Народното събрание – www.parliament.bg и dv.parliament.bg няма да бъдат достъпни на следните дати: 8 май 2019 г. – от 18:00 часа до 06:00 часа на 9 май 2019 г.  9 май 2019 г. – от 18:00 часа до 06:00 часа на 10 май 2019 г. 11 май 2019 г. . – от 09:00 часа до 18:00 часа 12 май 2019 г. . – от 09:00 часа до 18:00 часа", "date": "2019.05.08", "title": "Спират сайтовете на Народното събрание заради ремонти"}
{"url": "https://www.faktor.bg/bg/articles/novini/svyat/zaradi-skandal-za-podkupi-italianskiyat-premier-osvobodi-zam-ministar", "text": "Италианският премиер Джузепе Конте освободи от длъжност заместник-министъра на транспорта и инфраструктурата Армандо Сири, замесен в скандал за подкуп, предаде БТА. Сири беше уволнен въпреки съпротивата на партия \"Лига\", която го подкрепяше. Случаят предизвика остро напрежение между крайнодясната партия \"Лига\" и коалиционния й партньор - антисистемното Движение \"Пет звезди\", заплашвайки съюза им с разпадане в момент, когато двете партии си съперничат за Европейските избори по-късно този месец. Сири, който освен заместник-министър е и икономически съветник на водача на партия \"Лига\" Матео Салвини, беше разследван миналия месец за подкуп, който се твърди, че е получил от предприемач в сферата на вятърната енергетика, свързан със сицилианската мафия. Според ТАСС, която цитира италианската телевизия \"Ти Джи Ком 24\", Сири е заподозрян, че е получил подкуп от 30 000 евро. Движение \"Пет звезди\", подкрепата за което се основава на кристално чист имидж и безкомпромисна политика срещу корупцията, настояваше Сири да напусне поста си, докато Салвини беше против и защитаваше оставането му в правителството, докато вината му не се докаже в съда.", "date": "2019.05.08", "title": "Заради скандал за подкупи: Италианският премиер освободи зам.-министър"}
{"url": "https://www.faktor.bg/bg/articles/sasht-sa-gotovi-da-otmenyat-sanktsiite-sreshtu-venetsuelski-voenni", "text": "САЩ са вдигнали вчера санкциите срещу бившия началник на венецуелското разузнаване, който престана да подкрепя Николас Мадуро и премина на страната на опозиционното Национално събрание миналата седмица, обяви американският вицепрезидент Майк Пенс, цитиран от ДПА и ТАСС. Предполага се, че по време на неуспешния опит на Хуан Гуайдо за завземане на властта миналата седмица, бившият ръководител на венецуелската тайна полиция СЕБИН Мануел Рикардо Кристофер Фигера е помогнал на опозиционния лидер Леополдо Лопес да се освободи от домашен арест, отбелязва ДПА. Фигера оглави групата венецуелски военни, която премина на страната на опозицията при опита за сваляне на Мадуро.  \"САЩ възнамеряват да свалят санкциите за онези, които подкрепят конституцията и върховенството на закона\", заяви Майк Пенс в реч в Държавния департамент по време на конференция на неправителствената организация \"Дружество на Америките\". Той даде за пример \"генерал Мануел Кристофер Фигера, бивш ръководител на венецуелското разузнаване, който дезертира миналата седмица, изоставяйки режима на Мадуро, за да подкрепи венецуелската конституция и Националното събрание\". Пенс увери, че санкциите срещу генерал Фигера ще бъдат вдигнати \"незабавно\". САЩ в началото на годината признаха опозиционния лидер и председател на парламента Хуан Гуайдо за временен президент на Венецуела и оттогава се опитват да принудят  президента социалист Николас Мадуро да напусне властта. \"Надявам се, че мерките, които предприема нашата страна днес, ще окуражат и други да последват примера на генерал Кристофер Фигера\", каза в заключение Пенс.", "date": "2019.05.08", "title": "САЩ са готови да отменят санкциите срещу венецуелски военни"}
{"url": "https://www.faktor.bg/bg/articles/papa-frantsisk-na-pat-za-rim-balgariya-i-makedoniya-sa-dve-napalno-razlichni-natsii", "text": "От самолета на път за Рим, папа Франциск отговори на въпроси на журналисти. Пред представителя на македонската медия МРТ, Биляна Жеревска, той коментира, че България и Северна Македония са две напълно различни нации, съобщава \"Католик хералд\". Папата коментира, че \"това са две напълно различни нации. България е нация с традиции от векове. Македония, от друга страна, има традиция от векове, но не като държава: като народ, който в крайна сметка се е превърнал в нация... Това е красива битка! За нас християните, Македония е символ на влизането на християнството на Изток. Християнството е влязло на Изток през всички вас... тези македонци, които се явили на Павел в съня му: \"ела при нас, ела при нас.\" Той заминава за Азия, това е загадка, която се обажда... И македонският народ се гордее с това, те не губят възможността да кажат, че християнството е влязло в Европа през нас, през нашата врата, защото Павел е бил призован от македонец\". \"България трябваше да се бори толкова много за своята идентичност като нация. Самият факт, че през 1800-те, повече или по-малко, 200 000 руски войници загинаха, за да си върнат независимостта от ръцете на турците... мислим за това какво означава 200 000. Толкова много се борят за независимост, толкова много кръв, толкова мистика, за да се намери консолидация на идентичността\", допълва папата.", "date": "2019.05.08", "title": "Папа Франциск на път за Рим: България и Македония са две напълно различни нации"}
{"url": "https://www.faktor.bg/bg/articles/novini/balgariya/b-borisov-kategorichen-papata-dori-i-na-chetiri-ochi-ne-e-govoril-za-priemane-na-migranti-v-balgariya", "text": "\"Посещението на папата беше световно събитие. При това второ посещение, помните, че преди имаше петно върху България, но това е изчистването на този негативен образ, който ни бяха създали в миналото, без България да има вина\", заяви пред бТВ премиерът и лидер на ПП ГЕРБ Бойко Борисов. \"Видяхте, че папата нарече нашия патриарх \"брат\", \"свят човек\", отправи прекрасно послание за Св. Кирил и Методии, дори тръгвайки си, че това, което правим за единението, присъединяването на Западните Балкани към ЕС е много добро\", припомни той. \"Папата отправи призив да се отнасяме братски към мигрантите, макар че някой веднага започнаха да обръщат смисъла на думите му. Всеки, който е в беда трябва да бъде подслонен, добре, че ЕС ме послуша за изнесените лагери в Турция\", каза още Борисов. Той беше категоричен, че папата дори и на четири очи не е говорил за приемане на мигранти в България. \"Това е лъжа, жълта новина, измама, гадост\", ядоса се премиерът.", "date": "2019.05.08", "title": "Б. Борисов категоричен: Папата дори и на четири очи не е говорил за приемане на мигранти в България"}
{"url": "https://www.faktor.bg/bg/articles/novini/svyat/interpol-otkaza-da-izdade-zapoved-za-arest-na-nikola-graevski", "text": "Централата на Интерпол отказва да издаде международна заповед за арест на бившия македонски премиер Никола Груевски, който получи убежище в Унгария, съобщи днес прокурорът от Прокуратурата за организираната престъпност и корупцията Вилма Рускоска, цитирана от агенция МИА. Рускоска каза, че е поискала чрез полицията да бъде издадена вътрешна и международна заповед за арест на Груевски във връзка с делото, което тя води срещу организаторите на събитията в парламента на 27 април 2017 г., предава БТА. Последните информации от Интерпол Македония са, че централата на Интерпол отказва да издаде заповед и не дава обяснение, каза Рускоска на Конференцията за напредък в борбата против организираната престъпност и корупцията. Интерпол не иска да издаде международна заповед за арест и за бившия началник в Управлението за безопасност и контраразузнаване Никола Бошкоски, който избяга в Гърция.", "date": "2019.05.08", "title": "Интерпол отказа да издаде заповед за арест на Никола Граевски"}
{"url": "https://www.faktor.bg/bg/articles/novini/balgariya/premierat-bsp-me-nadtsenyava-ako-si-misli-che-izpolzvam-papata-za-predizborna-kampaniya", "text": "„На парада на 6-ти май бях нападнат от Румен Радев. БСП много ме надценява, ако си мисли, че ще вкарам в кампанията си папа Франциск. Уважавам президента, надявам се и той да ме уважава. Досега, каквото сме предприели заедно, сме го свършили“. Това заяви пред БТВ премиерът Бойко Борисов по повод сигналите на БСП до ЦИК за това, че използва посещението на свещеника за предизборна кампания.  „Нямам нито едно партийно мероприятие. Днес сме дали 20 млн. лв. за училищни автобуси. Дадохме пари и за машинно гласуване, което и социалистите искат. Утре съм на гости в родния град на румънския президент“, каза още Борисов.  „Румен Порожанов си е купил апартамент през 2004 г. Той успява да се справи добре със задачите си на земеделски министър. Сега явно Порожанов е на прицел. При най-малката нередност ще го отстраня, но от 2004 г. не е правил нарушения. Опозицията обаче не прави същото и казва, че нарушенията са 2005 г. и за нея това нищо не означава“, допълни премиерът. Той коментира, че най-притеснителни са националистите в парламента и спомена Виктор Орбан - \"приятел ми е, но ме притеснява\".", "date": "2019.05.08", "title": "Премиерът: БСП ме надценява, ако си мисли, че използвам папата за предизборна кампания"}
{"url": "https://www.faktor.bg/bg/articles/novini/svyat/rusiya-goni-dvama-shvedski-diplomati", "text": "Русия експулсира двама шведски дипломати, след като скандинавската страна отказа да издаде визи на двама руски дипломати, съобщи външното министерство в Стокхолм, цитирано от АФП. Помолена да коментира случая, говорителката на руското външно министерство Мария Захарова уточни пред журналисти, че решението на Москва относно шведските дипломати трябва да се разглежда като обичайна реципрочна мярка, но не даде повече подробности. През март шведското външно министерство настоя пред руския посланик в Стокхолм Виктор Татаринцев един от служителите в посолството да напусне страната. По данни на вестника, става дума за руски дипломат, който се срещнал с 45-годишен швед в ресторант в Стокхолм. Шведът бе задържан на тази среща от служители на шведското контраразузнаване по подозрение в шпионаж в полза на Русия. При ареста му, за който стана известно на 27 февруари, руснакът (47 г.) се идентифицирал като дипломат и бил освободен. Шведското контраразузнаване СЕПО смята, че задържаният швед бил вербуван от агент на руското разузнаване, работещ под дипломатическо прикритие. Ако вината му бъде доказана, той може да бъде осъден на затвор от шест месеца до четири години. Мъжът отрича вината си. Той има собствена компания в Швеция в сферата на високите технологии и работи с информация, която според СЕПО представлява интерес за чужди разузнавания. През 2015 г. шведското контраразузнаване обяви, че една трета от руските дипломати в страната са шпиони.", "date": "2019.05.08", "title": "Русия гони двама шведски дипломати"}
{"url": "https://www.faktor.bg/bg/articles/novini/svyat/zhozef-dol-tova-koeto-se-sluchva-v-rumaniya-e-skandalno", "text": "Председателят на Европейската народна партия Жозеф Дол заяви днес на пресконференция в румънския град Сибиу, че му се струва \"скандално\" това, което се случва в Румъния, и определи като възмутителна липсата на респект към правовата държава, независимостта на правосъдието и борбата срещу корупцията, предаде сайтът Зиаре. Дол също така приветства \"куража и решимостта на румънците, които излязоха на улицата, за да изразят несъгласието си спрямо посоката, в която се отправя страната им\". Той подчерта, че подкрепя \"200 процента\" румънския президент Клаус Йоханис, който свика референдум по темата за правосъдието, предаде БТА. \"Национално-либералната партия /НЛП/ и десноцентриските партии в Румъния са важни съюзници в тази предизборна кампания. Заедно защитаваме ценностите, които споделяме и които ни обединяват, а именно: независимо правосъдие, правова държава, демокрация, свобода и солидарност\", заяви лидерът на ЕНП. Той посочи, че \"НЛП е единствената партия, която може да спечели изборите, отстранявайки Социалдемократическата партия  от власт\". По думите му \"НЛП може да донесе нов полъх на Румъния, като сложи край на хаоса, създаден от СДП\". \"Изглежда ми скандално това, което се случва в Румъния. Това, което предизвиква възмущение, е фактът, че правовата държава, независимото правосъдие и борбата срещу корупцията не се уважават в Румъния. Става дума за една попупулистка позиция на правителството, която трябва да преборим и можем да направим това само чрез действие\", посочи Дол. Попитан какво е мнението му за референдума по темата за правосъдието, свикан от президента Клаус Йоханис, той отговори: \"Румънските граждани наистина трябва да дадат отговор, защото залогът е свързан с правовата държава, независимото правосъдие и борбата срещу корупцията. Затова президентът взе това решение да свика референдум, има право и го подкрепям на 200 процента, а отговорът е в ръцете на народа\". Жозеф Дол ще председателства утре в Сибиу срещата на върха на ЕНП, в която ще участват румънският президент Клаус Йоханис, германският канцлер Ангела Меркел и други официални представители.", "date": "2019.05.08", "title": "Жозеф Дол: Това, което се случва в Румъния е скандално"}
{"url": "https://www.faktor.bg/bg/articles/novini/balgariya/ivan-neykov-edva-sled-10-15-godini-shte-stignem-srednoto-evropeysko-nivo-na-zaplashtane", "text": "\"При служебното преизчисляване на пенсиите не виждам как може да стане гаф\". Това заяви бившият социален министър и председателя на Балканския институт по труда и социалната политика Иван Нейков в предаването \"Всичко коз\" по Канал 3, след като от днес бъдещите пенсионери официално могат да заявят по каква методиката да бъдат изчислявани пенсиите им. \"Проблемът не е в това решение. Проблемът е в лятото на 2018-а, когато бе взето едно решение, което мина тихомълком. През 2014 г. на базата на широки дискусии се взе решение, че максималният коефициент, до който може да се достигне от работещите хора след пенсия, да е 1,5. Проблемът е, че беше взето решение този таван да бъде намален на 1,2. Т.е. ние сами се отказахме да мотивираме хората да продължат да работят\", заяви Нейков. \"Това е личен избор. Но ние като общество имаме интерес хората да работят – винаги е по-добре със заплата, а не с пенсия\", каза Нейков, като заяви още веднъж, че със свалянето на този коефициент се сваля възможността хората да бъдат мотивирани хората, които могат, да продължат да работят, след като се пенсионират. И изрази позиция, че това не е било обяснено добре на хората и заради това не се е стигнало до негативна обществена реакция, както при системата за преизчисляване на пенсиите за новите пенсионери. \"Очаквам два скандала – вторият ще дойде през 2023 г. Сега ние признахме, когато решихме да задраскаме стажа отпреди 2000 г. Но как го решихме? Връщаме стажа от 2023 г. На практика всеки един, който има стаж отпреди 1997 г. и който ще се пенсионира или се е пенсионирал до 1 януари 2019 г. ще може да каже отчетете ми стажа отпреди 1997. Тогава отново ще дойде човек пред НОИ, който също има стаж отпреди 1997 г. и също ще каже защо на мен не ми се зачитат най-добрите 3 години. И тогава отново ще пием тази горчива вода, която пихме тези 6 месеца. Коректността изискваше всеки, който е имал поне 3 години стаж отпреди 1997 г. да може да избира системата\", добави Нейков. По думите му така или иначе през 2023 г. отново ще се наложи отлагане на решението по подобие на сега, тъй като вече има прецедент. И датата от 2023 г. ще бъде преместена до 2037 г.", "date": "2019.05.08", "title": "Иван Нейков: Едва след 10-15 години ще стигнем средното европейско ниво на заплащане"}
{"url": "https://www.faktor.bg/bg/articles/tsvetan-vasilev-razporedil-uvelichavane-na-kapitala-na-ktb-sas-sredstva-na-kuhi-druzhestva", "text": "На заседанието днес Бисер Лазов каза,че през 2012 година Цветан Василев го е информирал,че ще бъде увеличен капитала на банката с 5 милиона лева. Средствата щели да дойдат от кухите фирми управлявани в онзи период от банкера беглец. Капиталът на КТБ бил увеличен на 16 май 2013 година. Тогава били отпуснати още  3 нови кредита за общо над 30 милиона лева, посочи още Лазов. А средствата били насочени към чуждестранни юридически лица.    По това време офшорни дружества на Василев имали открити сметки в КТБ.    На последните заседания счетоводителят Бисер Лазов разказа подробно как Цветан Василев разпореждал отпускането на кредити от КТБ към кухи фирми. Лазов е бил главен счетоводител на групата от фирми, управлявана от банкера Цветан Василев от 1998 г. до фалита и през 2014 г. Пред съда Лазов доказа твърденията си като цитира и извършени финансови операции. Всеки ден той изготвял справка за постъпленията и разходите на дружествата, която давал лично на Василев. Получавал от него задачи, които изпълнявал и резултатите записвал в дневните отчети.   Под \"Фирмата\" Лазов визира дружествата, които са били под контрола на Василев.   Още в началото през 90-те шефът му бил казвал, че броят на дружествата няма значение - важно е да са достатъчно за целите на \"Фирмата\". Примерът, който даде Лазов, бе от финасови операции, извършени през есента на ноември 2013 г. На 7 ноември сутринта Василев го извикал в кабинета си и му наредил да уреди кредит от КТБ за някоя от фирмите в групата. С парите трябвало да се покрият задължения на фирмата \"КИА мотърс – България\", а с друга част да се купят допълнително акции от БТК. Още същия ден в кабинета на Лазов дошли на среща Георги Зяпков – шеф на управление \"Кредитиране\" в КТБ, придружаван от юрист и експерт от банката. Лазов им предал задачата, Зяпков си записал и на другия ден по електронната поща му изпратил съобщение. То гласяло, че е разрешен кредит на фирмата \"Глобъл юниън\" АД от 23,5 млн. евро. От тях близо 11 милиона евро били преведени на \"КИА мотърс – България\", а близо 13 милиона евро на фирмата на групировката на Василев \"Интегрирани пътни системи\", която да купи акции от БТК.", "date": "2019.05.08", "title": "Цветан Василев разпоредил увеличаване на капитала на КТБ със средства на кухи дружества"}
{"url": "https://www.faktor.bg/bg/articles/nso-blagodari-na-balgarite-za-vazpitanieto-im-po-vreme-na-vizitata-na-papata", "text": "Националната служба за охрана благодари на гражданите, участвали в събитията по време на Апостолическото посещение на папа Франциск, за проявеното разбиране, търпение и доверие към работата на служителите на НСО. Националната служба за охрана се обръща с думи на благодарност и към стотиците представители на българските и на международните медии за тяхната акуратност и професионализъм. Служителите на НСО положиха неимоверни усилия да подпомогнат журналистическата работа на екипите на местата на събитията по програмата на посещението, както и дейността на служителите от българските институции, благодарение на които медиите имаха възможност да направят милиони по света свидетели в реално време на посланията от историческото посещение на папа Франциск в България, посочват от службата.", "date": "2019.05.08", "title": "НСО благодари на българите за възпитанието им по време на папската визита"}
{"url": "https://www.faktor.bg/bg/articles/novini/svyat/megan-i-hari-pokazaha-sina-si", "text": "Меган и Хари представиха сина си пред света. Хари обяви в понеделник раждането на бебето, което е седмо в поредицата от престолонаследници на британския трон.  Представяйки детето си, което бе облечено с бели дрешки, Меган обяви, че той е много спокоен. „Той е просто мечта, добави тя. Двойката потвърди, че ще представи на Кралицата нейното осмо и най-малко правнуче по-късно. Говорейки за техните първи дни като родители Меган сподели: „Магическо е, направо невероятно. Имам двамата най-добри мъже в света, така че съм наистина щастлива”.", "date": "2019.05.08", "title": "Меган и Хари показаха сина си"}
{"url": "https://www.faktor.bg/bg/articles/pri-politseyska-aktsiya-v-germaniya-sa-arestuvani-osem-dushi-ot-balkanite-zapodozreni-vav-finansirane-na-islyamska-darzhava", "text": "В рамките на мащабна полицейска операция на територията на германската провинция Северен Рейн-Вестфалия са арестувани осем души от държави на Балканите, заподозрени във финансиране на терористичната групировка „Ислямска държава“, съобщава вестник BILD. В акцията са задействани 150 тежко въоръжени полицейски служители, които около 4:00 часа сутринта местно време (5:00 часа местно време) са обискирали седем къщи на семейство, пребиваващо в Оберхаузен. Прокуратурата в Есен подозира, че те са част от терористична клетка.  Говорителят на полицията Улрих Фасбендер поясни пред изданието: „Всички членове на семейството са под подозрение, че са събирали средства за терористичната организация „Ислямска държава“. Полицията обече „все още не разполага“ с доказателства, че семейството е планирало нападение на територията на Германия.  И осмината арестувани са членове на едно семейство. Те са на възраст между 19 и 58 години, седем от тях имат германски паспорт, но идват от страни Балканите. Един от заподозрените е гражданин на Босна и Херцеговина.  Уточнява се, че две от жилищата са щурмувани от спецчасти, тъй като властите не са изключили възможността лицата в тях да са въоръжени. Към настоящия момент продължават обиските за търсене на доказателства, оръжия и експлозиви. Осмината заподозрени в тероризъм трябва да бъдат изслушани пред съда в рамките на деня. След това ще бъде взето решение дали да бъдат оставени в ареста. Друга информация не се провежда с оглед продължаващото разследване.", "date": "2019.05.08", "title": "Арестуваха 8 души от Балканите, заподозрени във финансиране на „Ислямска държава“"}
{"url": "https://www.faktor.bg/bg/articles/novini/svyat/nov-opit-za-vot-na-nedoverie-kam-tereza-mey", "text": "Бъдещето на Тереза Мей днес отново е обект на внимание, защото депутати от Консервативната партия, недоволни от нейната политика за Брекзит, пак ще опитат да променят партийните правила, за да поискат по-ранен вот на недоверие в британския премиер.  Подкрепящите Брекзит членове на влиятелния Комитет 1922 ще проведат нова среща, след като преди две седмици малко не достигна при гласуването за промяна на правилата. След като миналия декември депутатите гласуваха доверие на Мей, съгласно сегашните разпоредби подобен вот не може да бъде проведен до една година.  Но недоволните тори искат премиерът да напусне поста си възможно най-скоро. Вчера председателят на Комитет 1922 Греъм Брейди се срещна с Тереза Мей, за да поиска от нея конкретна дата за оставка, но резултатът от тази среща не е известен.  Сега, когато официално бе обявено, че Великобритания ще участва в евроизборите на 23 май, депутатите искат по-настойчиво да знаят за плановете на Мей, която по принцип обяви, че ще се оттегли след приключване на първата фаза на преговорите, което се очасваше да стане до края на този месец. Правителството обаче призна, че споразумението за Брекзит едва ли ще бъде гласувано преди 23 май, а това предполага, че Мей може да остане на поста си до новата дата за Брекзит 31 октомври – нещо, което брекзитърите смятат за недопустимо.", "date": "2019.05.08", "title": "Нов опит за вот на недоверие към Тереза Мей"}
{"url": "https://www.faktor.bg/bg/articles/novini/svyat/afp-povtorniyat-vot-v-istanbul-e-golyam-risk-za-erdogan", "text": "Турският президент и лидер на управляващата Партия на справедливостта и развитието Реджеп Тайип Ердоган успя да получи прегласуване на кметските избори в Истанбул, но това му носи много рискове, пише Разийе Аккоч в анализ за агенция „Франс прес“, цитиран от БТА. Според публикацията местни анализатори смятат, че победата не е сигурна, а опозицията изглежда по-разпалена от всякога и икономиката остава в застой. След множество жалби и седмици на упражняване на натиск от партията на президента, турските изборни власти анулираха в понеделник изборите за кмет в Истанбул, спечелени в края на март от опозицията. Това решение, окачествено от опозицията като \"преврат на урните\", открива пътя за ново гласуване на 23 юни. Според Емре Ердоган, преподавател в университета „Билги“ в Истанбул, загубата в Истанбул за управляващата партия не е само символна, но и от финансова важност. Загуба на Истанбул би довела до \"огромна загуба в паричния обем, преразпределян за мрежите на ПСР, което би могло да отслаби машината на партията\", добавя преподавателят, който няма никаква роднинска връзка с президента. Кандидатът на опозицията Екрем Имамоглу победи кандидата на ПСР - бившия премиер Бинали Йълдъръм, с преднина от около 13 000 гласа. Ердоган посочи във вторник, че Йълдъръм ще бъде отново кандидатът на ПСР за новите избори на 23 юни. Въпреки всичко победата далеч не изглежда спечелена, смятат анализаторите, и второ поражение би било катастрофално за имиджа на президента. \"За момента е 50 на 50\", посочва Емре Ердоган. Според Берк Есен, доцент в университета „Билкент“ в Анкара, ако Йълдъръм спечели този път, ще става дума за \"Пирова победа, тъй като Имамоглу се наложи вече като видна фигура и кандидат, способен да обедини опозицията\". Освен несигурността във връзка с предстоящия вот, решението за отмяна на изборите, крие също риск да окаже допълнително въздействие върху икономиката в рецесия, с инфлация от 20 процента и валута, която се обезценява. Като знак за безпокойството на пазарите турската лира премина в понеделник вечерта символичната бариера от 6 лири за долар.", "date": "2019.05.08", "title": "АФП: Повторният вот в Истанбул е голям риск за Ердоган"}
{"url": "https://www.faktor.bg/bg/articles/novini/svyat/vzrivove-i-strelba-v-kabul", "text": "Най-малко девет души са ранени днес след нападение в централната част на афганистанската столица, съобщи телевизия \"Толо нюз\" като се позова на говорителя на министерството на здравеопазването. По информацията на \"Толо нюз\", цитирана от БТА, взривът е станал в квартал Шахр Нав, а след него избухнала стрелба. Експлозията е била предизвикана от кола бомба, предаде Ройтерс. \"Толо нюз\" цитира представителя на вътрешното министерство Нусрат Рахими, че цел на атаката е била международната организация \"Каунтърпарт интернешънъл\", която работи в Афганистан от 2005 г. В съседство се намира също сградата на Главната прокуратура. Рахими добави, че стрелбата в района продължава. \"Толо нюз\" предаде, че отговорност за нападението срещу неправителствената организация, извършено в третия ден на рамазана, са поели талибаните.", "date": "2019.05.08", "title": "Взривове и стрелба в Кабул"}
{"url": "https://www.faktor.bg/bg/articles/novini/svyat/liderite-na-es-na-sreshta-na-varha-v-rumaniya", "text": "Лидерите на ЕС ще проведат среща на върха в Сибиу, Румъния на 9 май. Те ще обменят мнения относно предизвикателствата и приоритетите на ЕС за следващите години, съобщи ЕК, цитирана от Нова телевизия. Настоящата програма беше одобрена от Европейския съвет през юни 2014 г. и придоби ясни очертания под формата на 10-те политически приоритета на Комисията „Юнкер“. Пет години по-късно усилията за постигането на тези приоритети доведоха до осезаеми резултати за гражданите, въпреки съпътстващите непредвидени трудности, които продължават да пораждат сериозни предизвикателства за нашия съюз. 10-те приоритета на Комисията „Юнкер“ бяха съсредоточени върху нещата, които са от най-голямо значение за европейците: възстановяването на работните места, растежа и инвестициите, утвърждаването на социалната справедливост, управлението на миграцията, намаляването на заплахите за сигурността, отключването на потенциала на цифровия и енергийния преход, засилването на ролята на ЕС на световната сцена и увеличаването на прозрачността и демократичната легитимност. До лятото на 2018 г. Комисията „Юнкер“ представи всички законодателни предложения, за които беше поела ангажимент в началото на своя мандат. Тя отправи общо 471 нови законодателни предложения и продължи работата по други 44 предложения, представени от предишните комисии. От тях 348 бяха приети или одобрени от Европейския парламент и Съвета по време на настоящия мандат. Европейската комисия вече представи редица политически препоръки за това как Европа може да оформи своето бъдеще в един все по-многополюсен и несигурен свят. На срещата в Сибиу на 9 май 2019г. лидерите на ЕС могат да стъпят на тази основа, за да определят нова насока на политиката и нови приоритети на ЕС в очакване на изборите за Европейски парламент, които ще се проведат на 23 - 6 май 2019 г., и промяната в политическото ръководство на институциите на ЕС, която ще последва.", "date": "2019.05.08", "title": "Лидерите на ЕС на среща на върха в Румъния"}
{"url": "https://www.faktor.bg/bg/articles/novini/svyat/lyubopitni-mototsikletisti-otkrili-parvata-zhertva-na-seriyniya-ubiets-v-kipar", "text": "Група от любопитни мотоциклетисти стоят зад откриването на първото тяло на жертва на серийния убиец, който шокира обществеността в Кипър, съобщава гръцкото издание Екатимерини, цитирано от Нова телевизия. Местен мотоциклетист решава с двама свои приятели да се разходят в неделя, 14 април. Те спират в близост до старата изоставена мина в Листерос, за да разгледат мястото, където е бил сниман филм. „Жадните за силни усещания мъже се доближават до наводнената шахта, за да видят какво има в нея, но гледката е била затруднена от различни обекти”, казва един от мотоциклетистите, който пожела да остане анонимен. „Ние си говорихме и правихме снимки и в един момент единият от нас грабна камък и го хвърли долу”, споделя още младежът. Мотоциклетистът обясни, че те са можели да виждат през малка дупка, но когато камъкът ударил водата, която била, но 15-20 м. дълбочина слоят от кал се размърдал и разкрил нещо, което приличало на найлонова торба. „Ние намерихме труп”, един от тях казва. Мотоциклетистите също така разказаха и за германска двойка, която е била наоколо с по-хубава камера. Според докладите те също са помогнали за намирането на тялото.  „Те вече бяха в колата си и палеха двигателя, за да си тръгнат. Ние им помахахме, защото знаехме, че имат професионална камера и ги помолихме да ни я дадат, за да получим по-добър зуум в шахтата, защото нашите телефони не се справяха със задачата”, казва още мотоциклетистът. След това той се връща заедно с германските туристи до мината. „Определено изглежда като тяло на мъртвец”, казва германецът на мотоциклетистите. Тогава те казват на туриста, че има начин да се стигне до долу, но го предупредили, че е опасно, защото дървената стълба е много стара. Двама от мъжете решават да слязат в шахтата, за да огледат по-добре.  „Използвахме пръчки, за да разкрием тялото, но заради водата и калта не беше много ясно какво точно е”, заяви единият от мотоциклетистите. „След като побутнахме тялото, за да го завъртим разбрахме, че краката са вързани и тогава казахме на хората долу да звъннат незабавно в полицията”, добавят още мотоциклетистите. Един заподозрян е в ареста и е обвинен за седем убийства и едно изнасилване, поне към този момент, тъй като властите смятат, че може да има и още жертви. Никос Метахас, на 35 години, е капитан от кипърската армия и е познат като Орестис в онлайн средите. Пред разследващите той е признал, че е убил 7 чужденки, включително и две деца, но отрича обвиненията за изнасилване. Към момента са намерени 5 тела, а водолази продължават да претърсват за телата на поне две от останалите жертви в две от езерата в близост до Никозия.", "date": "2019.05.08", "title": "Любопитни мотоциклетисти открили първата жертва на серийния убиец в Кипър"}
{"url": "https://www.faktor.bg/bg/articles/ataka-iska-sotsiolozi-i-chlenove-na-npo-ta-da-deklarirat-imushtestvoto-si", "text": "Собствениците на социологически агенции и тези, които работят в тях, да декларират имуществото си и членство в неправителствени организации. За това настояват от \"Атака\", като за целта ще внесат предложение за промяна в антикорупционния закон. Депутатът Десислав Чуколов каза, че социологическите агенции могат да променят общественото мнение. Той даде пример, че агенция може да излезе със заключение, че голяма част от българите са против построяването на \"Южен поток\". Обаче, когато имаме информацията, тогава може да се погледне - ами този социолог е член на неправителствена организация, и тогава се вижда конфликт на интереси, каза Чуколов.  Според него при декларирането на доходите и проверката им може да стане ясно защо социологическите агенции променяли мнението си. Който няма какво да крие, няма от какво да се притеснява, каза Чуколов. Той добави, че в \"обществено-политическото пространство\" се говорело за социолози със страхотно имущество, голф комплекси и високи доходи.  Идеята е и този сектор да бъде прозрачен, обясни Чуколов и добави, че това не е много в партийните интереси на партия \"Атака\" да иска това, защото всеки иска да е в добри отношения със социолозите. Според него всеки, който е против предложението им, е обвързан със социолозите. Миналата седмица \"Атака\" се закани да съди държавната телевизия БНТ и някои социологически агенции, защото телевизията не разкрила параметрите на договора си със \"Алфа рисърч\" през 2018 г. Партийната телевизия \"Алфа ТВ\" обяви, че започва разследване за корупцията сред социолозите. Според последното проучване на \"Алфа рисърч\" едва 1.2% биха гласувал за кандидатите на \"Атака\" на изборите за Европейски парламент.", "date": "2019.05.08", "title": "\"Атака\" иска социолози и членове на НПО-та да декларират имуществото си"}
{"url": "https://www.faktor.bg/bg/articles/rumaniya-ni-predade-alo-izmamnitsite", "text": "Румъния предаде на българските власти петима задържани за телефонни измами. Това стана днес по обяд на ГКПП \"Дунав мост\", съобщава Нова ТВ. Те са били арестувани при специализирана полицейска операция на румънска територия, състояла се на 18 април, припомниха от полицията. Петимата са на възраст между 24 и 36 години. Те са били обявени за международно издирване по искане на Специализираната прокуратура в България.   На 18 април бяха предприети действия и на територията на България, в София и в област Велико Търново, за неутрализиране на голяма престъпна група, занимаваща се с телефонни измами.   Предстои на петимата да им бъдат предявени обвинения, както и да им бъде наложено задържане до 72 часа.   От полицията припомнят още, че в рамките на специализираната операция на 18 април т.г. са били задържани петима души от България - \"мулета\", в Румъния - шестима човека от най-високото йерархично ниво на групата, включително и ръководителят, както и най-малко 23-ма \"въртачи\", които постоянно набирали различни телефонни номера на    Разследването е започнало през 2017 г. от Велико Търново. След като мащабите на престъпленията са излезли от територията на областната дирекция на МВР, случаят бил поет от главната дирекция \"Национална полиция\", на по-късен етап са се включили Специализираната прокуратура и румънските власти. Според събраните досега данни, измамите, извършени от задържаната група, са за повече от 2 млн. лева.", "date": "2019.05.08", "title": "Румъния ни предаде \"ало\" измамниците"}
{"url": "https://www.faktor.bg/bg/articles/yordanka-fandakova-imame-dosta-problemi-pri-proektite-na-remontite-v-sofiya", "text": "Имаме доста трудности и доста проблеми при проектите на ремонтите в София и тяхната реализация. Това каза кметът на София Йорданка Фандъкова относно ремонтите в София, предаде репортер на Агенция „Фокус“. „Аз не веднъж съм влизала в конфликти с проектантите на някои от проектите, за това разчитам и вярвам, че екипът и главният архитект Здравко Здравков ще направят всичко възможно, така че да съгласуват промени, които се налагат винаги във входа на изпълнение на даден проект. Продължава изпълнението на проекта за частичен ремонт на площада около храм-паметника „Св. Александър Невски“, посочи Фандъкова. Столичният кмет коментира, че новите ограничители на ул. „Граф Игнатиев“ все още не са доставени.  Фандъкова заяви също, че са приключили проверките на Столична община и на Прокуратурата и всички неща са изяснени.", "date": "2019.05.08", "title": "Фандъкова: Имаме доста проблеми при проектите за ремонти в София"}
{"url": "https://www.faktor.bg/bg/articles/tezhko-ostava-sastoyanieto-na-dve-ot-detsata-padnali-v-kanala-na-perlovska-reka", "text": "Остава тежко състоянието на двете деца, пострадали най-сериозно при вчерашната катастрофа в София. Лек автомобил блъсна 4 пресичащи деца в района на стадион \"Георги Аспарухов\" и падна в канала на Перловска река. Най-тежко ранените момче и момиче на 15 и 17-годишна възраст са настанени в \"Пирогов\". При удара те също са паднали от моста. 17-годишното момиче е с тежка височинна травма на кръста и няма никаква чувствителност на ръцете и краката. Тя е със счупен таз и фрактура на подбедрицата. Опасенията на медиците са, че може да остане инвалид. Предстои ѝ операция. Момчето, което е с открита фрактура на крака, е било оперирано по спешност успешно. Другите две момичета са с по-леки наранявания и остават за наблюдение в спешната болница. Децата са прекарали спокойно нощта. Едното дете е отказало хоспитализация. Пострадалите са без опасност за живота. Контактни и адекватни са. Шофьорът не е пострадал. Според първоначалната информация той е загубил контрол над колата си след засичане от друг шофьор, който е пресичал на червен светофар и така се е стигнало до инцидента.", "date": "2019.05.08", "title": "Тежко остава състоянието на две от децата, паднали в канала на Перловска река"}
{"url": "https://www.faktor.bg/bg/articles/sadat-reshava-da-pusne-li-ivancheva-i-petrova-pod-domashen-arest", "text": "Апелативният специализиран наказателен съд ще трябва да реши дали да пусне под домашен арест отстранения кмет на „Младост“ Десислава Иванчева и нейната заместничка Биляна Петрова, предаде БГНЕС. Двете жени получиха осъдителни присъди на първа инстанция. Заради опасността да избягат или да извършат ново престъпление прокуратурата поиска, а спецсъдът прие да измени мярката им от „домашен арест“ в „задържане под стража“. Именно това решение обжалват двете жени, които бяха закарани в сливенския затвор, впоследствие разделени, а преди няколко дни бяха върнати в София. В момента Десислава Иванчева се намира в болницата на затвора, а Биляна Петрова е настанена в ареста на „Векилски“. Адвокатът й Радост Ганчева заяви, че Петрова е в тежко физическо и психическо състояние и ще настоява Петрова да бъде преместена в болницата на затвора. На 15 април Специализираният съд призна за виновна отстранения кмет на район \"Младост\" Десислава Иванчева за искан подкуп от Александър Ваклин в съучастие с Биляна Петрова и Петко Дюлгеров. Иванчева ще трябва да заплати 10 000 лв., вместо 20 000 лева заради нарушените й права по време на ареста. Тя няма да може да заема държавни длъжности и се предвижда част от имуществото й да бъде конфискувано. Съдът реши, че Иванчева, Петрова и Дюлгеров са виновни. Според магистратите има достатъчно доказателства за това, че те заедно са поискали подкуп от Александър Ваклин в размер на 20 евро за кв.м. разгърната площ от сграда, която той е искал да построи. Заместничката на Иванчева, Биляна Петрова получи 15 години лишаване от свобода и 15 хил. лв. Глоба, както и забрана 15 години да заема държавни длъжности. Бившият кмет на района и считан за посредник при предаването на подкупа Петко Дюлгеров получи 12 години лишаване от свобода, 12 000 лв. глоба и 12 години забрана да заема държавни длъжности. В зала съдията Иво Хинов подчерта, че постановените от него присъди са за поискан, а не за взет подкуп. Мотивите на магистратите за присъдата бяха, че е имало много политически нюанси в делото и всички те са взети предвид. Съдията заяви още, че сред многобройните доказателства няма никакви данни да е имало подбудителство към подкуп или някой да е подстрекавал двете жени да искат такъв. Все още се чака да излязат мотивите, с които Хинов прати тримата зад решетките. Присъдата е на първа инстанция. Адвокатите и на тримата ще обжалват присъдите.", "date": "2019.05.08", "title": "Съдът решава да пусне ли Иванчева и Петрова под домашен арест"}
{"url": "https://www.faktor.bg/bg/articles/nevzorov-stolat-na-putin-seriozno-se-klati-video", "text": "Руската власт е влязла в ролята на ваятел, който сам си извайва врагове, твърди руският журналист Александър Невзоров пред Независимия информационен телеканал \"Дождь\".   Столът на Путин  сериозно се клати по тази причина, смята той. Искам да обясня на чиновниците , че всяка репресия може да доведе до по-бързо от очакваното сгромолясване на режима. Солдафонската чиновническа тъпост на вътрешната политика може да сложи край на ерата \"Путин\", смята Невзоров.   Те не разбират, че в тази ситуация не трябва да влизат в конфликт с младите, трябва да се скрият някъде и да не дават признаци на живот, твърди той.", "date": "2019.05.08", "title": "Невзоров: Столът на Путин сериозно се клати (ВИДЕО)"}
{"url": "https://www.faktor.bg/bg/articles/kandidatite-za-predsedatel-na-ek-sabirat-na-debat-v-bryuksel", "text": "На 15 май 1019 г. от 22.00 ч. - 23.30 ч. българско време, в пленарната зала на Европейския парламент в Брюксел ще се състои „Дебат с кандидатите за поста на председател на Комисията - европейски избори 2019 г.“, съобщават от пресслужбата на ЕП. Това ще бъде единственият дебат, който ще събере на едно място водещите кандидати, които се съревновават за поста на следващия председател на Европейската комисия: 1. Нико КУЕ, Европейска левицa 2. Ска КЕЛЕР, Европейска зелена партия 3. Ян ЗАХРАДИЛ, Алианс на европейските консерватори и реформисти в Европа 4. Маргрете ВЕСТЕГЕР, Алианс на либералите и демократите за Европa 5. Манфред ВЕБЕР, Европейска народна партия 6. Франс ТИМЕРМАНС, Партия на европейските социалисти Подредбата на кандидатите е по реда на встъпителните им изказвания, определен чрез жребий на 4 април. Евровизия има редакционна отговорност за дебата, който ще се съсредоточи върху темите „Моята Европа: каква е ползата за мен?“, „Околна среда“ и „Нашите ценности и светът“. Дебатът ще бъде представен от трима журналисти, определени от Евровизия: Емили Тран Нгуен (France Televisions) и Маркус Прейс (ARD Germany), които ще водят дебата на сцената, докато Анастина Хейкила (YLE Finland) ще допълва дискусията от гледна точна на социалните медии.", "date": "2019.05.08", "title": "Кандидатите за председател на ЕК се готвят за дебат в Брюксел"}
{"url": "https://www.faktor.bg/bg/articles/ukrayna-shte-obyavi-za-nezakonni-pasportite-na-ruskata-federatsiya-izdadeni-na-zhitelite-na-donbas", "text": "Правителството на Украйна ще приеме решение за признаването на незаконни паспортите на Руската федерация, издадени на жителите на Донбас. Това заяви на заседание на кабинета на министрите на Украйна министър-председателят Владимир Гройсман, предава TACC, цитирана от \"Фокус\". „Днес ще вземем правителствено решение да признаем всички паспорти, издадени на нашата територия, за незаконни\", обяви Гройсман. Съгласно думите му, Киев ще се обърне към други страни с искане да не признават руски паспорти, издадени на жителите на Донбас. „Ще се обърнем към всички страни-партньори, така че след съответното решение на украинското правителство [за непризнаване на руски паспорти], да вземат подобни решения, за да може тези документи да не са валидни при преминаване на границите\", допълни лидерът на кабинета в Киев.", "date": "2019.05.08", "title": "Украйна ще обяви за незаконни руските паспорти, издадени на жителите на Донбас"}
{"url": "https://www.faktor.bg/bg/articles/veber-i-timermans-v-ostar-debat-za-badeshteto-na-evropa", "text": "Франс Тимерманс и Манфред Вебер, двамата водещи кандидати за следващ председател на Европейската комисия, участваха снощи в дебат по германска телевизия, предаде ДПА. Обсъдени бяха въпроси като тероризма, климатичните промени и участието на младите хора в политическия живот. Вебер представлява консервативната Европейска народна партия (ЕНП), а холандецът Тимерманс е кандидат на Партията на европейските социалисти (ПЕС). Това е първият случай, при който двамата се обръщат пряко към германските избиратели. По време на дебата за миграцията и Вебер заяви, че европейските граждани, които са воювали в редиците на екстремистки групи, включително \"Ислямска държава\", не трябва да получат разрешение да се върнат у дома и трябва да бъдат съдени извън ЕС. Тимерманс предложи създаването на международен съд за наказване на престъпленията. Кандидатите се сблъскаха неведнъж по темата за борбата с климатичните промени и Тимерманс определи консервативната ЕНП като \"динозаври\", когато се стигне до този въпрос. \"Председателят на ЕК трябва да стане лично отговорен за климатичните промени\", подчерта той, добавяйки, че \"ако изчакаме още пет години, ще сме загубили\". Вебер отхвърли обвинението, заявявайки, че ЕНП има амбициозни цели в борбата с климатичните промени. Той добави, че като председател би се фокусирал върху лобирането страни от други континенти, като САЩ, Китай и Южна Америка, да се присъединят към борбата срещу климатичните промени. Тимерманс заяви също, че възрастта за гласуване трябва да бъде намалена на 16 години, защото \"младите хора знаят какво искат\". Той даде за пример шведската активистка Грета Тунберг, вдъхновила ученици от десетки страни да участват в протести срещу климатичните промени. Според Вебер възрастта за гласуване трябва да бъде въпрос, който да бъде решаван от националните парламенти, а не от Брюксел, но трябва да стане обект на дебати. Очаква се ЕНП да спечели изборите за Европейски парламент, които предстоят този месец, отбелязва ДПА.", "date": "2019.05.08", "title": "Вебер и Тимерманс в остър дебат за бъдещето на Европа"}
{"url": "https://www.faktor.bg/bg/articles/novini/balgariya/12-komunisticheski-i-antievropeyski-partii-i-organizatsii-shte-podkrepyat-ninova-i-bsp-za-evroizborite", "text": "Днес в зала \"Сердика\" на Гранд хотел \"София\", лидерът на БСП Корнелия Нинова и представители на ръководството на партията подписаха споразумение за взаимодействие и подкрепа за Европейските избори с 12 политически и граждански организации. Сред тях са Движение за радикална промяна - Българската пролет; Българска земеделска партия; Общонароден комитет за защита на националните интереси; Съюз на пенсионерите - 2004; Национален синдикат \"Защита\"; Европейска сигурност и интеграция; ПП Подем; Съвет на европейската научна и културна общност; Партия на българските комунисти; Отечествен съюз; Български антифашистки съюз; Демократичен съюз на жените. С този акт лидерът на БСП отново демонстрира, че залага на маргинални и доказано антиевропейски формации, свързани с Кремъл, за да спечели места в новия Европейския парламент. Сред новите и политически съюзници е и мъртво родената партия Българската пролет, на Велизар Енчев, който от СДС премина през Патриотите, а сега е пристанал на БСП. Сред новите съюзници е и националистическата ОКЗНИ, която в зората на демокрацията се изявяваше като основен рупор срещу ДПС и Доган.", "date": "2019.05.08", "title": "12 комунистически и антиевропейски партии и организации ще подкрепят Нинова и БСП за евроизборите"}
{"url": "https://www.faktor.bg/bg/articles/i-porozhanov-se-uredil-s-evtino-zhilishte", "text": "Замеделският министър Румен Поржанов се сдобил с огромен апартамент в престижен квартал в столицата, пише Труд. Това показва справка на имотната декларация, подадена от министъра в Сметната палата. За жилището, което е 247 кв.м, той е заплатил скромната сума от 54 016 лева през 2004 година. Простата сметка показва, че един квадратен метър от апартамент той е спазарил на цена от 218 лева - цена много под пазарната стойност на имотите в София дори през тази година.   Според официалните данни на Националния статистически институт средните цени на жилищата в София през 2004 г. се движат от 900 лв. до 1095 лева на квадратен метър, или пет пъти над платената от Порожанов цена. Като в тези средни цени на НСИ влизат както имотите в престижни квартали, така и тези в покрайнините на града. По времето, когато е сключена сделката, Румен Порожанов е чиновник в министерство на финансите, като между 1992 и 2009 г. работи в отдел “Финансиране на специални дейности”, като началник на отдел “Финанси, земеделие, търговия и услуги” и директор “Финанси на реалния сектор”. Имотът на министъра се намира в престижния столичен квартал “Борово”. Именно пред него през декември 2011 година двама маскирани пребиха Порожанов, който тогава беше шефа на Държавен фонд “Земеделие”. Нападателите го причакали във входа на блока, където живее, и го пребили жестоко пред асансьора. След побоя маскираните избягали в тъмното, без някой да ги забележи.", "date": "2019.05.08", "title": "И Порожанов се уредил с огромно жилище на смешна цена в София"}
{"url": "https://www.faktor.bg/bg/articles/televiziya-ili-partiya-shte-pravi-slavi-trifonov", "text": "Телевизия или партия ще прави Слави Трифонов, след като сам спира шоуто си по Би Ти Ви? Този въпрос задават от \"24 часа\". Да има своя телевизия, пък макар и малка, е една от мечтите му от години насам, разказват близки негови колеги. Същевременно цялата му политическа активност, която се вижда дори и зад кулисите на шоуто, издава амбиция за участие в политическия живот. Има и трети ход - да направи съвсем ново тв предаване. “Когато има нещо за казване, ще го обявим в предаването, както досега”, беше единственият коментар на екипа пред “24 часа”. Едно е сигурно - все още няма да се пенсионират. Трифонов обяви решението си на \"Гергьовден\", един важен за него ден, сигурен знак, че е замислил ново голямо начинание, бихме добавили.", "date": "2019.05.08", "title": "Телевизия или партия ще прави Слави Трифонов ?"}
{"url": "https://www.faktor.bg/bg/articles/naprezhenieto-mezhdu-turtsiya-i-kipar-eskalira-ankara-prashta-vtori-sondazhen-korab-v-sredizemno-more", "text": "Турция ще изпрати и втори сондажен кораб в Източното Средиземноморие, заяви турският министър на външните работи Мевлют Чавушоглу, цитиран от гръцкия вестник \"Катимерини\". Турските намерения да изпрати сондажния кораб \"Фатих\" в кипърската изключителна икономическа зона за проучвателни сондажи за природен газ бяха осъдени от ЕС и от САЩ, а Кипър издаде международна заповед за арест на екипажа на турския кораб. На съвместна пресконференция с външния министър на Киргизстан Чавушоглу каза, че периодът на сеизмичните проучвания е завършил. Турският министър на външните работи определи международната заповед за арест, издадена от Кипър, като блъф, който Турция не приема сериозно. Той припомни, че генералният секретар на ООН Антониу Гутериш е призовал за разделяне на природните ресурси в Кипър между \"двата народа\". Чавушоглу допълни, че \"за Турция и турскокипърския народ изключителната икономическа зона, обявена от гръцкокипърската администрация на Южен Кипър, няма сила\". Мевлют Чавушоглу обвини кипърското правителство, че въпреки че приема на думи разпределението на природните богатства между двете общности, на практика отхвърля всички предложения, които биха гарантирали правата на кипърските турци. Според него \"дълг на Турция като страна-гарантка е да защитим правата на Севернокипърската турска република и на турскокипърския народ\". Анкара е обявила, че ще изпрати и военни кораби в района, в който се намира сондажният кораб \"Фатих\", за да предотврати евентуално обезпокояване на дейността му.", "date": "2019.05.08", "title": "Напрежението между Турция и Кипър ескалира - Анкара праща втори сондажен кораб в Средиземно море"}
{"url": "https://www.faktor.bg/bg/articles/kremal-reshenieto-na-iran-e-predizvikano-ot-neobuzdanite-deystviya-na-sasht", "text": "Решението на Иран да преустанови изпълнението на отделни точки от Съвместния всеобхватен план за действие (СВПД) за ядрената програма на Техеран е предизвикано от необузданите действия на САЩ. Това подчерта говорителят на Кремъл Дмитрий Песков пред журналисти в Москва, предава TACC, цитирана от \"Фокус\". „Президентът (на Русия Владимир) Путин многократно говори за последиците от необмислените стъпки по отношение на Иран, имайки предвид решението, взето от Вашингтон. Виждаме, че тези последици вече се появяват“, подчерта говорителят на Кремъл. Съгласно думите му, руските дипломати продължават да обсъждат темата за СВДП с партньорите по договора, включително европейските, с цел да бъде запазено споразумението.", "date": "2019.05.08", "title": "Кремъл отсече: Решението на Иран е предизвикано от необузданите действия на САЩ"}
{"url": "https://www.faktor.bg/bg/articles/aresti-v-rusiya-zaradi-zamarseniya-petrol", "text": "Четирима души са били задържани в Русия по обвинения за замърсяване на руски петрол, съобщи РИА Новости. Новината беше обявена от руския енергиен министър Александър Новак. Води се разследване за замърсения петрол по тръбопровода „Дружба“. Според Новак вече е установено кои компании са доставяли замърсена суровина. Той заяви, че причината за инцидента е мошеничество. Все още не са съобщени имената на задържаните. На този етап е известно само, че сред тях е генералният директор на компанията „Нефтепревалка“.", "date": "2019.05.08", "title": "Арести в Русия заради замърсения петрол, води се разследване"}
{"url": "https://www.faktor.bg/bg/articles/toma-bikov-1-11", "text": "\"Тази сесия ще бъде доста нестандартна, защото започва в разгара на кампанията за европейски избори.\" Това заяви депутатът от ГЕРБ Тома Биков, в първия работен ден на депутатите след великденската ваканция, в ефира на Канал 3. \"Въпросът с кворума вече не е актуален, без тях парламентът работи ритмично. Колегите от БСП имат сбъркано разбиране за функциите на опозицията. Парламентът има нужда от своята опозиция, българските граждани и на европейските избори ще оценят адекватно поведението на БСП\", допълни Биков. \"Кръвопускането в ГЕРБ след скандала с апартаментите е здравословно. ГЕРБ е голяма партия и се нуждае от голямо доверие. Нашата задача е да не позволим върху ГЕРБ да не пада сянка на доверие, заради злоупотреба с власт. Наричаме корупция всичко в публичното пространство, но корупцията е нещо специфично. Аз не виждам в БСП желание да проведат такава политика на прочистване, надявам се подобни процеси да протекат и при тях. Те единствени остават в границите на прехода, а се борят срещу него“, обясни Биков по адрес на БСП. „Никой от нашите депутати няма да си позволи да атакува персонално някой от нашите коалиционни партньори. Винаги ще помним кои сме в управлението. Коалиционни партньори сме с \"Обединени патриоти\" и трябва да изпълняваме предизборната си програма\", коментира още депутатът от ГЕРБ.", "date": "2019.05.08", "title": "Тома Биков: БСП остава в границите на прехода, а уж се бори срещу него"}
{"url": "https://www.faktor.bg/bg/articles/merkel-shte-si-otide-no-ne-i-sled-tezi-izbori", "text": "Последната седмица в германската политика започна със слухове за преждевременно оттегляне на Ангела Меркел от поста канцлер на федералната република. Те бяха предизвикани от обявяването на конгрес на християндемократите след евроизборите – нещо, което обикновено не се случва. Самата Меркел побърза да опровергае спекулациите и увери, че ще изкара пълният си мандат. Нейното оттегляне е предначертано и обявено – планувано и вероятно ще бъде изпълнено с германска прецизност. Тя вече сдаде властта в партията на новия лидер - Анегрет Крамп-Каренбауер, която изглежда почти пълно нейно копие. Накратко – от ХДС не очаквайте нищо различно, а само повече от същото. Във вътрешната политика Меркел регистрира четири мандата, последният от които, обаче, изглеждаше спечелен по инерция – или по-точно поради липса на реална алтернатива. Неосъзнаването на последното и победата на Крамп-Каренбауер във вътрешните избори, може да се окаже фатално, защо дори на немците започва да им омръзва „повече от същото“. Първите симптоми дойдоха от тихия бунт на вечните коалиционни партньори от баварския Християн-Социален Съюз (ХСС), който привидно изглежда потушен. Голямата коалиция със Социалдемократическия съюз за момента носи повече електорални вреди именно на него, но и ХДС-ХСС не минава без загуби. Аморфната маса, която в очите на избиратели формират центристките коалиции ги кара все повече да се насочват към по-ясно дефинирани формации вляво (Зелените) и вдясно (Алтернатива за Германия). По предварителни проучвания резултатът на Der Grune ще бъде около 16-17%, а за AfD – 11-12%. На практика неразличимите политически различия между център-ляво и център-дясно взимат своя дан и така наречените традиционни партии отстъпват. Реакцията най-накрая дойде и в сърцето на Обединена Европа. Привидно непоклатимият алианс между Франция и Германия, между Макрон и Меркел започва тихо да скърца – най-явно това беше изразено при обявяването на „Визията на Макрон“ за ЕС, на която Анегрет Крамп-Каренбауер реагира остро (като за политик от Германия) и на практика я обяви за икономически несъстоятелна (и съвсем правилно). ХДС не са готови да се откажат от единствената им останала нишка, която ги свързва с дясното – сравнително консервативната икономическа политика и не биха рискували това, дори заради Макрон. Наполеоновските амбиции на Макрон и намерението му да потушава вътрешни за Франция проблеми с европейски манифести се сблъскаха не само с ХДС, но и с отпор от други близки държави, като холандския премиер Марк Рюте. Централна Европа още веднъж се обедини около Германия. Мигрантската политика, която на практика срина рейтинга на Меркел и беше призната за грешка от самата нея е леко позабравена, но никога няма да бъде простена, дори от Западна Европа. Напрежението, което предизвика с нея, особено в източните съседи, беше повторено със силовото налагане на Северен поток 2 – връзка с Русия, срещу която уж любимата на всички сектанти в България, Меркел беше призвана да се бори. Макар и в разрез с интересите на Полша и Украйна,  то консолидира вътрешната подкрепа за Меркел –  достатъчна за да изкара мандата си. Без съмнение Меркел е една от големите фигури в германската политика – не напоследък, а въобще след Войните. Като всяка такава тя не бива да бъде разглеждана еднопластово – нито само положително с тежката задача да е де-факто лидер на Обединена Европа, нито с огромните и политически грешки през последните години. Канцлерът ще си отиде. Но не след тези избори. (източник: Избори.бг)", "date": "2019.05.08", "title": "Меркел ще си отиде, но не и след тези избори"}
{"url": "https://www.faktor.bg/bg/articles/herman-van-rompoy-badeshteto-na-balgariya-ne-e-da-zavisi-ot-rusiya", "text": "Европа не е на ръба на колапса и ние не сме свидетели на началото на края на Съюза. Това каза бившият председател на Европейския съвет Херман Ван Ромпой по време на конференция \"Политиките на България в евроатлантическата реалност\" в Дома на Европа. Ромпой каза още, че в следващите години европейските институции трябва да работят в посока разрешаване на проблемите, свързани с безработицата, масовата нелегална имиграция, терористичните заплахи, руската заплаха и корупцията.Винаги съм давал съвети да подкрепят проевропейските партии.  Бъдещето на България не е да зависи от Русия. Не зависи от модела на управление в една Унгария, например. Целите на България са да бъде член на ядрото. И това е бъдещето за младото поколение. За да имат работа тук, в тази държава. За да не емигрират и да търсят работа другаде - в ЕС или извън. Затова изборът винаги трябва да е за проевропейските партии.България е член на единния пазар. И силен кандидат за присъединяване към Еврозоната. Докато аз бях председател на Европейския съвет правех всичко, което е по силите ми, за да приближа България към Шенгенската зона. Не успях. За малко това да се случи. Обаче нещо се случи в Румъния, а страната ви беше оценявана заедно с Румъния и работата приключи. Аз мисля обаче, че цел на европейските институции трябва да е присъединяването на страната ви в шенгенската зона. И тогава, след като вече сте в единния европейски пазар, ще бъдете членове на еврозоната и Шенген – трите основи на ЕС, тогава ще бъдете в ядрото на ЕС, казва той в интервю за БНР.", "date": "2019.05.08", "title": "Херман Ван Ромпой: Бъдещето на България не е да зависи от Русия"}
{"url": "https://www.faktor.bg/bg/articles/prieha-na-parvo-chetene-izmeneniyata-v-nakazatelniya-kodeks-za-neizbezhna-otbrana", "text": "я. Единодушно със 106 гласа „за“ Народното събрание прие на първо четене промени в Наказателния кодекс, свързани с неизбежната отбрана“. Те са внесени от  група народни представители от \"Олединени патриоти\" и са за неизбежната отбрана.  Измененията предвиждат да не се счита за превишаване на пределите на неизбежната отбрана, когато нападението е извършено чрез противозаконно влизане в жилище, когато е насочено срещу живота, здравето, половата неприкосновеност на отбраняващия се, когато е извършено от две или повече лица, от въоръжен човек или нощем. Предложените промени са предназначени да направят уредбата на неизбежната отбрана ясна и разбираема не само за юристите, а и за всеки гражданин, който извършва защитно действие срещу непосредствено и противоправно нападение.", "date": "2019.05.08", "title": "Приеха на първо четене измененията в НК за \"неизбежна отбрана\""}
{"url": "https://www.faktor.bg/bg/articles/borisov-otpuskame-27-mln-lv-za-bolnitsa-v-yambol-sega-e-v-edin-pavilion", "text": "Отпускаме 27 млн. лв. за новата болница в Ямбол, която сега представлява един павилион. Това каза министър-председателят Бойко Борисов в началото на днешното правителствено заседание, предаде репортер на Агенция „Фокус“. „Когато създадохме правителството, колегата Волен Сидеров като депутат от Ямбол го беше поставил като условие. А и ние от 2013 г. работим по тази тема. Сега болницата в Ямбол е едни павилиони на практика“, заяви Борисов. Премиерът припомни, че са минали 40 години от първата копка. „Това е една от хилядите сгради, започнати и недовършени навремето. Но сега мисля, че държавата може да ги осигури. Това са 17 павилиона – пази Боже да си болен там“, коментира министър-председателя. Здравният министър Кирил Ананиев уточни, че средствата ще бъдат отпуснати за периода 2019 - 2021 г. с парични вноски за тези три години в размер до 27 млн. лв. През 2019 г. ще бъдат отпуснати около 8 млн. лв., през 2020 г. – около 13 млн. лв., и през 2019 г. – над 5 млн. лв. Ананиев обясни, че лечебното заведение разполага със структури и дейности, които са единствени за Ямболска област. „120 хил. души обслужва болницата в Ямболска област. С предвидените средства ще се създаде възможност за изграждане на нов болничен блок за 250 легла. Площта е 32 хил. кв. м, 10 етажа. Предвижда се строителство и на инфекциозно отделение. По този начин ще се подобрят обслужването на пациентите, условията за труд и ще", "date": "2019.05.08", "title": "Борисов: Отпускаме 27 млн. лв. за болница в Ямбол, сега е  в един павилион"}
{"url": "https://www.faktor.bg/bg/articles/novini/balgariya/ofitseri-se-biyat-na-fronta-a-komunistite-gi-tarsyat-za-da-gi-predadat-na-narodniya-sad", "text": "Независимо от факта, че участват в заключителната фаза на Втората световна война, биейки се срещу нацистка Германия, комунистическият режим в София дал зелена светлина за издирване на офицери в българската армия, за да ги предаде на скалъпения в Москва от Георги Димитров „Народен съд”. За това свидетелстват различни архивни документи, един от които  публикува. Документът представлява писмо на министър на правосъдието до „другарите народни обвинители” от 20 януари 1945 г. С него прокурорите, ангажирани по противоконституционната съдебна разправа, наречена „Народен съд”, са информирани, че до 1 февруари същата година те могат да привличат като обвиняеми военни чинове, които „не са поискани досега”. С посочената дата се търсело успокоение сред офицерите и подофицерите, които с риск за живота си отстоявали интересите на България на фронта, се посочва още в писмото. „Психологически невъзможно ще бъде за офицерите на фронта да изпълняват тази първостепенна задача, ако се намират под постоянна угроза да бъдат във всеки момент изтеглени оттам и изпратени в затвора”, се посочва още в документа. Той е включен в разширения електронен вариант на сборника „Държавна сигурност и офицерите от БНА 1944-1960”, издание на Комисията по досиетата, 2014 година.", "date": "2019.05.08", "title": "Офицери се бият на фронта, а комунистите ги търсят, за да ги предадат на Народния съд"}
{"url": "https://www.faktor.bg/bg/articles/hakeri-otmaknali-bitkoyni-za-nad-40-miliona-dolara", "text": "Хакерите откраднаха биткойни на стойност над 40 млн. долара от една от най-големите борси в света за криптовалути Binance, заявиха от компанията в сряда, като това е последната от поредицата кражби от борси за дигитални валути по целия свят. С помощта на различни техники, включително \"фишинг, вируси и други атаки\", хакери са изтеглили 7000 биткойна от платформата за търговия, според публикация на уебсайта на борсата Binance от страна на нейния главен изпълнителен директор Чжао Чанпън. От компанията обаче обявиха, че потребителските фондове няма да бъде засегнат, тъй като Binance ще използва средства от своя осигурителен фонд с активи, за да покрие загубата на засегнатите от атаката потребители. Самата загуба се оценява на около 2% от общите активи на компанията в биткойн. Борсата Binance, която беше основана в Китай, но сега работи извън страната, обяви, че спира депозити и тегления за една седмица, докато осъществява проверка на сигурността, въпреки че потребителите все още могат да търгуват със съществуващи средства. Чжао Чанпън заяви чрез Туитър, че други борси за криптовалути, включително Coinbase, са блокирали наличните депозити от интернет адресите, свързани с хакерската атака. Кражбата представлява още един пример за уязвимостта на криптовалутите и местата, където инвеститорите ги търгуват. През годините над 1,7 милиарда щатски долара бяха публично отчетени като откраднати, главно от борси в Азия, включително от японски платформи за търговия Mt. Gox и Coincheck. През миналия месец пък от офиса на главния прокурор на Ню Йорк заявиха, че борсата, наречена Bitfinex, е покрила загуба от 850 млн. долара на корпоративни и клиентски средства, като е използвала резервите си в криптовалути, която тя контролира. Цената на биткойн спадна за кратко с над 4% към 5650 щатски долара в началото на днешната азиатската търговия след новината за голямата хакерска кражба, но в последствие възстанови почти напълно загубите и вече се търгува около 5850 долара, отправяйки поглед към важната психологическа бариера от 6000 долара. От началото на годината основната криптовалута успя да поскъпне с над 60%, като за последно тя се търгуваше на нива над 6000 долара през ноември 2018-а година, въпреки че според котировки на някои борси за криптовалути, това ниво вече беше преодоляно за кратко по време на търговията във вторник.", "date": "2019.05.08", "title": "Хакери отмъкнали биткойни за над 40 милиона долара"}
{"url": "https://www.faktor.bg/bg/articles/poiskaha-konstitutsionno-priznavane-na-balgarskata-obshtnost-v-makedoniya", "text": "Конституционно признаване на българската общност в Република Северна Македония поискаха в декларация от Македонския научен институт, който настоя българските граждани да получат еднакви права с другите етноси, посочени в конституцията на Скопие. С документа се настоява и за преустановяване на държавната информационна медийна политика, подхранваща езика на омразата към българите. Преди дни новоизбраният президент на Северна Македония Стево Пендаровски заяви, че с политиката на тормоз и полицейско преследване на хората с българско самосъзнание вече е приключено. Той обаче изрази очакване за реципрочни действия и за онези български граждани, които се определят като македонци.", "date": "2019.05.08", "title": "Поискаха конституционно признаване на българската общност в Македония"}
{"url": "https://www.faktor.bg/bg/articles/novini/balgariya/tsveta-karayancheva-nadyavam-se-vapreki-predizbornata-kampaniya-v-narodnoto-sabranie-da-prodalzhim-da-izpalnyavame-zadalzheniyata-si", "text": "Надявам се, въпреки предизборната кампания, в 7-ата сесия на Народното събрание да продължим да изпълняваме задълженията си. Това каза председателят на парламента  в началото на 7-ата сесия на 44-ото Народно събрание, предаде репортер на Агенция „Фокус“. В началото на своето изказване Караянчева честити празника на мюсюлманите Рамазан. „Отбелязахме Деня на храбростта и празника на Българската армия на 6 май. Изключително успешно премина и посещението на папа Франциск в България“, каза още тя.  „Днес започва 7-ата сесия на 44-ото Народно събрание. През април чествахме една важна за нас годишнина – 140 години от Учредителното събрание и приемането на Търновската конституция, която беше повод за преклонение пред делото на учредителите, но и преди всичко за равносметка. Когато обръщаме поглед към стореното от нас трябва да отбележим, че изминаха 2 години от работата на 44-ото НС и преполовихме неговия мандат. Оценките за нашата работа през този период често са различни, дори противоположни и крайни. Ако погледнем цифрите ще видим, че от началото на мандата си на това Народно събрание и приело 260 закона, 379 решения, 2 декларации и 1 обръщение. Това показва, че е извършена сериозна по обем законодателна работа.  Изключително интензивен беше и парламентарният контрол“, каза Караянчева и отчете, че над 280 часа са отделени за него. „Надявам се, че през тази сесия, въпреки предизборната кампания, ние ще продължим да изпълняваме задълженията си на народни представители, за което са ни гласували доверие избирателите“, допълни още тя. Председателят на парламента призова още да се отнасят отговорно към работата си и да се водят от обществения интерес, тъй като това очакват избирателите. „Нека не забравяме, че всеки един от нас със своите действия и морал, с поведението си тук в тази зала и извън нея, със законодателните си предложения и своята компетентност дава общия облик на съвременния народен представител. Нека си пожелаем успешна сесия“, допълни Караянчева.", "date": "2019.05.08", "title": "Цвета Караянчева: Надявам се, въпреки предизборната кампания, в Народното събрание да продължим да изпълняваме задълженията си"}
{"url": "https://www.faktor.bg/bg/articles/daritkova-1-2", "text": "\"В ГЕРБ ние осъзнаваме своята отговорност. В ГЕРБ сме самокритични, за да видим своите проблеми, ние не бягаме от тях.\" Това каза председателят на парламентарната група на ГЕРБ Даниела Дариткова при откриването на лятната сесия на Народното събрание. \"Общественото доверие е най-важният факт, ще предотвратяваме всеки опит съмненията в корупция да подкопят това доверие. Искаме да формираме нов стил на политическо поведение. Властта за нас не е привилегия, а отговорност. Длъжни сме да загърбим междуличностните конфликти, длъжни сме да намираме единство по стратегическите въпроси. Трябва да чуем гласът на обществото и да го превърнем в работещи политики. Няма да се поддадем на изкушението да използваме омразата като политически инструмент, успешна сесия на всички и Бог да пази България\", допълни Дариткова. В първия работен ден на парламента след Великденските празници ПП ГЕРБ излезе с нарочна декларация към колегите си в Народното събрание, която прочете председателят на ПГ на партията. В нея се призовават народните представители да продължат да работят по законодателните инициативи, които са в основата на провеждането на политики в различни области на обществения живот, както и да изпълняват ангажиментите си, свързани с изпълнението на програмата на правителството. В документа се настоява още предизборната кампания по никакъв начин да не пречи на работата на депутатите в пленарна зала и в различните парламентарни комисии. Уважаема госпожо председател,  Уважаеми госпожи и господа народни представители, Настоящата сесия на Народното събрание започва в разгара на кампанията за изборите за Европейски парламент, а краят ѝ ще бъде неформално начало на кампанията за изборите за местна власт. Със сигурност това обстоятелство ще се отрази на работата на парламента, който освен законодателен орган е и място за изразяване на политически позиции, сблъсък на идеи и формиране на обществено мнение. Като народни представители от управляващото мнозинство, ние сме длъжни да осигуряваме законодателния процес, който е в основата на провеждането на политики в различни области на обществения живот. В същото време, отвъд предизборните кампании, имаме и ангажимент да гарантираме изпълнението на програмата на правителството, като създаваме нормален ритъм на работа на Народното събрание. Затова, още в началото на тази сесия, от името на ПГ на ГЕРБ, държа да препотвърдя нашия ангажимент към правителството и функционирането на парламента и да дам ясен знак, че активното ни участие в предизборната кампания по никакъв начин няма да попречи на работата ни в пленарна зала и в различните парламентарни комисии. Парламентът е и мястото, от което опозицията оказва контрол върху управлението и има възможност да заяви своите алтернативни позиции по различни обществени въпроси. В този смисъл сме обезпокоени от продължаващото няколко месеца отсъствие на най-многочислената опозиционна партия БСП. Обезпокоени сме, не защото парламентът е блокиран и не е в състояние да изпълнява задълженията си на законодателен орган. През последните няколко месеца заседанията на Народното събрание се провеждат редовно и законодателната работа се осъществява ритмично. Обезпокоени сме, защото българските граждани, гласували за БСП на последните парламентарни избори, са оставени без своето политическо представителство, а парламентарният дебат и политическият диалог са подменени със самоцелна конфронтация, която се осъществява извън тази зала. Липсата на основната опозиционна сила в парламента не е проблем за мнозинството, а за демократичния процес. Не приемаме тезата, че с присъствието си в парламента БСП легитимира управлението на ГЕРБ и Обединените патриоти. Нашето управление е легитимирано от близо 1,5 милиона български граждани, които са ни подкрепили на последните парламентарни избори и които очакват от нас да изпълняваме предизборните си ангажименти. Припомням, че ГЕРБ е в управлението на страната от позицията на първа политическа сила и това е възможно най-силната легитимация, която може да получи една политическа партия. Защото едно управление не се легитимира от опозицията, а от онези, които са му дали кредит на доверие. Делигитимирането на парламента като място, в което българският народ е представен в своята цялост и многообразие е действие, което руши основите на демокрацията и подкопава устоите на държавността. Подобни действия имат своята политическа цена и тази цена предстои да бъде платена. По този повод, от името на ПГ на ГЕРБ, бих искала да благодаря на народните представители от Обединените патриоти, ДПС, Воля и независимите депутати, за това, че изпълняват ангажиментите към избирателите си съвестно и коректно и с присъствието си тук засвидетелстват своето уважение към парламентаризма и волята на българския народ.  Като част от управляващото мнозинство, ПГ на ГЕРБ не може и няма право да предаде хората, които са избрали настоящото управление. Затова ще продължим да изпълняваме управленската програма, около която се обединихме с коалиционните партньори от Обединените патриоти след изборите от 26 март 2017 година. И през тази парламентарна сесия сред основните ни приоритети ще бъде икономическото развитие на страната, което да гарантира повече  приходи в държавния бюджет, а оттам и възможности за по-високи социални разходи. Ще продължим да полагаме усилия за максимално висока заетост, която да доведе до увеличение на доходите в публичния и частния сектор. Потвърждаваме ангажимента си да не увеличаваме данъците и да продължим успешната политика по отношение на борбата с контрабандата и сивата икономика. Ще продължим да изпълняваме последователно стъпките за присъединяване на страната към Валутния механизъм II (ERM II) и към Банковия съюз.  Образованието ще продължи да бъде сред основните приоритети на управлението. Стабилността на системата изисква предвидимост и избор на качествено образование за всеки ученик и студент, което да осигури перспектива за личностно развитие. За нас образованието е инвестиция в бъдещето на България, която след години ще се върне през житейския успех на настоящите български деца. Сред приоритетите на ПГ на ГЕРБ за този парламентарен сезон е разглеждането на изменение на Закона за висшето образование, като поправките ще усъвършенстват акредитацията и управлението на висшите училища и ще гарантират по-добро качество на образованието. Ще поставим силен акцент върху продължаването на реформата в съдебната система. Предстоят изменения на Закона за съдебната власт, които предвиждат развитие на системата на дисциплинарната отговорност на магистратите. Вече заявихме подкрепата си и за развитие на режима за предсрочно прекратяване правомощията на председателя на Върховния касационен съд, председателя на Върховния административен съд и Главния прокурор. Нашето убеждение е, че в България не може и не трябва да има недосегаеми граждани, независимо от статута и позицията, която заемат. Ще продължим работата по трите основни процесуални кодекса – Наказателно процесуален кодекс, Граждански процесуален кодекс и Административно процесуален кодекс.Предстоят промени в материалното наказателно право за нова наказателна политика, включително надграждане режима на борбата с домашното насилие и защита личните права на жените и децата, чрез изменения в Наказателния кодекс и в Закона за борба с домашното насилие. Ще направим промени  в търговското законодателство  с цел повишаване на правната сигурност на търговския оборот и защита на инвестициите, както на българските търговски дружества, така и на чуждестранните инвеститори. .Ще довършим  проверката по прилагането на новия Антикорупционен закон чрез изготвяне на оценка на въздействието , за да бъдат отразени становищата на всички институции и предложенията за неговото оптимизиране и подобряване. В рамките на настоящото изказване няма как да обхвана всички промени, които ще се случат през настоящата сесия, но мога да кажа, че те ще са в секторите на енергетиката, здравеопазването, транспорта и земеделието.  Обект на особено внимание на парламента ще продължат да бъдат и дейностите, свързани с модернизацията на отбранителните способности, като ратификацията на договора за придобиване на нов тип боен самолет и контрол по изпълнение на проектите за инвестиционни разходи на сухопътни войски и на военноморските ни сили. За нас инвестицията в отбраната не е просто модернизация, но и препотвърждаване на стратегическия избор, който страната ни направи преди 15 години с пълноправното си членство в НАТО.  Уважаеми госпожи и господа,  Като най-голямата парламентарна група в Народното събрание, ние ясно съзнаваме своята отговорност и най-силно усещаме върху себе си тежестта на управлението. В ГЕРБ сме достатъчно самокритични, за да видим собствените си проблеми и достатъчно решителни, за да се опитваме да ги решим бързо и безкомпромисно. Нашето присъствие в парламента не е нито самоцелно, нито е опит да избягаме от проблемите на реалния живот. Наясно сме с политическия факт, че високото обществено доверие е най-важният фактор за ефективното функциониране на една политическа сила. Затова, ще продължим линията на поведение, която ни задължава да съхраняваме доверието на онези български граждани, които са гласували за нас и чрез политически действия да предотвратяваме всеки опит това доверие да бъде разрушено със съмнения за корупция и злоупотреби. Тази линия на поведение в ГЕРБ няма да приключи с деня на изборите. Независимо от изборния резултат, ние ще продължим да демонстрираме висока обществена чувствителност и да реагираме бързо и решително, както чрез законодателни промени, така и чрез личен пример за носене на политическа отговорност. Желанието ни е, по този начин да формираме нов стил на политическо поведение, който стои отвъд рамките на прехода. Надяваме се този стил да бъде възприет и от останалите политически сили, защото само така ще можем да гарантираме пред българския народ, че властта не е привилегия, а отговорност и висок личен ангажимент. За нас, съхраняването на доверието в институциите, а оттам и в демократичния процес, стои над предизборните лозунги, над тяснопартийния интерес и над злободневните политически сблъсъци.  Като управляващо мнозинство, заедно с колегите от Обединените патриоти, ние сме длъжни да загърбим междуличностните  и  междупартийните конфликти и да преодоляваме заедно различията по отношение на политиките, които провеждаме. Ще припомня, че мотото на настоящата управленска конфигурация е „България над всичко”. Това означава, че България е и над дребните спорове, и над изкушенията за печелене на евтини политически дивиденти, и над всеки един от нас. Ние сме длъжни да търсим и да намираме единство по стратегическите за страната въпроси и да бъдем максимално отворени към диалог с опозицията по тези теми. Най-вече – ние сме длъжни да чуваме, да разбираме гласа на обществото и да превръщаме този глас в адекватни политически действия.  В същото време, като отговорна политическа сила, ГЕРБ сме призвани да се противопоставяме последователно и категорично на опитите за дестабилизация на страната и на желанието на определени политико-икономически кръгове да хвърлят българското общество в хаос и безвластие. Знаем, че от осъществяването на подобни революционни и авантюристични сценарии ще спечелят само онези, които не са в състояние да се развиват в нормална среда на ред и законност. Цената за подобни авантюри обаче ще бъде платена както винаги от всички честни и достойни български граждани независимо от техните политически пристрастия и идейните убеждения. Затова и от парламентарната трибуна и в законодателния процес ще се противопоставяме на опитите българското общество да бъде разделено и отслабено. Няма да се поддадем на изкушението да използваме омразата като политически аргумент срещу своите политически опоненти. Разбирането ни за политиката е, че тя трябва да лекува раните на обществото, а не да отваря нови рани.  Желая на всички успешна сесия и Бог да пази България!", "date": "2019.05.08", "title": "Дариткова: Трябва да чуваме гласа на хората и да го превърнем в работещи политики"}
{"url": "https://www.faktor.bg/bg/articles/mestan-sreshtu-men-se-izpalnyava-politicheska-porachka-nabezhdavat-me-za-narusheniya-na-patya-izvarsheni-ot-karadaya", "text": "Тази травма няма да отмине никога. Ако има зрители, които виждат в мен виновен за смъртта на 6-месечното бебе, аз не им се сърдя, защото те са в резултат на фалшивите новини, които се тиражират в продължение на месец. Аз изпитвам страдание към бебето, което загина, но страданието е различно от чувството за вина. Това заяви в студиото на Би Ти Ви лидерът на ДОСТ Лютви Местан. Той подчерта, че ще съдейства за разкриване на истинските причини за този пътен инцидент и не вижда смисъл да се укрива, защото се укрива човек, който се чувства виновен. Аз се сдобих с обвинение веднага, без да съм извършил каквото й да е доказано нарушение на пътя, посочи политикът и опроверга с конкретни доказателства твърденията на говорителя на Главна прокуратура, че на негово име има едно наказателно постановление, един акт и 13 фиша, което поставя по въпрос доколко изряден шофьор е Лютви Местан.  Това, което чухме от говорителят на главния прокурор Румяна Арнаудова е не просто лъжа, а квалифицирана клевета. И ако това се докаже - тя ще трябва да си понесе съответната наказателна отговорност. За да докаже правотата си, Местан показа конкретни фишове, с отразени дати и номера на колите, на които те са издадени. От тях става видно, че тези коли са собственост на ДПС и са карани във време, когато Местан  е бил охраняван от НСО и на практика не е управлявал лично автомобил в периода 2015-2017 година.  Нямам и секунда зад волан, нямам един милиметър изминат с превозно средство като шофьор през този период. Имам едно нарушение далеч преди 2013 година и това не ме прави пътен рецидивист, заяви партийният лидер и добави: Когато една прокуратурата приписва на председателят на ДОСТ нарушения, които са извършени от лица, управляващи ДПС или техни шофьори - това намирисва на политическа поръчка. Буди основателно съмнение за връзка между ДПС и прокуратурата. Това е квалифицирана клевета, за която се носи наказателна отговорност, подчерта Лютви Местан. Лидерът на ДОСТ отправи призив и към главния прокурор да разпореди проверка и на другия участник в катастрофата, резултатите от която да бъдат огласени по същия начин, както действаха спрямо него. Местан обясни, че разполага със записи за брутални нарушения по пътищата от въпросния водач, които той трудно намира сили да изгледа, защото става дума за един откровен камикадзе.  Ако видите клиповете, ще разберете за какви скорости става дума, коментира Местан, като  предостави записите  на водещия. Защото един месец се разпространяват фалшиви новини за това, което се случи на 14 април. Сега вече тези записи  не може да ги видите, защото те панически бяха свалени по съвет на неговите защитници от страницата му във фейсбук, отбеляза Лютви Местан. Той допълни, че бащата на убитото бебе се хвали в социалната мрежа как кара с над 170 км. в час, изпреварва неправилно и т.н. Той припомни ситуацията около пътния инцидент, при който загина 6-месечно бебе. Политикът показа снимки, от които става ясно, че той вече е бил направил маневрата, когато го връхлита автомобил, движещ се по посока Кърджали - Маказа. На тях се вижда, че ударът е понесен челно и от дясната страна на колата му, при положение, че е той е направил ляв завой, изнасяйки се в платното по посока към Кърджали.  Аз не съм удрял кола, бях ударен в моето платно. За мен другият водач е загубил управление над  колата. Как да си обясним това, че няма нито един сантиметър спирачен път, карал е с превишена скорост. Това са напълно несъпоставими репресивни мерки към мен и другия водач, коментира Лютви Местан.  По думите му след удара той е бил в шок, но е дълбоко невярно, че е стоял в колата си и не е бил съпричастен към трагедията на пострадалото семейство. Нещо повече, докато е бил задържан, семейството му е било в болницата, за да изрази съболезнования и готовност да помогнат на почерните близки. Във връзка с погребението е изпратил човек, който да разговаря с тях и е изразил желание да участва в ритуала, но е получил отказ. Този процес срещу мен е абсолютно несправедлив, каза лаконично Лютви Местан.", "date": "2019.05.08", "title": "Местан: Срещу мен се изпълнява политическа поръчка, набеждават ме за нарушения на пътя, извършени от Карадайъ"}
{"url": "https://www.faktor.bg/bg/articles/slantseto-se-zavrashta-termometarat-tragva-nagore", "text": "Над западната половина от страната ще е предимно слънчево, а над източната облачността ще е разкъсана, с по-значителни временни увеличения и на отделни места там ще превали. Ще духа слаб до умерен северозападен вятър, който до края на деня почти ще стихне. Максималните температури ще бъдат между 16 и 21 градуса. По Черноморието ще има значителна облачност, на места ще превали дъжд. Ще духа умерен северозападен вятър, но постепенно ще отслабва. Максималните температури ще бъдат между 15 и 17 градуса. Температурата на морската вода ще бъде 14-15 градуса. Вълнението на морето ще бъде 1-2 бала. Над планините ще има значителна облачност и главно в Стара планина ще превалява сняг. Силният северозападен вятър постепенно ще отслабва и ще е до умерен. Максималната температура на височина 1200 м ще бъде около 7 градуса, на 2000 м - около 0 градуса. В четвъртък вятърът ще се обърне от юг и дневните температури ще се повишат още малко. Сутринта ще е все още хладно. Облачността от запад ще се увеличава, отначало висока и средна, до вечерта ще се вплътни и на места в западната половина от страната ще превали дъжд. В петък превалявания ще има главно в югоизточната половина от страната, където са възможни локални интензивни извалявания, придружени с гръмотевици. Вятърът ще се обърне от северозапад, ще се повишат и сутрешните температури.", "date": "2019.05.08", "title": "Слънцето се завръща, термометърът тръгва нагоре"}
{"url": "https://www.faktor.bg/bg/articles/deputatite-se-vrashtat-na-rabota-sled-velikdenskata-vakantsiya", "text": "Депутатите се връщат на работа днес, след Великденската ваканция. Очаква се парламентът да разгледа на първо четене промени в Наказателния кодекс. Измененията са по предложение на депутати от Обединените патриоти и засягат разширяване на правомощията при самозащита на физическите лица при противозаконно влизане в жилище и частна собственост.", "date": "2019.05.08", "title": "Депутатите се връщат на работа след Великденската ваканция"}
{"url": "https://www.faktor.bg/bg/articles/novini/svyat/iran-islyamskata-republika-nyama-da-se-ottegli-ot-yadrenata-sdelka", "text": "Иран ще се откаже от някои \"доброволни ангажименти\", поети от него в сделката за ядрената му програма в отговор на неспособността на останалите страни в нея да противодействат на американския натиск, но няма да се оттегли от сделката, заяви външният министър Мохамад Джавад Зариф, цитиран от Ройтерс. Вчера ирански държавни медии съобщиха, че иранското правителство ще изпрати писмо до страните, подписали споразумението с Техеран - съюзниците на САЩ Великобритания и Франция, както и Русия и Китай, за да им опише подробно плановете си да \"намали ангажиментите си\" по сделката. Президентът Доналд Тръмп оттегли САЩ от споразумението преди година, пише БТА.  \"Бъдещите действия на Иран ще бъдат изцяло в съответствие с ядрената сделка, от която Ислямската република няма да се оттегли\", заявил Зариф, цитиран от държавните медии. \"Европейският съюз и другите нямат сила да противодействат на американския натиск, затова Иран няма да изпълнява някои доброволно поети ангажименти\", добавил той.", "date": "2019.05.08", "title": "Иран: Ислямската република няма да се оттегли от ядрената сделка"}
{"url": "https://www.faktor.bg/bg/articles/novini/svyat/erdogan-novite-kmetski-izbori-v-istanbul-ukrepvat-turskata-demoratsiya", "text": "Турският президент Реджеп Таийп Ердоган във вторник определи решението на Върховният изборен съвет (ВИС) на страната за повторно провеждане на кметските избори в Истанбул за „важна стъпка към укрепване на турската деморация“, предава „Анадолската агенция“. \"Виждаме това решение на турския ВИС, което ще премахне сянката на съмнение над изборите в Истанбул, важна стъпка към укрепване на демокрацията в Турция“, каза Ердоган по време на обръщението си към депутатите от управляващата му Партия на справедливостта и развитието (ПСР) на заседанието на парламентарната група в столицата Анкара. Неговите забележки дойдоха ден след като ВИС обяви, че изборите в Истанбул ще се проведат на 23 юни. Членовете на съвета приеха възраженията на партията относно резултатите от местните избори в Истанбул със седем гласа „за“ и четири „против“. ВИС заяви, че решението е взето, тъй като някои членове на избирателните комисии, които са служили по време на изборите, не са държавни служители, както се изисква от закона. „Няма такова нещо, че ПСР не приема резултата, който произтича от избирателната урна“, каза Ердоган. \"Искрено вярваме, че организираната корупция, пълно беззаконие и нередности са били налице по време на изборите в Истанбул“, добави той. По-късно Ердоган отговори на въпросите на журналистите в парламента. Турският президент каза, че Бинали Йълдъръм ще се кандидатира за градоначалник от Народния алианс в предсрочните избори в Истанбул и че губернаторът на Истанбул Али Йерликая ще изпълнява кметските задължения до повторното гласуване на 23 юни.", "date": "2019.05.08", "title": "Ердоган: Новите кметски избори в Истанбул укрепват турската демокрация"}
{"url": "https://www.faktor.bg/bg/articles/novini/balgariya/miroslav-naydenov-ostavkata-na-porozhanov-nyama-da-reshi-problema-ako-ne-se-eliminirat-porochnite-praktiki", "text": "През фонд \"Земеделие\" минава най-големият дял от европейските пари. И там където има огромен финансов поток, може да има и опити за злоупотреби, но за това си има специализирани органи, които да ги установят. Така коментира скандала с къщите за гости бившият финансов министър Мирослав Найденов. Що се отнася до къщата за гости е трябвало да има анализ на риска и да има постоянен контрол. Европейската мярка е много добра, но някой е злоупотребил - тук е мястото на контролния орган, който да извърши мониторинга.  Проблемът е - дали става въпрос за системна грешка или става въпрос за човешка намеса. Тъй като не могат да бъдат проверени всички проекти съществува система за анализ и оценка на риска по определени критерии, зададени в компютърна система. Може да има човешка грешка при задаването на тези критерии и това трябва да бъде обект на проверката, аргументира позицията си бившият министър.  Той посочи, че обикновено администрацията се притиска за по-голяма усвояемост на европейските средства. Затова в началото на програмата участниците са много по-малко, отколкото през последната година на програмата.  Найденов бе категоричен, че хора, които са служители във ДФ, да бъдат и консултанти е недопустимо. Това е една от порочните практики, които са се появили още при стартирането на програмата САПАРД. Не мога да кажа каква отговорност носи министър Порожанов, има проверка и тя ще посочи решението. Не смятам, че оставката на някой ще реши проблема, ако не се накажат наистина виновните и не се отстранят порочните практики в тази система, която е акредитирана и добре наблюдавана от Европейската комисия, подчерта Мирослав Найденов.", "date": "2019.05.08", "title": "Мирослав Найденов: Оставката на Порожанов няма да реши проблема, ако не се елиминират порочните практики в ДФ\"Земеделие\""}
{"url": "https://www.faktor.bg/bg/articles/new-york-t-me-tpamp-ne-e-plashtal-dana-vapxy-doxodite-8-godini", "text": "Бизнecът нa Дoнaлд Tpъмп e пpeтъpпял зaгyби oт 1.17 милиapдa дoлapa мeждy 1985 и 1994 г., cъoбщaвa в. \"Тhе Nеw Yоrk Тіmеѕ\". Becтниĸът ce пoзoвaвa нa дaнни oт дaнъчнитe дeĸлapaции нa Tpъмп, c ĸoитo peдaĸциятa paзпoлaгa. B пyблиĸaциятa ce пocoчвa, чe тoвa ca нaй-гoлeмитe зaгyби дeĸлapиpaни пpeз тoзи пepиoд oт физичecĸo лицe. Утoчнявa ce, чe жypнaлиcтитe oт вecтниĸa нe ca имaли диpeĸтeн дocтъп дo дeĸлapaциитe, нo ca пoлyчили дaннитe oт чoвeĸ, ĸoйтo e имaл зaĸoнeн дocтъп дo тeзи дoĸyмeнти. Πpeдocтaвeнaтa инфopмaция e билa cpaвнявaнa c пyбличнo дocтъпнaтa бaзa дaнни нa Дaнъчнaтa cлyжбa нa CAЩ, пише  money.bg  . Kъм мoмeнтa нa излизaнeтo нa ĸнигaтa нa Tpъмп \"Изĸycтвoтo нa бизнeca\" пpeз 1987 г., бизнec импepиятa мy e билa нa pъбa нa бaнĸpyтa, ĸaтo e тъpпялa зaгyби зa дeceтĸи милиoни гoдишнo. Aнaлизaтopитe нa Nеw Yоrk Тіmеѕ зaĸлючaвaт, чe зapaди зaгyбитe пpeз пepиoдa 1985-1994 г. Tpъмп, нe e плaщaл дaнъĸ въpxy дoxoдитe пpeз 8 oт oбщo 10-гe пocoчeни гoдини. Caм зa двe гoдини - 1990 и 1991, Tpъмп e изгyбил нaд 500 милиoнa дoлapa. Paзcлeдвaнeтo нa вecтниĸa нe oбxвaщa гoдинитe нeпocpeдcтвeнo пpeди пoбeдaтa мy нa пpeзидeнтcĸитe избopи. Toчнo тoвa e пepиoдът, зa ĸoйтo Tpъмп ocoбeнo peвнocтнo пaзи в тaйнa дaнъчнитe cи дeĸлapaции. Πo-paнo бeшe cъoбщeнo, чe финaнcoвият миниcтъp Cтивън Mнyчин e oтĸaзaл дa ги пpeдocтaви нa Koнгpeca.", "date": "2019.05.08", "title": "Nеw Yоrk Тіmеѕ: Tpъмп нe e плaщaл дaнъĸ въpxy дoxoдитe 8 години"}
{"url": "https://www.faktor.bg/bg/articles/novini/balgariya/grigor-dimitrov-obyavi-razdyalata-s-trenyora-si", "text": "Българският тенисист постигна върха в кариерата си под ръководството на 33-годишния венецуелец. През 2017 г. Димитров спечели първата си и единствена до момента титла от сериите \"Мастърс\" в Синсинати, а в края на сезона триумфира във финалите на АТП в Лондон и се изкачи на третото място в световната ранглиста.", "date": "2019.05.08", "title": "Григор Димитров обяви раздялата с треньора си"}
{"url": "https://www.faktor.bg/bg/articles/mayk-pompeo-napravi-iznenadvashta-vizita-v-irak-na-fona-na-eskalatsiyata-na-naprezhenieto-s-iran", "text": "Държавният секретар на САЩ Майк Помпео направи изненадваща визита в Ирак на фона на ескалацията на напрежението с Иран. Първият дипломат на Вашингтон прекара в Багдад едва 4 часа, а подробности около посещението не бяха дадени.  В Ирак Помпео разговаря с премиера Адил Абдул-Махди. Държавният секретар лаконично коментира, че целта на визитата била да се уверят партньорите в Багдад, че САЩ ще продължат да работят за това Ирак да бъде суверенна държава. Също така страната трябвало все по-малко да разчита на енергийни договори с Иран. Часове по-рано стана ясно, че САЩ са изпратили бомбардировачи Б-52 в региона, след като получиха данни от разузнаването, че Иран е разположил балистични ракети с малък обсег на кораби във водите край бреговете си. В понеделник към Близкия изток беше изпратен и самолетоносачът Ейбрахам Линкълн. Съветникът по национална сигурност на Белия дом Джон Болтън увери, че САЩ не търсят война с Иран, но на всяко застрашаване на интересите на страната ще бъде отговерон със сила. Отношенията между Вашингтон и Техеран се влошиха драстично, след като президентът Доналд Тръмп встъпи в длъжност. Той оттегли страната от иранското ядрено споразумение и наложи още санкции срещу Иран.", "date": "2019.05.08", "title": "Майк Помпео направи изненадваща визита в Ирак на фона на ескалацията на напрежението с Иран"}
