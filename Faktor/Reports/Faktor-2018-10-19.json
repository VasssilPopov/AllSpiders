{"url": "https://www.faktor.bg/bg/articles/siderov-ofitsialno-kandidatstva-za-konservator-sanuva-5-evrodeputati", "text": "\"Атака\" официално подаде документите си за членство в Алианса на европейските консерватори и реформисти. Това стана на форум в Молдова, където е председателят на партията Волен Сидеров, съобщиха от пресцентъра на партията.  „С това се дава възможност на всички патриотични формации в България, опирайки се на ПП \"Атака\", да имат една по-добра позиция на бъдещите европейски избори, да вкараме 4-5 човека в Европарламента. По този начин управляващата коалиция ГЕРБ и “Обединени патриоти” ще бъде затвърдена и ще завърши спокойно мандата си. А, утре ще участваме в управлението на Европа, което ще се състои от консерватори, националисти и дясноцентристи. Който не разбира това е или глупав, или цели да саботира сегашната стабилност на държавата ни”, написа в профила си в социалните мрежи Волен Сидеров.  Партията получи подкрепата на президента на АКРЕ Ян Захрадил, който изрази готовност, че на регулярната среща на съвета на АКРЕ през януари ще се обсъди членството на партията на Сидеров с останали партии в Алианса. От ръководството на АКРЕ са категорични, че сега е точният момент за създаването на консервативна сила в България и Алиансът подкрепя това.  Припомняме, че новият приятел на Волен Сидеров е другият политически номад Николай Бареков, който го запали по консерватизма. През годините избирателите са виждали двамата в различни настроения и предпочитания на политически партньори. В социалните мрежи започнаха майтапи, дали дружбата Бареков-Сидеров ще издържи до евроизборите. И леви, и десни социолози не дават особени проценти на лидера на \"Атака\", чиито мераци за петима депутати в Европейския парламент поне на този етап изглеждат като пожелания в света на сънищата. Дори и с потенциален партньор като Николай Бареков, атакатистите отново не могат да съберат достатъчно проценти, вещаят политическите анализатори. Не са учудващи и информациите за бъдещата кандидатура на Волен Сидеров за евродепутат. Не е ясно обаче как ще разделят първото място в листата с Бареков, ако на практика и двамата решат да отидат да бранят интересите на България пред ЕС.", "date": "2018.10.19", "title": "Сидеров официално кандидатства за консерватор, сънува петима евродепутати догодина"}
{"url": "https://www.faktor.bg/bg/articles/novini/balgariya/ivan-sotirov", "text": "\"Русия дали е империя, дали е СССР, или се управлява от Владимир Путин, винаги е използвала църквата, за да развива имперската си политика. Украинците в момента извървяват нашия път и искат независима църква. Русия не смята Украйна за независима държава, защото всяка самостоятелна страна има своя църква\". Това заяви пред БНТ бившият депутат от СДС Иван Сотиров.   \"Владимир Путин следва линията на Сталин и се изживява като негов наследник. Политиката му обаче носи нещастие на хората. В Русия има брутен вътрешен продукт малко над този на Холандия, а поведението на властта е като при племената, които заграбват чужди ресурси и носят нещастие, както на народа си, така и на съседните държави. Русия чувства, че ще загуби битката и знае, че Украйна ще има своя църква. Москва не може да приеме, че ще е сестринска църква с останалите. Тя иска да властва и да ръководи, а не да е равна. Точно поради тази причина бламира всички православни събори\", допълни Сотиров.", "date": "2018.10.19", "title": "Иван Сотиров: Путин превърна руснаците в племе с ресурси, което живее на гърба на другите държави"}
{"url": "https://www.faktor.bg/bg/articles/moshten-vzriv-v-ruski-zavod", "text": "Мощен взрив гръмна в руски завод за пиротехника, предадоха световните медии. Експлозията разтърси предприятието в район, намиращ се близо до Санкт Петербург. Жителите на градчето Гатчина заявиха, че взривната вълна предизвика пожар. Над селището се издигнаха кълба от дим.  Двама души са загунали. Телата на загиналите, както и двама ранени са извадени изпод развалините, продължава издирването на още един човек, съобщи говорител на министерството на извънредните ситуации.", "date": "2018.10.19", "title": "Мощен взрив в руски завод"}
{"url": "https://www.faktor.bg/bg/articles/aleksandar-marinov", "text": "\"В БСП няма единна опозиция, има различни течения, които имат конфликти със сегашното ръководство. Самите те помежду си са много трудно съвместими, да не кажем напълно противоположни в някои случаи, и наистина това е една от възможно най-големите грешки, които може да направи един управник, един лидер на партия: да обедини срещу себе си всичките си разнородни противници. Случаят с вестник „Дума“ е просто конкретният повод. Но има и други причини – стари и по-нови\". Това заяви пред \"Фокус\" политологът Александър Маринов.  \"Както виждаме, една част от днешните яростни противници на Нинова са хората, които ѝ помогнаха да спечели председателското място, с които тя по един или друг начин се споразумя тогава, но след това очевидно техните претенции станаха прекалено големи и оттам нататък пътищата им се разминаха. Има хора, които не одобряват конкретни аспекти на нейния стил на работа. И тук според мен една правилна позиция би била да се отсеят, да се разграничат различните поводи за противоречия. Вероятно една част от критиките най-малко са основателни и би трябвало да се отчетат. Даже аз човешки, психологически разбирам, че председателят на БСП се стреми да минимизира сблъсъците с Висшия съвет и в някои случаи го заобикаля. Което, обаче, не е в дългосрочен план най-добрата акция. Аз смятам, че би било погрешно да се счита и да се внушава, че Висшият съвет, независимо от неговия конкретен състав, е лош, а партията е добра. В края на краищата това е някаква форма на представителна демокрация и ако някой не си е на мястото или не си върши както трябва работата, това трябва да бъде аргументирано най-вече пред тези, които са го избрали. Но ясно е, че една част поне от атаките срещу ръководството са от лични амбиции, неуредени сметки и т.н. И това също трябва ясно да се каже. Но в такъв случай ще трябва да се признаят и стари грешки\", коментира още Маринов.", "date": "2018.10.19", "title": "Ал. Маринов: Нинова направи най-голямата грешка - обедини всички разнородни противници срещу себе си"}
{"url": "https://www.faktor.bg/bg/articles/slavcho-velov-izpadna-v-isteriya-v-tv-studio", "text": "Депутатът от БСП Славчо Велков изпадна в истерия в студиото на \"Още от деня\" на БНТ, след като депутатът от ГЕРБ Маноил Манев, в дебат за днешния вот, го помоли да каже в ефира дали е мениджър в една болница и това не е ли конфликт на интереси. След като смотолеви истината, Велков започна да крещи, обяснявайки, че само така може да бъде чут и да изложи аргументите си.  \"Опитваме се с колегите от БСП да работим заедно за българското здравеопазване, но просто не се получава. Няма как и да се получи с тази върхушка на БСП, не и когато от БСП искат да събудят призрака на комунизма, призрака на одържавяването, обясни Маноил Манев. ,,Когато БСП събере сили да се извини относно купуването на гласове, тогава може да раздава морал. Госпожа Нинова води една неморална партия, която всява страх. Дори днес министърът на здравеопазването обвини Нинова, че в мотивите й за вота има лъжи. Тя лъже, че са били водени разговори с организации, които впоследствие са излезли със становище. Това не е вярно'', опита да направи разговор за днешния дебат Маноил Манев. От своя страна Славчо Велков заяви, че здравната система е в колапс. ,,Този модел, който обмисляте, не работи никъде. Това е модел за осигуряване, а не за здравеопазване'', посочи той и добави, че вотът на доверие е спечелен извън парламентарната зала. Накрая Славчо Велков, почти останал без глас, пророкува злобно: ,,Не бойте се, корабът потъва бавно, ще има време да се издавите всички''.", "date": "2018.10.19", "title": "Славчо Велков изпадна в истерия след въпрос на Маноил Манев дали освен депутат е и мениджър в една болница"}
{"url": "https://www.faktor.bg/bg/articles/mariya-gabriel-uchastva-vav-visokotehnologichnata-konferentsiya-innowave-summit", "text": "Изкуственият интелект става приоритет за Европейската комисия през следващите три години. Това заяви във Варна еврокомисарят по цифрова икономика и цифрово общество Мария Габриел. Тя участва във високотехнологичната конференция Innowave Summit, която е най-мащабното събитие в IT сектора за цяла Югоизточна Европа. Във форума участват над 1500 души от 23 държави. Еврокомисарят представи проект, който превръща изкуствения интелект в приоритет за Европа. В него ще бъдат вложени милиард и половина евро. \"Нашата цел е до 2020 година частните и публичните инвестиции да достигнат 20 милиарда евро. Целта е след 2020 всяка година бюджетът да е 20 милиарда евро за изкуствен интелект\", заяви Габриел. Един от водещите експерти в сферата на изкуствения интелект е Норман Уинарски, който е лектор на форума. Според него, навлизането на изкуствения интелект в нашето ежедневие крие и много рискове, но преодолими. Лектори във форума са едни от най-успелите мениджъри в IT-сектора от световно известните брандове като Гугъл, Фейсбук, Туитър и други.", "date": "2018.10.19", "title": "Мария Габриел: Нашата цел е след 2020-а всяка година бюджетът за изкуствен интелект да е 20 милиарда евро"}
{"url": "https://www.faktor.bg/bg/articles/nigar-dzhafer-mnogo-hora-hodyat-i-iskat-da-sa-pri-dogan-patriotite-da-si-opravyat-kuhnenskite-ezhbi-sami", "text": "„Опитахме се да изложим своите аргументи в подкрепа на вота на недоверие. Ще го подкрепим заради безвремието и недоверието в здравеопазването. България е на първо място по смъртност и на последно по продължителност на живот. Страната ни е първа и по отношение на детската смъртност. Всичко се прави постфактум и тичаме след събитията“. Това заяви пред БТВ зам.-председателят на парламента от ДПС д-р Нигяр Джафер по повод днешните дебати за вота на недоверие, внесен от БСП. Тя посочи проблемите с липсата на съдебни лекари, чиято работа е важна, както и последния случай с починалото момче, което не дочака белодробна трансплантация.  Джафер допълни още, че трябва да се търси надпартиен консенсус. \"Ние приветствахме стъпките на Кирил Ананиев и неговите две предложения, тъй като НЗОК е монополист и това трябва да се промени. Единият от моделите на здравния министър е близък до този на ДПС. Не само ние, всички, които работят в системата чакат промени. Наложи се мораториум върху иновативните лекарства. След като получиха декрет от премиера, промениха позицията си. Надявам се Кирил Ананиев да не се уплаши от реформите\", каза още зам.-председателят на парламента.  \"През годините констатирахме, че са допускани много грешки. Някои от тях бяха направени поради некомпетентност, но други граничат с престъпление. Аз съм против това, да се поставят всички лекари под един знаменател. Държавата да направи така, че виновните да бъдат наказвани. Сатанизирането на образа на българския лекар е най-дълготрайното петно, което се хвърля. Човешкият ресурс е огромен проблем в здравеопазването. Имаме цели региони в страната, където липсват специалисти. Ние ще гласуваме \"за\" вота на недовери заради причините, които доведоха здравеопазването до тук. Но пак казвам, приветсваме желанието за дебат на Кирил Ананиев\", каза още Джафер.  Тя коментира думите на Валери Симеонов от днес към майките на деца с увреждания. Според нея, в друга държава той няма да бъде в правителство. \"Много хора ходят при Ахмед Доган. Много искат да ходят и да бъдат там, но нека патриотите да си оправят кухненските ежби и да не се замесват с други политически сили, да си решават проблемите сами\", каза още Нигяр Джафер по повод твърденията на Валентин Касабов от НФСБ, че Волен Сидеров поне веднъж месечно ходи в Сараите на Ахмед Доган. Тя отново припомни, че партията на Сокола иска Обединените патриоти да напуснат кабинета.", "date": "2018.10.19", "title": "Нигяр Джафер: Много хора ходят и искат да са при Доган, патриотите да си оправят кухненските ежби сами"}
{"url": "https://www.faktor.bg/bg/articles/130-godini-sagrada-familiya-chaka-razreshitelno-za-stroezh", "text": "Управата на световноизвестната катедрала \"Саграда Фамилия\" ще трябва да изплати на градските власти в Барселона 41 милиона долара за строителство без разрешение в продължение на 130 години, съобщава Би Би Си, цитирани от Дарик. Вноските в градската хазна ще бъдат осъществявани в продължение на 10 години според постигнатото споразумение между двете страни. Планирано е тези средства да бъдат използвани за подобряване на градската инфраструктура и за оптимизиране на туристическите потоци, насочени към храма. В замяна на това градските власти обещават да оформят всички необходими документи за узаконяването на катедралата до началото на следващата година. Основите на храма \"Саграда Фамилия\" са положени през 1882 година в Барселона, като катедралата се изгражда с частни дарения. Разрешение за строителство архитектът Антонио Гауди получава през 1883 година. Но две години по-късно Гауди представя пред градските власти нов проект и заявка за ново разрешително за строеж заради нанесените изменения. Заявката била разгледана, но без да бъде формално удовлетворена. Тоест на великия архитект му било позволени да въплъщава своите идеи и най-смели фантазии в камъка, но документ с печат и подписи така и не получил. Храмът е една от най-големите забележителности на Барселона, посещавана годишно от 4,5 милиона туристи и носещ приходи от 50 милиона евро.", "date": "2018.10.19", "title": "130 години \"Саграда Фамилия\" без разрешително за строеж"}
{"url": "https://www.faktor.bg/bg/articles/novini/svyat/harvatiya-poluchava-podarak-ot-sasht-dva-novi-mnogotselevi-boyni-helikoptera-black-hawk-uh-60m", "text": "САЩ подаряват на Хърватия два нови многоцелеви бойни хеликоптера Black Hawk UH-60M, съобщава thedubrovniktimes.com. Това е добър пример за стратегическо партньорство в отбраната и за последователност в превъоръжаването и постигането на оперативна съвместимост. Стойността на дарението, заедно с оборудване, резервни части и обучение, е около 50 милиона долара. Очаква се машините, които са най-новата версия, да бъдат изпратени в страната през 2020 г. Тогава ще пристигнат и първите от 12-те употребявани, но ъпгрейдвани самолети F-16 D Barak, които Загреб реши да купи от Израел. Те ще заменят остарелите съветски МиГ-21. Хърватия, подобно на Румъния и Словакия, също избра F-16 - най-масовия и изпитан в много бойни операции самолет. \"Грипен\" загуби състезанието в тази страна, както и в Румъния и Словакия. Правителството на САЩ вече дари на Хърватия 16 бойни хеликоптера Kiowa Warriors OH-58.  Хърватия вече сне от въоръжение една ескадрила съветски хеликоптери Ми-24, като се отказа да ги модернизира. Хърватия, подобно на Румъния, е още един съюзник в НАТО от нашия регион, който сериозно работи за превъоръжаванито си с оперативно съвместима с НАТО бойна техника, както и за скъсването със зависимостта си от старото руско оръжие и следователно - от реваншистка Русия на Путин.", "date": "2018.10.19", "title": "Хърватия получава подарък  от САЩ - два нови многоцелеви бойни хеликоптера Black Hawk UH-60M!"}
{"url": "https://www.faktor.bg/bg/articles/novini/svyat/demontiraha-posledniya-pametnik-na-savetskata-armiya-vav-varshava", "text": "В сряда, 17 октомври, във Варшава започна демонтажа на паметника на Червената армия. Това е последният свързан със СССР монумент в полската столица, който се намира се извън гробището на съветските войни.  Работата по демонтажа трябва да приключи за 24 часа, пише „Дневник”, позовавайки се на информация в пресцентъра на кметството на Варшава. Демонтирането на паметника е в съответствие с приетия закон, който забранява пропагандата на тоталитарните режими. В частност това се отнася и до монументите, свързани със съветската епоха, които се намират извън територията на съветското военно гробище.  Местни жители се опитаха да спрат разрушаването на паметника,  дори на място беше извикана полиция. След извършената проверка, полицията се убеди в законосъобразността на извършвания от строителите демонтаж, които бяха оставени да продължат. От Държавната дума на Русия заявиха, че заради демонстирането на съветски паметници Москва може да наложи икономически и политически санкции на Варшава. Паметникът на Червената армия е последният монумент във Варшава, издигнат в памет на съветските войни. Той е построен през 1946 год. Около паметника често избухват скандали, а активисти и защитници на правата на човека няколко пъти заливат паметника с червена боя и рисуват върху него свастики.  Монументът на съветските войни във Варшава се възприема нееднозначно от местните жители. Част от поляците смятат, че червената армия е отговорна за провала на Варшавското въстание, организирано от полските партизани през 1944 год. Намиращите се по това време във Варшава съветски войски се отказват от военни действия и влизат в града след отстъплението на нацистите към Германия.", "date": "2018.10.19", "title": "Демонтираха последния паметник на Съветската армия във Варшава"}
{"url": "https://www.faktor.bg/bg/articles/obshtestvo/ulitsata/prokuraturata-obyasni-zashto-severin-e-zarovil-telefona-na-viktoriya-marinova-sled-ubiystvoto", "text": "Окръжният прокурор на Русе Георги Георгиев внесе яснота около показанията на задържания за убийството на журналистката Виктория Маринова – Северин Красимиров. Той говори след края на съдебното заседание, на което бе постановен постоянен арест за задържания. По думите на Георгиев разследващите са отхвърлили възможността Красимиров да имал съучастник. Той обясни, че има свидетели, които са видели само един мъж, облечен с дрехи, каквито са открити в обвинения. Има ДНК-експертиза, която доказва, че няма генетичен материал на друго лице от мъжки пол, като в обясненията на Красимиров не се твърди, че някой му е помогнал или е участвал заедно с него в извършване на престъплението. При разпита вчера той е признал за нанесените удари, от които според медицинската експертиза е настъпила смъртта на младата жена. По отношение на обвинението за изнасилване Красимиров не е дал обяснения. Той казал още, че видял телефона на жертвата, паднал на мястото на престъплението, след което го заровил там. \"Извършихме оглед и намерихме мобилния телефон на пострадалата. С това практически, като че ли изчерпваме работата си за версията \"грабеж, придружен с убийство\". В действителност в кейса на телефона е оставена служебната карта на жертвата, където са нейните имена и снимката й. Неговото обяснение, че се е опасявал да не бъде разкрита самоличността ѝ толкова бързо. По тази причина е заровил телефона. Не е имал намерение да отнема такива вещи, нито други, които не бяха намерени - като бижутата ѝ. Изключваме мотив за грабеж с убийство, продължаваме да работим по другите версии\", заяви Георгиев. Той коментира, че прокуратурата няма притеснения за годността на показанията му. Георгиев обясни, че Красимиров твърдял, че имало спречкване между него и пострадалата, докато тя бягала на кейовата стена. \"Имало някакъв контакт помежду им, сблъсък, неволен или предизвикан от него, но не може да си спомни точно\", заяви Георгиев. Окръжният прокурор каза още, че Северин Красимиров бил разпитан и за версията за поръчителство или за мотив, свързан с работата на пострадалата, но обвиненият заявил, че не познава Маринова - нито я е виждал по телевизията, нито бил зрител на телевизията, в която тя работела. Георгиев поясни, че продължава работата по тези версии.", "date": "2018.10.19", "title": "Прокуратурата обясни защо Северин е заровил телефона на Виктория Маринова след убийството"}
{"url": "https://www.faktor.bg/bg/articles/petrolat-tragva-nadolu-v-ochakvane-na-sanktsiite-na-sasht-sreshtu-iran", "text": "По-малко от две седмици до влизането в сила на петролните санкции на САЩ срещу Иран анализаторите коригират своите прогнози, които преди дни залагаха на цени на петрола от порядъка на 100 долара за барел. Оценките на ОПЕК са, че през 2019 г. търсенето ще намалее от сегашните 1,54 млн. барела дневно до 1,36 млн., а конкурентни на картела производители като САЩ, Канада, Казахстан и Бразилия ще увеличат своя добив. Генералният секретар на ОПЕК коментира в Лондон, че петролните запаси през следващата година ще растат, което ще влияе върху цените в посока надолу. В петък барел „Брент“ се търгуваше на нива от 78,70$ за барел, неуспявайки да се задържи на цените от около 80 долара, достигнати по-рано. Според анализаторите на finam.ru цените на суровината ще продължат надолу, достигайки 77,20 – 77,30 долара за барел, но в средносрочна перспектива възходящият тренд вероятно ще се запази.", "date": "2018.10.19", "title": "Петролът тръгва надолу в очакване на санкциите на САЩ срещу Иран"}
{"url": "https://www.faktor.bg/bg/articles/tragva-novo-publitsistichno-predavane-po-nova", "text": "На 5 ноември журналистите Кузман Илиев и Владимир Сиркаров ще стартират авторския формат „Плюс-Минус. Коментарът след новините“ по NOVA. Публицистичното предаване ще се излъчва всеки делничен ден след емисията новини в 16 часа с анализ на актуалните теми, преки включвания и задълбочени дискусии. „Първият коментар след новините е изключително важен. Затова ще разчитаме на Кузман и Владимир, които са познати на телевизионната аудитория със сериозни познания върху политическите и икономическите процеси. Умеят ясно и аргументирано да представят обективен прочит на събитията в България и по света“– коментира Вяра Анкова, генерален директор „Информация“ в Нова Броудкастинг груп. „Колкото и да са добри едни новини, те дават информация. За да ни е полезна тя, имаме нужда от анализ за свързване на точките между събитията. Това ще правим ние – по важните теми ще каним точните гости с горещите коментари. Целта ни е да сме в полза на зрителя. Това е нашата мисия като журналисти“ - поясняват Кузман Илиев и Владимир Сиркаров. През последните 7 години телевизионният тандем трупа журналистически опит в телевизиите „Европа“, Bloomberg TV Bulgaria и Bulgaria ON AIR. Там те са съавтори и водещи на предаванията „Плюс-Минус“, „Boom & Bust“ и „Денят ON AIR“. В момента са докторанти в Стопанска академия „Димитър А. Ценов“, Катедра Финанси и кредит. Съоснователи са на института Brain Workshop Institute. През 2018 година Кузман Илиев е отличен с наградата „Свети Влас“ за журналистически постижения.  Има придобита магистърска степен по публичен мениджмънт от IEP Тулуза, Франция. Владимир Сиркаров е част от авторския колектив на учебника по финанси и инвестиции „Бизнес оценяване“ (изд. Фабер).", "date": "2018.10.19", "title": "Тръгва ново публицистично предаване по NOVA"}
{"url": "https://www.faktor.bg/bg/articles/sport/grigor-nyama-da-igrae-na-turnira-v-sofiya-i-prez-2019-g", "text": "Григор Димитров няма да играе за втора поредна година на турнира в София. Това съобщи БНР, позовавайки се на свои източници. Най-високопоставеният в световната ранглиста български тенисист игра пред родна публика през 2017 г. и спечели турнира, а през настоящия сезон не се включи, тъй като получи контузия. За следващия сезон Димитров е потвърдил участието си на турнира в Ротердам, който започва веднага след надпреварата в София. Мачове у нас ще се играят от 5 до 11 февруари. Организаторите все пак пазят едно място за родения в Хасково тенисист и ще му предоставят \"уайлд кард\", ако промени решението си. Добрата новина за българските фенове на тениса е, че участие у нас е потвърдил бившият номер 1 и носител на 3 титли от Големия шлем - Анди Мъри. Не е изключено у нас да играе и Новак Джокович, но само ако отпадне рано от Откритото първенство на Австралия. Информацията все още не е официално потвърдена от организаторите.", "date": "2018.10.19", "title": "Григор няма да играе на турнира в София и през 2019 г."}
{"url": "https://www.faktor.bg/bg/articles/ikonomist-tryabva-da-sprem-da-plashtame-danak-oligarhiya", "text": "\"В момента има неефективно действаща държава, която взема ресурса от хората и го разпределя между близки до властта фирми. „На това трябва да се сложи край. Трябва да спрем да плащаме данък \"Олигархия\", заяви в ефира на бТВ икономистът Георги Ганев. Според него, ключът към икономическия растеж е увеличаването на производителността на хората и прецизирането на публичните разходи. Икономистът прогнозира, че до Коледа излишъкът в хазната ще е изхарчен и няма да разберем за какво. „Той ще се разпилее по джобовете на близки до властта фирми, а не в полза на обществото. Той допълни, че прецизирането на публичните разходи ще помогне за бързия растеж на доходите. В този случай обаче приходите в хазната ще намалеят. Номер едно в предложението на икономиста за нова визия за развитие на България е по-малко харчене, но много по-ефективно от страна на държавата – така че общественият ефект от държавните разходи да е по-добър, но с по-малко пари. Другото, което предлага Ганев, е намаление на данъчните вземания от гражданите и фирмите, така че да имат повече ресурс. По думите му, важно е и предложението за реформа в управлението на държавните фирми.", "date": "2018.10.19", "title": "Икономист: Трябва да спрем да плащаме данък \"олигархия\""}
{"url": "https://www.faktor.bg/bg/articles/angelina-boneva-vnositelite-na-vota-na-nedoverie-imat-golyama-vina-za-sastoyanieto-na-zdraveopazvaneto", "text": "Вносителите на един вот на недоверие злоупотребяват с правото си, като не са подготвени и когато са виновни за голяма част от проблемите в здравеопазването. Това каза Ангелина Бонева, член на Управителния съвет на Центъра за защита на правата в здравеопазването, в интервю за БНР. „Дори нямат капчица срам в това да заявят проблемите в здравеопазването, които всички знаем и за които са виновни те, защото те участват  и в здравни комисии и те са в политическия живот вече две поредни поколения, т.е. извинението, че не са се научили, по-скоро трябва да преминава в наказание – щом не знаят как да се държат, трябва да сдадат поста. Това, което се случи, беше махленски сбор. Ние, ако плащаме заплатите на едни хора, за да проявяват подобен тип неуважение към хората, значи наистина системата е бъгната“, каза още Бонева. Според нея по време на дебатите са цитирани неточни данни и информация. „Стратегията за вота на недоверие е писана от най-осъждания министър – Гайдарски“, каза още Банова и добави: „Това е много важна точка, която трябва да се отбележи. Не може да имаш най-осъжданото правителство за недаване на лекарства на хората, за спиране на лечение, отделно неколкократно сме осъждали държавата за лошите практики, отказ на държавата да лекува хора с тежки онкологични заболявания и други социално значими заболявания, и в същото време да внася вот на недоверие. Всички искаме да има реформа, но въпросът е, че начинът, по който се бламират нещата, преди да се случат, е погрешен“, заяви още Бонева.", "date": "2018.10.19", "title": "Ангелина Бонева: Нямат капка срам, стратегията за вота на недоверие е писана от най-осъждания министър"}
{"url": "https://www.faktor.bg/bg/articles/obshtestvo/ulitsata/zhestoko-ubiystvo-v-sarafovo-mazh-ubi-saprugata-si-s-chuk", "text": "72-годишен мъж уби съпругата си по особено жесток начин в бургаския квартал \"Сарафово\". Манол ударил с чук 10 пъти 71-годишната Янка. Мъжът сам се е предал на полицията и е признал за жестокото престъпление, което е извършил. От МВР съобщиха, че той дори нямал обяснение защо е посегнал на съпругата си с чука.  Съседи на Манол са разказали, че убиецът е бивш таксиметров шофьор. Имал е обаче психчески проблеми и е лежал 6 пъти в специализирано лечебно заведение. Покойната му съпруга е работила в Германия и се е прибрала в семейния дом преди няколко седмици. Все още се изясняват мотивите за жестокото убийството, съобщава разследването.", "date": "2018.10.19", "title": "Жестоко убийство в Сарафово: Мъж преби до смърт съпругата си с чук"}
{"url": "https://www.faktor.bg/bg/articles/obshtestvo/zakon-i-red/dimitar-frantishek-smenya-daniela-nacheva-na-posta-i-f-rakovoditel-na-spetsializiranata-prokuratura", "text": "Заместник-административен ръководител на Специализираната прокуратура Димитър Франтишек Петров ще смени настоящия временен ръководител и единствен кандидат за титуляр на поста Даниела Начева. Това става ясно от дневния ред на Прокурорската колегия към Висшия съдебен съвет (ВСС) за идната седмица, в който фигурира предложение на Комисията по атестирането и конкурсите за въпросната рокада. Причините за това прокурорската КАК да предложи на Колегията да отмени решението си за назначаването на прокурор Начева за и.ф. ръководител на Специализираната прокуратура и да повери тази дейност на прокурор Франтишек не са ясни. На 2 март т.г., докато прокурор Иван Гешев все още ръководеше специализираната структура, той смени единия от заместниците си - Красимир Тренчев, поради факта че е назначен в Апелативната специализирана прокуратура – с Димитър Франтишек Петров. Преди да стане зам.-ръководител на Специализираната прокуратура, Франтишек правоприлагаше в Софийска районна прокуратура. След като на 4 юли Иван Гешев бе избран за зам.-главен прокурор, прокурорската колегия на ВСС определи за временен ръководител на обвинението Даниела Начева. В края на август, стана ясно, че тя е и единствен кандидат за титулярен ръководител на Специализираната прокуратура. Прокурорската колегия към ВСС все още не е насрочила дата за събеседване с нея.", "date": "2018.10.19", "title": "По неизвестни причини Специализираната прокуратура е с нов временен шеф"}
{"url": "https://www.faktor.bg/bg/articles/novini/svyat/parlamentat-v-makedoniya-sabra-kvalifitsirano-mnozinstvo-v-parlamenta-za-promyana-na-imeto", "text": "Събранието на Република Македония осигури квалифицирано мнозинство, за да гласува промените в Конституцията, разкриват пред скопската 1tv парламентарни източници. С това се отваря пътят за прилагане на договора за името, което ще позволи на Македония да се присъедини към НАТО и Европейския съюз.  На 61-вото заседание, на което присъства премиерът Зоран Заев, депутатите ще гласуват за конституционните промени, като всеки от ще обяснява позицията си за вота, твърдят източници от парламента. Същите твърдят, че депутати от ВМРО-ДПМНЕ ще поискат оставката на лидера на опозицията Християн Микоски. Дебатът трябва да завърши в петък, но все още не е ясно дали ще гласуването ще се състои в същия ден или ще бъде насрочено за друга дата.", "date": "2018.10.19", "title": "Парламентът в Македония събра квалифицирано мнозинство за промяна на името?"}
{"url": "https://www.faktor.bg/bg/articles/novini/svyat/sasht-i-nasa-privikaha-shefa-na-roskosmos", "text": "Администрацията на американския президент Доналд Тръмп временно ще отмени санкциите срещу генералния директор на \"Роскосмос\" Дмитрий Рогозин, съобщи началникът на НАСА Джим Брайънщайн пред ТАСС. Във Вашингтон въведоха ограничителни мерки срещу Рогозин през 2014 г., когато той беше заместник министър-председател. Брайънщайн заяви, че санкциите се премахват, за да може ръководителят на руската държавна корпорация да може да посети Съединените щати и да се срещне с американски колеги, а освен това той иска и лична среща в близко бъдеще\", добави директорът на НАСА. Според РИА Новости, пресслужбата на Роскосмос е потвърдила информацията за отменената забрана Рогозин да пътува в САЩ. Корпорацията отбеляза, че все още не е получила никакви документи относно отмяната на санкциите от генералния директор. В началото на октомври Брайънщайн посети Русия, където говори в Московския държавен университет и посети космодрума Байконур. По време на визитата той се среща с Рогозин. Преди назначаването на Рогозин за ръководител на \"Роскосмос\", беше заместник министър-председател. В тази позиция той контролира държавния ред и военно-промишления комплекс. През 2014 г., като управител на Кремъл в Приднестровието, Рогозин отлетя в Молдова, но властите на Румъния и Украйна затвориха въздушното пространство за самолета му. След това той написа в Twitter, че следващия път ще лети с Ту-160, стратегически ракетен превозвач.", "date": "2018.10.19", "title": "САЩ и НАСА привикаха шефа на \"Роскосмос\""}
{"url": "https://www.faktor.bg/bg/articles/tretiyat-vot-na-nedoverie-kam-kabineta-borisov-3-shte-bade-glasuvan-na-24-oktomvri", "text": "В Деня на българския лекар в Народното събрание се проведоха дебатите по внесения от БСП трети вот на недоверие към правителството на тема здравеопазване. Социалистите настояха, че състоянието в сектора е катастрофално, а управляващите призоваха за политически консенсус в реформирането на здравеопазването. Гласуването по вота ще е в сряда, 24 октомври.  БСП заявиха, че се противопоставя на намерението на управляващите да правят реформи, които ще натоварят допълнително финансово всеки български гражданин. Според левицата състоянието на здравния сектор е катастрофално, а правителството, вместо да решава проблемите, предлага хората да бъдат натоварени допълнително финансово. Основната задача пред ГЕРБ и „Обединени патриоти“ е да решават проблемите в здравния сектор, изтъкна председателят на ПГ на ГЕРБ Цветан Цветанов. Той настоя, че темата „здравеопазване“ не е на нито една политическа партия.  От Брюксел премиерът Бойко Борисов коментира темата лаконично: “Това е демокрацията. Не знам партия, толкова години управлявала, десетилетия, десетилетия, да говори за качество на здравеопазването. В парламента достатъчно са се обиждали, достатъчно гадости са си наговорили и им си смеят хората – няма да се включа в тази тема“, коментира Борисов.", "date": "2018.10.19", "title": "Третият вот на недоверие към кабинета \"Борисов 3\" ще бъде гласуван на 24 октомври"}
{"url": "https://www.faktor.bg/bg/articles/borisov-i-medvedev-obsadiha-energiyni-temi-v-bryuksel", "text": "Министър-председателят Бойко Борисов и премиерът на Руската федерация Дмитрий Медведев обсъдиха засилването на партньорството между двете страни в сферата на енергетиката и туризма. Двамата правителствени ръководители разговаряха в рамките на 12-ата среща на върха Азия - Европа (АСЕМ) в Брюксел, която тази година се домакинства от ЕС. По време на срещата беше обсъдено задълбочаването на отношенията в енергийния сектор между двете страни. „Обменихме мнения за възможностите на нашия газов хъб „Балкан“, където да привлечем газ и от терминала в Гърция, и от Черно море. Започва и трети сондаж в блок „Хан Аспарух“. Ще имаме възможности от много посоки да постъпва газ в газовия хъб“, заяви още българският премиер. Бойко Борисов и Дмитрий Медведев отчетоха ръст на руските туристи в страната ни тази година. „Вече се върнаха руските туристи в България. Предстои работа на смесената комисия през октомври в Москва“, допълни българският премиер. Двамата правителствени ръководители изразиха задоволство и от активизиране на двустранното партньорство през последните години в търговско-икономическата сфера.", "date": "2018.10.19", "title": "Борисов и Медведев обсъдиха енергийни теми в Брюксел"}
{"url": "https://www.faktor.bg/bg/articles/lavrov-iska-dialog-mezhdu-ruskata-armiya-i-nato-za-da-ne-se-stigne-do-treta-svetovna-voyna", "text": "Руският външен министър Сергей Лавров обясни пред НАТО да не предприемат стъпки, които могат да доведат до Трета световна война, съобщава \"Телесур\". \"Вярвам, че всички ще бъдат достатъчно мъдри, за да предотвратят това. Обаче със сигурност сме много загрижени за пълната липса на професионален диалог между НАТО и руската армия\", коментира той. Членовете на Съвета на НАТО-Русия се срещат официално само три пъти през последните две години, а когато има такива срещи НАТО се съсредоточава върху Украйна и \"бяха направени опити да се използва Съветът НАТО-Русия като друг инструмент за хвърляне на всички смъртни грехове върху нас, като друг начин да се задоволят капризите на нашите украински съседи, които мечтаят за безкрайни санкции и не искат нищо повече от това Русия да бъде винаги обект на интензивни критики\", добавя Лавров. Влиянието на САЩ върху НАТО е фактор, който Русия счита за определящ за поведението на организацията. \"Така че, вижте тази ситуация. Смятам, че е абсурдно да се остава заложник на капризите на американския законодател\", обясни той. Изявлението на Лавров е в момент, когато НАТО смята да провежда учение на северните граници на Алианса, както и в Азовско море, граничещо с източното крайбрежие на Русия, което според Лавров ще изисква разрешението на Федерацията. През последните седмици руският президент Владимир Путин коментира, че САЩ правят огромната грешка на страните, които сами се определят като \"империи\", като налагат санкции по целия свят. Русия смята да блокира всеки опит на Украйна да бъде домакин на военни учения в Азовско море, стратегически воден път, в който Киев скоро ще може да оперира с два новопридобити американски военни кораба, съобщава американското военно издание Stars and Stripes. Сергей Лавров коментира, че двустранният договор с Украйна забранява военните тренировки в района около Азов без зелена светлина от Москва. \"Сега Украйна иска да проведе тренировки на НАТО в Азовско море, но ще бъде невъзможно да отидат там, защото нашият договор с Украйна изисква взаимно съгласие за преминаването на военни кораби в Азовско море. Но те искат и активно се забъркват в това\", допълва той. Досега съюзниците на НАТО не са изпращали кораби в Азов и не са участвали в украински учения там. \"Ние сме готови да отблъснем руската агресия в района на Азовско море\", коментира украинският президент Петро Порошенко.", "date": "2018.10.19", "title": "Лавров иска диалог между руската армия и НАТО, за да не се стигне до Трета световна война"}
{"url": "https://www.faktor.bg/bg/articles/novini/svyat/pyc-i-miliapdep-gybi-ly-cozna-yaxta-ili-585-miliona-zapadi-neppiznat-pazvod", "text": "Pycĸи милиapдep, ĸoйтo ce бopи c eднo oт нaй-гoлeмитe oбeзщeтeния зa paзвoд в иcтopиятa нa Beлиĸoбpитaния, зaгyби cъдeбнo дeлo в Mocĸвa, ĸъдeтo ce oпитвa дa дoĸaжe, чe бpaĸът мy e бил paзтpoгнaт пpeди 16 гoдини. Фapxaд Axмeдoв бeшe ocъдeн дa плaти нa жeнa cи Taтянa Axмeдoвa нaд 450 млн. пayндa (585 млн. дoлapa) вcлeдcтвиe нa cъдeбнo дeлo в Лoндoн, в ĸoeтo тoй oтĸaзвa дa yчacтвa, тъй ĸaтo вeчe e paзвeдeн в Pycия. Ceгa Mocĸoвcĸият гpaдcĸи cъд oтxвъpли жaлбaтa нa бизнecмeнa, ĸoйтo иcĸa дa дoĸaжe cъщecтвyвaнeтo нa тoзи paзвoд, paзĸaзвa Вlооmbеrg.  Bъзмoжнocттa зa пpeдишeн paзвoд e в ocнoвaтa нa cпopa мeждy Axмeдoв и cъпpyгaтa мy, ĸoятo ce oпитвa дa издeйcтвa ĸoнфиcĸaция нa 115-мeтpoвaтa лyĸcoзнa яxтa нa милиapдepa, зa дa гo пpинyди дa плaти пocтaнoвeнoтo oт cъдa oбeзщeтeниe. Яxтaтa МV Lunа, oцeнявaнa нa 492 млн. дoлapa, в мoмeнтa e зaдъpжaнa в Дyбaй. Mocĸoвcĸият cъд пoтвъpди peшeниe oт пo-ниcĸa инcтaнция, c ĸoeтo ce oтxвъpля oпитът дa ce дoĸaжe cъщecтвyвaнeтo нa пpeдишнитe пpoизвoдcтвa пo paзвoд в Pycия. Axмeдoв нe пpeдcтaви \"дocтaтъчнo и дocтoвepни дoĸaзaтeлcтвa\", ce ĸaзвa в пpeдишнoтo cъдeбнo peшeниe. Πpи пpeдишнo явявaнe пpeд cъдa в Лoндoн, aдвoĸaтитe нa Axмeдoв пpeдocтaвят \"oфициaлни\" дoĸyмeнти, пoтвъpждaвaщи paзвoдa в Pycия. Ho бpитaнcĸият cъдия oтcъждa, чe дoĸyмeнтитe ca пoдпpaвeни и пpиcъждa 41% oт бoгaтcтвoтo нa милиapдepa нa бившaтa мy cъпpyгa.", "date": "2018.10.19", "title": "Pycĸи милиapдep гyби лyĸcoзнa яxтa или $585 милиoнa зapaди нeпpизнaт paзвoд"}
{"url": "https://www.faktor.bg/bg/articles/novini/svyat/zaplashiha-novaya-gazeta-s-pogrebalen-venets-pred-redaktsiyata", "text": "Руското издание „Новая газета” се оказа в центъра на информационна война. От редакцията на вестника съобщиха, че на 17 октомври пред сградата, където работят, някой е оставил погребален венец със заплахи, отправени по адрес на един от журналистите. На следващия ден – 18 октомври, отново на същото място е била оставена кошница с отрязана агнешка глава. Този път заплахите били не към един, а към всички работещи в редакцията. Като причина за това деяние от медията посочват активна кампания срещу „Новая газета” в социалните мрежи, разпространяваща информация, че изданието е разгласило публично данните на руските летци в Сирия, с което е изложила на опасност семействата им. „Това е фейк. Никога не сме имали публикации по тази тема – нито във вестника, нито на сайта”, посочват от редакцията. Журналистите от медията заявиха, че няма да търпят подобни посегателства, уведомили са властите за случая и очакват виновните да бъдат изяснени и наказани.", "date": "2018.10.19", "title": "Заплашиха \"Новая газета\" с погребален венец пред редакцията"}
{"url": "https://www.faktor.bg/bg/articles/norvegiya-puska-zapodozryan-ruski-shpionin", "text": "Норвегия ще освободи заподозрян руски шпионин, съобщи днес контраразузнаването на страната, посочвайки, че оттегля жалбата срещу излизането му на свобода, предаде АФП. Михаил Бочкарьов (51 г.) бе задържан на 21 септември на летището в Осло след посещение в парламента на Норвегия. Той бе обвинен, че събирал данни за сградата и нейната мрежа. Норвежки съд нареди в четвъртък Бочкарьов да бъде освободен, като съдията посочи, че следователите не са представили достатъчно доказателства в подкрепа на обвинението. Но руснакът остана в ареста, тъй като агенцията за вътрешна сигурност PST обжалва решението. Днес обаче агенцията написа в Туитър, че е решила да оттегли жалбата и днес Бочкарьов ще бъде освободен. Не бяха дадени обяснения за този ход. АФП посочва, че е имало предположения, че Бочкарьов може да бъде използван като инструмент за натиск за освобождаването на норвежец, задържан в Русия по подозрение в шпионаж, макар PST да отричаше връзка между двата случая. Фруде Берг бе задържан през април и все още очаква процес. Той призна, че е помагал на норвежки служби, като действал като куриер няколко пъти. Русия нарече обвиненията срещу Бочкарьов „неверни“ и „абсурдни“, като привика посланика на Норвегия в Москва, за да протестира.", "date": "2018.10.19", "title": "Странен ход: Норвегия пуска заподозрян руски шпионин"}
{"url": "https://www.faktor.bg/bg/articles/novini/balgariya/tsveta-karayancheva-shte-uchastva-v-chestvaniyata-po-povod-denya-na-kardzhali", "text": "Председателят на Народното събрание Цвета Караянчева ще участва на 21 октомври 2018 г. в честванията по повод Деня на Кърджали.  В 9.30 часа Цвета Караянчева ще участва в церемонията по полагане на венци и цветя пред паметника на ген. Васил Делов.  По-късно тя ще присъства на тържествената сесия на Общинския съвет Кърджали. Програмата на частването предвижда празнично шествие на учебните заведения в града.  В 12.00 часа председателят на парламента ще присъства на тържествения ритуал пред Паметника на Освободителите и ще приветства жителите и гостите на града.", "date": "2018.10.19", "title": "Цвета Караянчева ще участва в честванията по повод Деня на Кърджали"}
{"url": "https://www.faktor.bg/bg/articles/valeri-simeonov-maskite-padnaha-protestirashtite-mayki-v-obsht-hor-revat-bsp", "text": "Вицепремиерът Валери Симеонов определи като \"поредна политическа кампания\" срещу него реакцията на възмущение от думите му, че майките на деца с увреждания са \"група кресливи жени с уж болни деца\".  В пост във Фейсбук той обясни, че фразата е извадена от контекста. \"Смисълът на изказването ми е, че с децата инвалиди се спекулира, дори и след като правителството прие законопроект и удовлетвори всички искания на майките. Очевидно в случая става въпрос за политическа кампания. Маските паднаха, в общ хор реват БСП, \"Атака\", някои лидери на протеста на майките и всякакви политически маргинали\", написа Симеонов. Той допълва, че в семейството си има човек с тежка инвалидност, за когото полага грижи, но когото никога няма да изкара на показ, за да постигне политическа цел – сваляне на правителството. \"Знам, че истината боли, но не се отказвам от нито една своя дума\", заключава Валери Симеонов. В понеделник от 12,30 пред Министерски съвет майките на деца с увреждания организират протест с искане за оставката на вицепремиера Симеонов.", "date": "2018.10.19", "title": "Валери Симеонов: Маските паднаха, протестиращите майки в общ хор реват \"БСП\""}
{"url": "https://www.faktor.bg/bg/articles/dokato-bsp-se-poti-nad-zdravnite-debati-nona-yotova-zlostno-odumva-ministarki", "text": "Какво прави една депутатка на левицата в пленарната зала по време на дебати по вот на недоверие? Скучае и клюкари във Фейсбук. Докато колегите й от \"БСП за България\" се потят на трибуната и водят битка с управляващите, актрисата от гражданската квота на червената група, Нона Йотова има по-важни занимания, пише Канал 3   Депутатката от комисията по култура и медии одумва жените, респективно министърките на трибуната и тяхното облекло, и даже пуска \"критичната си мисъл\" в социалната мрежа под формата на постове.   Не за пърти път клюкарския нагон на Нона Йотова избуява, в случая на мушката на женската същност на Нона са попаднали две министърки - правосъдната Цецка Цачева и вицепремиерката Екатерина Захариева.   Крайно недостойно е да седиш на  парламентарната банка и да клюкариш публично дами, които са в същата зала. Това говори и за липса он онези седем години, когато тези неща се учат заедно с възпитанието.   Апропо, парламентарните журналисти помнят този уклон на актрисата още от миналата година, когато, докато отразяваха дебати в пленарната зала, се оказа, че депутатката от Сатирата е снимала тяхна колежка и я подложи на присмех и одумки в социалната мрежа с намеци, че всички репортерки са едва ли не от Околовръстното.   Малко по-късно, след като излезе наяве какво прави по време на дебатите за вот на недоверие, червената депутатка изтри от профила си обяснението към снимката. Но остави фотоса и коментарите под нея.", "date": "2018.10.19", "title": "Какво прави Нона Йотова, докато БСП се поти над вота?"}
{"url": "https://www.faktor.bg/bg/articles/obshtestvo/ulitsata/dadoha-na-sad-chetirima-mazhe-za-sbivane-v-razmirnoto-selo-galiche", "text": "Районната прокуратура е внесла за разглеждане в съда обвинителен акт срещу Д.О., О.Х., Г.К. и А.О. за извършени от тях непристойни действия, грубо нарушаващи обществения ред и оказване на съпротива срещу орган на властта. Обвиняемите Д.О., О.Х. и Г. К. са осъждани за различни престъпления – кражби, грабеж, палеж, неправомерно присъединяване към електроразпределителната мрежа, заплаха с убийство. Обвиняемият А.О. е неосъждан, като към датата на деянието бил непълнолетен. Четиримата са роднини и живеят в с. Галиче. Около 23 часа на 11 септември 2017 г. обвиняемият Д.О., по прякор „Бухала“, без покана отишъл в дома Б.С., който седял с гости на тераса. Мъжът седнал на масата и си сипал питие. След като изпил няколко, той започнал да се заяжда с присъстващите. Стигнало се до спречкване, по време на което Д.О. нанесъл удар с юмрук на опонента си. Поради възникнал скандал собственикът на къщата изгонил подсъдимия О. от дома си. В този момент на улицата излязъл Г.К., който започнал да вика и да насърчава противопоставянето. Четиримата обвиняеми излезли на улица, като носели коса, брадва, вила и дървен път. Те викали непристойни думи, заканвали се на всички наоколо, размахвали носените с тях сечива, крещели, че „ще отрежат главите на всички, че никой не може да ги спре, че не ги интересува полицията“. Напрежението ескалирало, много от живущите в махалата излезли на улицата, някои от тях се опитвали да спрат вилнеещите. Те обаче продължили да викат, отправят заплахи и нанасят удари по преминаващите покрай тях свидетели. На единия от пострадалите от действията на обвиняемите били причинени разкъсно-контузни рани по главата и челото, отоци и охлузвания. Скандалът бил чут от намиращия се наоколо полицейски служител – М.М. Той разпоредил на буйстващите мъже да прекратят хулиганските действия. Четиримата не само не се подчинили, но и го нападнали, като започнали да му нанасят удари по тялото. Полицаят успял да извади служебното си оръжие и произвел изстрели в безопасна посока. Въпреки това обвиняемите продължили да оказват съпротива, докато не били задържани и откарани в РУП – Бяла Слатина от пристигнала група за подкрепление. Предстои съдът да насрочи разпоредително заседание по делото.", "date": "2018.10.19", "title": "Дадоха на съд четирима мъже за сбиване в размирното село Галиче"}
{"url": "https://www.faktor.bg/bg/articles/s-atraktiven-klip-na-b-t-r-mo-prikanva-mladezhite-da-stanat-voynitsi", "text": "Силен клип на БТР за Министерство на отбраната дава старт на кампания за привличане на военнослужещи в Българската армия. За да привлекат повече млади хора, Министерството на отбраната решават да заложат и на рок музиката. Песента „Никога преди”, с която групата се включва в кампанията, е за уверените хора, които знаят накъде искат да вървят, коментира пред „Дарик” авторът й, китаристът на БТР Славчо Николов. По време на спектакъла „Бъди войник”, който ще бъде представен утре в НДК, ще бъдат излъчени мотивационни видеоклипове, заснети в реална среда на действие на видовете въоръжени сили – Сухопътни войски, Военновъздушни и Военноморски сили. „Всички от групата сме ходили в казарма. Много добре си спомняме този период, но тогава държавата беше в съвсем друга позиция. Не сме разговаряли с колегите по тази тема дали трябва да се върне казармата, или не. Това, което ние си спомняме от казармата, разбира се, са веселите моменти и може би 95 процента от мъжете, ако ги питате за казармата, ще си спомнят точно това. Факт е, че сега имаме професионална армия и всеки, който чувства своето място там, би могъл да се реализира. Неслучайно се започва тази кампания „Бъди войник“ за набиране на военнослужещи в армията, професионални войници, както е в много страни по света, което е страхотно. Това вече е личен избор на самия човек дали да отиде, или не. Аз адмирирам възможността“, допълни Николов. „Всеки един от нас има дълг към предците си, тези хора, които са дали живота си за това да има държавата България, да съществува на картата. Преплетени са много кадри на различни етапи от развитието на нашата държава. Ще могат хората да се насладят от понеделник“, допълни той. Входът за киноспектакъла „Бъди войник“ е свободен. Началото е в 18:30 ч., мястото –зала 1 на НДК, денят – понеделник 22 октомври. Кампанията „Бъди войник” ще продължи в страната с различни инициативи като учения, състезания и други.", "date": "2018.10.19", "title": "Атрактивен клип на Б.Т.Р.  приканва българските младежи да станат войници"}
{"url": "https://www.faktor.bg/bg/articles/spryaha-metroto-na-stadion-vasil-levski-ima-lineyki", "text": "Спряно е движението на метрото на станция \"Васил Левски\" поради инцидент. Това написа във Фейсбук страницата си кметът на София Йорданка Фандъкова. Движението по линия 1 се извършва от \"Обеля\" до \"Сердика\" и от \"Ж. Кюри\" към \"Младост\" и летище \"София\". По линия 2 движението на метровлаковете е по разписание. По последни дании мъж се е хвърлил в 18:15 часа на станция \"Васил Левски\". Влакът е минал през крака му и е отрязал глезена му, съобщиха от МВР. Човекът е жив, а пожарникарите са го извадили преди минути. Заради инцидента е спряно движението от около 20 минути между станциите \"Сердика\" и \"Жолио Кюри\". От Столичната община пускат автобуси от 4-ти километър до станция \"Сердика\", които да поемат пътниците от метрото", "date": "2018.10.19", "title": "Спряха метрото на стадион \"Васил Левски\", има линейки"}
{"url": "https://www.faktor.bg/bg/articles/mon-shte-obuchava-uchiteli-po-romski-ezik", "text": "МОН ще обучава кадри за учители по ромски език. Това става ясно от сайта на министерството, предназначен специално за педагозите. Тези, които следва да се регистрират в него по специалността, за която желаят да бъдат допълнително обучавани и квалифицирани, с изумление откриха, че в падащото меню за квалификация или желана допълнителна квалификация фигурира \"учител по ромски език\". Гневът в социалните мрежи и професионалните форуми се отприщи, а немалко от кадрите на образованието се питаха какъв е тоя език, след като няма своя графична система и писменост. Други се шегуваха, че може да се използва кирилица или шльокавица. Пръв за новите научни достижения на МОН алармира млад учител. \"Като практикуващ педагог трябва да си направя регистрация в сайта на МОН, за да мога да участвам в действаща програма за допълнителна професионална квалификация. Има полета с данни за попълване. Едно от тях е показаното на снимката. Моята специалност - Начална училищна педагогика с чужд език, я няма, но за сметка на това има показаното на снимката по-долу! Аз ли съм в грешка, или такъв език официално регистриран, с азбука и писменост - НЯМА?Та какво остава за такава специалност, професионална квалификация и т.н...\", пише Симеон Митев. На публикацията му са реагирали стотици, повечето, предполага се педагози. Има и немалко, които потвърждават казаното от него със собствения си опит по време на регистрацията, която са длъжни да направят всички педагози в сайта на просветното министерство. \"Да! Аз се регистрирах, задължително било! Изненадах се, когато прочетох Начална педагогика с ромски! Какво е това? Скапана държава! Кои са малцинство ние или ромите? Държавата работи само за тях! Както са тръгнали нещата, най - търсени ще са с ромски език!\", пише учителка. За часове възмущението избухна, не липсваха и горещи спорове, че това е сбъркан начин и разбиране за интеграция. \"Дали има държава в света, в която някой да адаптира ученик на майчиния му език в училище?\", диви се педагожка в отговор на противоположното мнение на нейна колежка, която припомня, че във ВТУ е имало такава специалност, но за жалост е била закрита. По неофициална информация на Канал 3 депутати и МОН са сезирани за новата специалност \"учител по ромски език\" и в момента се прави проверка на случая.", "date": "2018.10.19", "title": "Педагози питат: На каква азбука МОН ще обучава учители по ромски език?"}
{"url": "https://www.faktor.bg/bg/articles/izbivat-120-000-ptitsi-zaradi-ptichi-grip-kray-voyvodovo", "text": "Заради две огнища на птичи грип в птицеферми край хасковското село Войводово хуманно ще бъдат избити близо 120 000 птици, а други 10 000 ще бъдат под постоянен контрол.  Усложнената ситуация в Хасковска област наложи спешното свикване на Епизиотичната комисия днес в областна администрация. Всички взети проби от двете птицеферми, които зареждат магазинната мрежа в страната са дали положителен резултат. Те се показали, че се касае за птичи грип. Директорът на Областната дирекция по безопасност на храните Георги Илиев съобщи, че веднага са набелязани мерки за неразпространение на болестта. Собствениците на фермите, където бе открито опасното заболяване ще бъдат обезщетени от държавата.", "date": "2018.10.19", "title": "Избиват 120 000 птици заради птичи грип край Войводово"}
{"url": "https://www.faktor.bg/bg/articles/politika/hlyab-i-pasti/karnavalat-na-volen-i-barekov-da-priklyuchi-sega", "text": "Атаките на Волен Сидеров клатят правителството, заяви зам.-председателят на НФСБ Борис Ячев. На въпрос дали действително НФСБ вярва, че Сидеров редовно ходи в Сараите на Ахмед Доган и дали това точно сега са го разбрали в партията на Валери Симеонов, Ячев заяви, че явно Валентин Касабов е получил информация като член на парламентарната служба по сигурност. Нека НСО да даде информация, не само за г-н Сидеров, а това кои политици ходят в Сараите, добави депутатът пред Нова телевизия. Наистина. Това кога го разбраха? Онзи ден ли? Лидерът на „Атака“ Волен Сидеров и лидерът на „Не помня вече какво“ Николай Бареков готвели голям консервативен блок, който даже да управлява. Това се разбрало на конференция по модерната напоследък тема \"Обединеният консерватизъм - ключовата посока в развитието на България\".  Те Волен и Бареков са си лика-прилика, изобщо не е нужно да ни съобщават, че са се надушили.  Още повече, за да отхапят от властта. Даже знам   Ще ходят по  градове села и паланки, за да проповядват консерватизЪма.  Волен ще думка с комсомолски хъс на барабаните, за което направи широко огласена в медиите  генерална репетиция насред столичен ресторант, находящ се на улицата с емблематичното име „Московска“, ако си спомняте.  Никито Бареков пък ще прави кебапчета с много лук и хляб, каквато е традицията на неговата предизборна кампания.  По-рано Цветан Василев изсипваше десетки милиони за пустите му кебапчета.  КОЙ, който наследи активите на съдружника си, а след това го подгони, е по-спестовен. Ще  правят по-скоро топли кренвирши  от рога и копита в крайщник заводски хляб, един чудесен соц вариант на империалистическия хот-дог , т. нар. „горещо куче“ . Което название пак ми напомня за Бареков, този левент с бяла риза, тръгнал на смърт, който като гладен кокер шпаньол върви  С Белия пудел ще са невероятна, ако трябва да се изразя иносказателно, но им е време да си ходят.          Предполагам, че „феномена“ Бареков също е бил в елитарния ресторант на „Московска“  в деня Х, но е репетирал в кухнята, докато Волен изнася пред публика волната си програма. Тези двама чутовни герои, тези съвременни Гаргантюа и Пантагрюел ще спечелят без никакво съмнение сърцата на избирателите.   Руският литературовед и философ Михаил Бахтин би казал, че Волен и Никито са типични герои на  Понятие, което е в основата на прочутата му теория, стъпила именно върху споменатите герои на Рабле. Той изковава и понятията „хронотоп“, „карнавализация“ и „менипея“, като последната  е доста силно изразена при нашите герои.   Една от най-важните особености на менипеята е – пише Бахтин, – че в нея „... най-смелата и необуздана фантастика и авантюра вътрешно се мотивират, оправдават, осветляват от чисто философска цел – да бъдат създадени изключителни ситуации, за да се провокира и изпита философската идея – думата, истината, въплътена в образа на мъдреца, на търсача на тази истина”. Такива мъдреци са Сидеров  и Бареков, тези титани на дъното.          Волен и Ники Ду обаче са най-вече  живото превъплъщение   По-голям карнавал трудно може да се роди дори в главата на Рабле, че и на Тошко Африкански.    Между другото, гледах в началото на седмицата едно руско предаване, в което известен тамошен анализатор най-сериозно обясняваше, че Михаил Бахтин бил водач на всемогъщо тайно общество, действащо подмолно в СССР , което дърпало конците на генералния секретар на КПСС и държавен глава Юрий Андропов, за да започне да разсипва великата страна.  Не без помощта на световния империализъм в лицето на САЩ,  то се знае. Още като шеф на КГБ Андропов попаднал в мрежите на  разследвания от Комитета Бахтин. После Юрий Владимирович видял, че си отива и докарал  във властта Михаил Горбачов, който окончателно да довърши СССР.  Тази теза е чудесен пример какви идиоти бродят под слънцето, както би казал Хашек, друг гений на смеховата култура и летописец на разпадащите се империи.  Което на свой ред ми напомня едно изявление на Волен Сидеров от седмицата. Той написа във „Фейсбук“ следния бисер на изящната словесност:  „След провокацията на Вселенския патриарх Вартоломей, за която има данни, че за нея са платени 25 милиона долара от президента на Украйна Петро Порошенко, и която според министъра на външните работи на Русия, Сергей Лавров, е подтикната от САЩ, вицепремиер от българското правителство защити действията на Вартоломей и така излезе с антиправославна позиция.“  Последният споменат е коалиционният партньор и бивш кум на Сидеров, ако не ме лъже паметта.  Има само малка грешчица. Волен Сидеров очевидно  е рупорът на анти-православието в новосъздадената ситуация. Явно го е срам да си признае, но не може да не го осъзнава.  Доживяхме Валери Симеонов да е  православен, а  Богословът Сидеров изпадна в „схизма“ , за съжаление, обявявайки се срещу Вселенския патриарх.  Повярва май като своя  идол Путин , че може да е по-византиец от византийците и сега е обречен на пъкъла. Двамата с руския президент и Гундяев  вкупом, за съжаление на православния клир,  се оказаха схизматици. Язък, че Волен даде толкова пари да учи богословие, като вече е срещу православието заедно с любимата му Руска църква.  Бихме му препоръчали да се запише за  адвентист от Седмия ден, ако го приемат. Той скочи като див петел срещу следните  думи на Валери Симеонов: „Руската православна църква е политически инструмент лично на Путин. Чрез нея се осъществява намеса във вътрешния живот на Украйна. .... Знаете ли как става? На 5 октомври бяхме на посещение в Украйна, имахме разговор с президента Порошенко и от неговите уста чухме следното: че в Украинската православна църква литургиите започват със споменаването на патриарх Кирил - с цялата информация, която се знае за него за съмнителните му сделки, за това, че той е дясната ръка на Путин. Освен споменаването на неговото име, се споменава и името на Путин. Как ви звучи това да става в литургиите по храмовете.“ Звучи чудовищно, разбира се.  Ала Волен Сидеров затова е Волен Сидеров, за да нарича бялото –черно и обратното. Телевизия „Алфа“ тези дни осъмна със следния долнопробен надпис:  \"Човекът на Сорос в правителството- Валери Симеонов атакува Православието в разрез със всички църковни канони. Работи за разкол на църквите в Украйна и Македония. Призовах премиера да вземе отношение. Не взе.\" Волен Сидеров Така е, когато никой не  ти търси отговорност , можеш да си плямпаш каквото ти дойде на акъла. Направо е задължително, ако си Волен Сидеров. На него обаче изобщо не му пука за верските различия, когато става въпрос за оперативна политика. Той заяви:   „ Очаквам отговор дали ще участваме заедно на евроизборите от Валери Симеонов и то много скоро. Новината, дали ще се явим заедно на евроизборите, трябва да стане ясна преди коледните празници.“   Аз пък очаквам Волен и Бареков да бъдат отлъчени.  Не от Църквата, те там  така и така нямат място .  Да бъдат отлъчени от българския избирател . Колкото и пари да изсипват кукловодите, за да ги вкарат в Европейския парламент, където да рушат Европа  Карнавалът на Волен и Бареков да приключи сега! Време е.", "date": "2018.10.19", "title": "Карнавалът на Волен и Бареков да приключи сега!"}
{"url": "https://www.faktor.bg/bg/articles/borisov-tova-koeto-valeri-simeonov-e-kazal-za-maykite-e-nedopustimo", "text": "\"Това, което Симеонов е казал, е недопустимо. Езикът не е правилен, нещастието на хората не бива да се използва както от БСП, така и от Симеонов. Не може на гърба на тези хора да се гради политика”. Това обяви министър-председателят Бойко Борисов от Брюксел в коментар за изказването на Валери Симеонов, който нарече протестиращите майки на деца с увреждания пред парламента \"група кресливи жени\" с \"уж болни деца\". \"Аз мога и като премиер, и като човек, да им кажа извинявайте. На мястото на г-н Симеонов също щях да поднеса извинение, защото аз му познавам езика и той по съвсем друг начин иска да го каже, но аз не съм му адвокат, за да излизам да го защитавам. Той е достатъчно голям, има и достатъчно опит в медиите и достатъчно често се изявява, да не кажа ежедневно. Така че да излезе и да обясни какво е имал предвид. И крайно време е всеки да си мери думите. Но това касае и БСП”, допълни премиерът. На въпрос ако обяснението е неубедително трябва ли Симеонов да подаде оставка, Борисов заяви: \"Аз имам договор с \"Патриотичния фронт\". Искането на оставка от страна на БСП не го коментирам. Искам да се сравни при БСП какво е правила държавата с тези хора\",  \"Когато дойдоха с проблем майките на деца с увреждания, се отнесох с уважение. Изпратих двама министри, дадохме си срокове, сряда, която идва, ще влязат двата закона. Моят ангажимент, който съм поел, е до другия петък - дотогава се надявам законопроектът да бъде обсъден и гласуван. Всичко, за което сме се разбрали, ще бъде изпълнено\", каза още Борисов. Вижте още новини от България! Той се върна и на темата за БСП в допълнение на твърдението се, че социалистите не бива да яхват протеста на майките. \"Какво са направили БСП за тях през десетилетията, за да излязат сега да казват, че тази система ги убива? Наложи се ние да платим техните подписи под реакторите за Белене, за КТБ, а щяхме да дадем парите за тези хора”, добави премиерът.", "date": "2018.10.19", "title": "Борисов: Това, което Валери Симеонов е казал за майките, е недопустимо"}
{"url": "https://www.faktor.bg/bg/articles/tsvetan-tsvetanov-1-22", "text": "Уважаеми колеги от БСП, единственото, което беше смислено в днешния дебат това беше проф. Михайлов от БСП, който каза, че преди него няма нищо смислено, което да е казано, а това бяха мотивите за вота, представени от вашия председател.    Това каза председателят на ПГ на ГЕРБ Цветан Цветанов в разискванията по вота на недоверие към кабинета „Борисов 3“ на тема „Здравеопазване“, предаде репортер на Агенция „Фокус“.  Благодарим на БСП, че за първи път в парламентарната история внесоха вот на недоверие за намерения. „Обсъждането продължава, още нямаме решение на Министерския съвет за моделите на здравеопазване“, обяви той.  „Вотът на недоверие е единственият системен подход на БСП за политически послания. Те никога обаче не са давали алтернатива или решения на въпросите, които вълнуват гражданите, а ГЕРБ и коалиционното правителство решават проблеми“, заяви Цветан Цветанов.  „Темата здравеопазване не е на нито една политическа сила, а такава, по която всички ние трябва да участваме активно“, посочи Цветан Цветанов. „Благодаря, че сте на работа и участвате в дебата. Тук е мястото, където можем да решаваме проблемите, а не там, където можете да говорите, каквото си искате и никой да не ви търси отговорност“, каза още председателят на ПГ на ГЕРБ.", "date": "2018.10.19", "title": "Цветан Цветанов: Защо от БСП твърдят, че изказването на Корнелия Нинова не е смислено?"}
{"url": "https://www.faktor.bg/bg/articles/ministar-ananiev-sviknali-ste-na-komandno-administrativniya-podhod", "text": "Свикнали сте на командно-административния подход, аз съм друг човек. Искам, когато тръгна към МС и Народното събрание зад мен да стоят всички организации, ако не 100 %, то една голяма част , а не да започваме тези дебати и да да свършим до никъде, резултатите да бъдат никакви\" . Това заяви министърът на здравеопазването Кирил Ананиев в изказването си пред Народното събрание при разискванията по вота на недоверие към кабинета „Борисов 3“ на тема .Здравеопазване\".  Обръщаше основно срещу опонентите си от БСП, които до един бяха превъзбудени.  „Здрав“ вот на недоверие не се прави с „болни“ аргументи. ...Има и малко добри неща в мотивите на БСП. Те са свързани с част от презентацията ми, в която описах недостатъците на сегашния здравноосигурителен модел“, коментира той. „Взели са буквално тезите ми за недостатъците и дотам са добрите им предложения“, посочи министърът. „Въпросът е, че аз ги представям, за да мобилизирам енергията на всички заинтересовани страни по темата“, заяви Кирил Ананиев. „От БСП ги използват, за да направят вот на недоверие. Това е голямата разлика между подхода“, каза още той.  \"Единственото, което не беше подложено на съмнение през годините, е вярата ни в живота, а вие помагате тя да се съхрани в трудни моменти\". Това пише министърът на здравеопазването Кирил Ананиев в поздравителен адрес към лекарите по повод Деня на българския лекар, съобщиха от пресцентъра на Министерството на здравеопазването. В поздравителния адрес на министър Ананиев се казва още:  „За мен е чест да ви поздравя по случай Деня на българския лекар. През 1994 година Българският лекарски съюз избира за професионален празник на своите членове 19 октомври, Деня на св. Иван Рилски – Чудотворец. От тогава досега минаха 25 години. Единственото, което не беше подложено на съмнение през всички тези години е вярата ни в живота. А вие помагате тази вяра да се съхрани в трудни моменти. Ето защо не приемам да се говори колко са добри нашите лекари единствено, когато има тежки катастрофи, природни бедствия и аварии.\"", "date": "2018.10.19", "title": "Ананиев: БСП са взели буквално тезите ми за недостатъците и дотам са добрите им предложения"}
{"url": "https://www.faktor.bg/bg/articles/novini/balgariya/ivan-krastev-vav-valday-rusiya-e-drevna-no-i-nova-strana-i-tya-ne-e-imala-nikakva-imperiya", "text": "Българският политолог, директор на Центъра за либерални стратегии Иван Кръстев за поредна година участва в заседанието на путиновия дискусионен клуб \"Валдай\". Втората сесия, модерирана от Кръстев е на тема: Традиция и бъдеще: руската национална идентичност в променящия се свят. При откриването на сесията Кръстев изказва няколко доста изенадващи твърдения като например: \"Историята е показала колко много Русия се различава от другите държави\", \"Русия е древна, но и нова страна и тя не е имала никаква империя\". Цитира и статия на скандалния министър на културата Константин Медински, в която той пише, че който \"не храни собствената си култура, ще храни чужда армия\". Кръстев е единственият българин, който участва във Валдайските срещи още от 2014 година, годината на окупацията на Крим, но досега никога не е критикувал открито политиката на Владимир Путин както по отношение на насилието, политическите убийства и фалшифициране на изборите, така и по отношение на външната му политика. \"Кремъл винаги се е съмнявал в способността на Украйна да съществува като суверенна държава, а и през последните две десетилетия украинците направиха всичко, което е по силите им, за да докажат правотата на това мнение. Така че настоящата стратегия на Путин е не да граби територии, а да преизгражда държавата\", написа политологът в анализ на 8 март 2014 година, точно седмица след окупацията на Крим. През октомври същата година във Валдай Кръстев пък зададе на Путин удобния въпрос, \"след като обвинява САЩ в предубедено и несправедливо отношение към Русия, дали пък не намира и Германия за агресивна, след като е наложила санкции на Москва\".  През 2015 година пък той  поканен на специална вечеря при Владимир Путин. Валдай заседава всяка година по това време, а по традиция президентът Владимир Путин дава новите опорни точки на близките до режима му анализатори. Припомняме, че в интервю за Георги Коритаров руският опозиционер Андрей Пионтковски заяви, че Кръстев е \"единственият българин, който е билзък до пропутинските кръгове\".", "date": "2018.10.19", "title": "Иван Кръстев във Валдай: Русия е древна, но и нова страна и тя не е имала никаква империя (ВИДЕО)"}
{"url": "https://www.faktor.bg/bg/articles/novini/svyat/zaplahi-sreshtu-zhurnalist-razsledval-chvk-vagner-i-gotvacha-na-putin-izprashtat-mu-otryazani-zhivotinski-glavi-i-pogrebalni-ventsi", "text": "Журналистът от руския \"Новая газета\" Денис Коротков втори пореден ден получава заплахи за убийство. На 17 октомври в редакцията на вестника е донесен погребален венец със снимката на Коротков и надпис: \"Предател на Родината\", а на следващия ден пред вратата е оставена кошница с отрязана овча глава и бележка: \"Поздрави за главния редактор и за Коротков\". В същия ден в дома на Коротков в Санкт Петербург е доставен букет с четен брой цветя (четен брой цветя се носят на погребение) и напис: \"Ние няма да те забравим\", съобщават на сайтовете си \"Новая газета\" и \"Фонтанка.ру\", където Денис Коротков е рабоитл дълги години като разследващ журналист. Денис Коротков дълго време проучва и публикува резултатите от разследването си на бизнес-империята на \"готвача на Путин\" Евгений Пригожин и дейността на руските частни компании. Припомняме, че известната ЧВК \"Вагнер\", която изпраща наемници в Украйна, Сирия, ЦАР и Либия е свързана именно с Пригожин. Нещо повече - на 15 октомври в редица медии, включително на сайте РИА \"ФАН\", което също е свъпзано с Пригожин бяха публикувани саттии срещу Денис Коротков, в които той е наричан \"предател\", \"изменник на родината\", \"помагач на терористи\" заради това, че Коротков уж бил разпространил лични данни на руски военнослужещи и \"доброволци\" в Сирия, а в социалните мрежи се разпространяват множество еднотипни съобщения за Коротков, които най-вероятно са ботове\", отбелязва \"Новая газета\" и припомня връзката на така наречената \"фабрика за тролове\" и Пригожин. \"Твърденията, че Денис Кротков или \"Новая газета\" са разгласили данни на руски летци, воюващи в Сирия, с което сме изложили на опасност семействата им, са фалшива новина, ние никога не сме имали публикация на тази тема - нито във вестника, нито в сайта\", коментират от медията. Коротков и преди е бил заплашван за работата си от фабриката за тролове и много пъти е получавал заплахи за физическа разправа, затова е заминал извън Русия, пише \"Фонтанка\", без да упоменава конкретната страна. Още докато работи във \"Фонтанка\", през 2013 година редакцията получава информация от източници в полицията, че службата за сигурност на Пригожин е опитала да формира хора от редакцията, които да следят журналиста и да съставят досие а него, включително са търсили информация за училищата, в които ходят децата му, домашния му адрес, къде обикновено се серща с източниците си и кои заведения подесащава обичайно.  Припомняме, че трима руски журналисти, които подготвяха филм за дейността на ЧВК \"Вагнер\" в ЦАР бяха застреляни по време на командировка в африканската страна и все повече данни сочат, че те са били убити от близки до ЧВК кръгове или от наемници на самата ЧВК.", "date": "2018.10.19", "title": "Заплахи срещу журналист разследвал ЧВК \"Вагнер\" и \"готвача на Путин\": изпращат му отрязани животински глави и погребални венци"}
{"url": "https://www.faktor.bg/bg/articles/novini/balgariya/bpts-ne-e-razglezhdala-vaprosa-za-nezavisimostta-na-ukrainskata-tsarkva", "text": "Българската православна църква все още няма официална позиция по решението за обявяване на независимост на Украинската църква. Това каза Патриарх Неофит при откриването на обновеното общежитие в Софийската семинария. \"В момента не сме разглеждали този въпрос. Ще бъде в скоро време разгледан и ще има становище\", каза той. Припомняме, че РПЦ призова всички поместни църква да скъсат отношенията си с Вселенската патриаршия заради намерението и да даде автокефалия на Украниската църква.", "date": "2018.10.19", "title": "БПЦ не е разглеждала въпроса за независимостта на Украинската църква"}
{"url": "https://www.faktor.bg/bg/articles/novini/balgariya/maykite-na-detsa-s-uvrezhdaniya-iskat-ostavkata-na-valeri-simeonov-i-publichno-izvinenie-ot-nego", "text": "Майките на деца с увреждания от инициативата „Системата ни убива” настояват за оставката на вицепремиера Валери Симеонов, както и за публично извинение от негова страна. Причината за това е изказване на вицепремиера в ефира на телевизия „Скат” относно Закона за хората с увреждания, в което казва: „Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство и грижа за тях. Просто ги използваха по най-безсъвестния начин като инструмент за постигане на техните чисто материални цели”. Изреченото от Симеонов обиди майките. Пред бТВ Валентина Христова, която е сред най-активните представители на инициативата „Системата ни убива”, заяви, че според нея единственият ход след това изказване е оставка. „Не е нормално в една държава вицепремиер да се изказва по този начин в ефир. Ако му е останал поне малко морал, най-малкото, което може да направи, е да подаде оставка. Чувстваме се обидени и унизени за пореден път и това не е само от него. Обидени и унизени за пореден път, защото той не е човекът, който ще коментира нашите майчини чувства, той не е човекът, който ще ми каже дали това дете зад мен е уж повредено и уж болно и не е човекът, който ще ме нарича креслива. Не и в ефир. Искам от него публично извинение за думите му и малко морал, ако му е останал, да си подаде оставката”, заяви тя. Тя подчертаха, че с протестите си показват именно колко болни са децата им. Очевидно е болно и обществото, за да има на управленски постове такива хора като Валери Симеонов, смятат те. Попитани не се ли притесняват, че на брифинга в парламента до тях застават Корнелия Нинова и Антон Кутев от БСП, майките заявиха, че проблемите им нямат политически цвят. Те уточниха, че са в Народното събрание, за да чуят дебатите по вота на недоверие към правителството в областта на здравеопазването. „Доживяхме да чуем от вицепремиер, отговорен по социалната политика, че става дума за „шепа кресливи жени с уж болни деца“. Това е абсурдност и в която и да е европейска и цивилизована държава този човек не може да остане и една минута повече на поста си. Призовавам премиера да се определи – споделя ли това мнение, това ли е мнението на правителството, това ли е политиката, която ще провеждат по отношение на тези деца, изобщо хората с увреждания”, коментира в Народното събрание Корнелия Нинова.", "date": "2018.10.19", "title": "Майките на деца с увреждания искат оставката на Валери Симеонов и публично извинение от него"}
{"url": "https://www.faktor.bg/bg/articles/novini/svyat/finansoviyat-ministar-na-sasht-otkaza-patuvane-v-sauditska-arabiya", "text": "Финансовият министър на САЩ няма да замине за Саудитска Арабия, където се провежда световният форум \"Инвестиционни инициативи в бъдещето\", съобщи Voice of America. По думите на самия Мнучин това е станало след разговор с президента Доналд Тръмп и държавния секретар Майк Помпео. Междувременно стана известно, че от участие във форума се е отказал и британският министър на търговията Лиам Фокс. Преди това от участие се отказаха и министрите на финансите на Франция и Холандия. Наблюдатели отбелязват, че до момента са се отказали и най-малко 25 от най-големите компании в света, включително Световната банка, JP Morgan Chase, Uber, Financial Times, Bloomberg, CNN и New York Times. Медиите коментират, че възможна причина за отказа е наличието на доказателство, че властите в Ел Рияд или дори лично престолонаследникът  Мохамед бин Салман са замесени в изчезването на журналиста Джамал Хашоги в саудитското консулство в Турия.  Припомняме, че според медиите, които се позовават на турските власти твърдят, че журналистът е бил зверски измъчван и убит на територията на консулството, за което има аудиозаписи. До момента Саудитска Арабия категорично отхвърля обвиненията.", "date": "2018.10.19", "title": "Финансовият министър на САЩ отказа пътуване в Саудитска Арабия"}
{"url": "https://www.faktor.bg/bg/articles/manastirite-v-aton-izgubiha-ruskata-finansova-podkrepa", "text": "Хиляди руснаци посещават ежегодно манастирите в Атон, а бизнесмени финансират възстановяването и функциониране на цялата обител. Руските посещения в Света гора обаче спират като реакция срещу решението на Вселенския патриарх Вартоломей да даде автокефалия на Украинската църква.  \"Манастирите в Атон изгубиха руската финансова подкрепа\", съобщават гръцките медии. Единици са вече руснаците, които посещават Атонските манастири, след като Руската православна църква призова миряните да не се причестяват в храмове под юрисдикцията на Вселенската патриаршия. Това са манастирите в Атон, много храмове в Крит и на Додеканезките острови.", "date": "2018.10.19", "title": "Манастирите в Атон изгубиха руската финансова подкрепа"}
{"url": "https://www.faktor.bg/bg/articles/moskva-sasht-i-stranite-ot-es-se-namesvat-grubo-vav-vatreshnite-raboti-na-makedoniya", "text": ". САЩ и страните от Европейския съюз се намесват във вътрешните работи на Македония по най-груб начин, налагайки преименуването на страната. Това се казва в коментар на Министерството на външните работи на Руската федерация, предава TACC. „След провала на референдума от 30 септември, организиран с надежда да бъде получена цялостна подкрепа от народа за гръцко-македонското „компромисно решение“, Вашингтон и водещите страни от ЕС искат да прокарат въвеждането на продиктувани промени в Конституцията на страната чрез парламента\", отбелязват във външнополитическото ведомство в Москва, цитирано от \"Фокус\".  „Налице е продължение на грубата намеса на САЩ и ЕС във вътрешните работи на Скопие, нивото на което вече премина всички допустими граници. Тяхната цел – вкарването на Македония в НАТО – трябва да бъде постигната на всяка цена“, се казва още в разпространения текст.  От МВнР на Русия отбелязват, че ще следят внимателно ситуацията в Македония, където на депутатите, които се противопоставят на преименуването на страната, се „изсипаха обръщения отвъд океана с призив да не пропускат историческия шанс и обещания за различен вид бонуси за правилния избор“.  „В частност, заместник-държавният секретар на САЩ по въпросите за Европа и Евразия Уес Мичъл в писмо до лидера на македонската опозиция Християн Мицковски без стеснения му диктува как трябва да се държи“, подчертават от руското външно министерство.  Отбелязва се също, че позицията на Москва по македонския въпрос остава непроменена: „Дългосрочното решение на спора между Скопие и Атина трябва да бъде намерено само от страните, без външен натиск и изкуствени срокове и условия, с опора на широка обществена подкрепа, изключително в рамките на законите и Резолюция 845 на Съвета за сигурност на ООН“.", "date": "2018.10.19", "title": "Москва: САЩ и ЕС се намесват грубо във вътрешните работи на Македония"}
{"url": "https://www.faktor.bg/bg/articles/tsacheva-izklyucheno-e-da-se-stigne-do-ekstradirane-na-granicharite", "text": "Напълно е изключено да се стигне до екстрадация на четиримата български граничари, обвинени от Турция за убийството на рибар-бракониер преди 10 години край Резово. Това увери по време на парламентарния контрол министърът на правосъдието Цецка Цачева. “Не е възможно тези наши граждани да бъдат предадени на турската страна, но е и вярно, че ние нямаме механизъм, по който българската държава да прекрати делото в Турция. Онова, което можем да направим и ние го правим, е държавата да се ангажира чрез консулските си служби. Имаме уверението на Външно министерство, че консулът ще присъства на съдебното заседание“, заяви правосъдният министър. Припомняме, че след дълго разследване български съд прекратява делото срещу четиримата поради липса на престъпление. Преди година те бяха оправдани и от Европейския съд за правата на човека. Турция обаче води собствено дело.", "date": "2018.10.19", "title": "Цачева: Изключено е да се стигне до екстрадиране на четиримата граничари"}
{"url": "https://www.faktor.bg/bg/articles/obshtestvo/zakon-i-red/severin-krasimirov-se-izpravya-pred-sada-za-ubiystvoto-na-viktoriya-marinova", "text": "Очаква се заподозряният за убийството на русенската журналистка Виктория Маринова – Северин Красимиров, да се изправи пред русенския съд, за да бъде определена мярката му за неотклонение. Вчера на 21-годишния мъж официално бяха повдигнати обвинения – те са за изнасилване и убийство. Северин беше докаран до следствения арест в Русе под конвой по обед. След това веднага беше отведен за среща със служебния му адвокат и за разпит. В ареста е пристигнал и съдебен лекар, за да провери състоянието на Северин. Взета му е и ДНК проба. Въпреки очакванията, вчера не се стигна до следствен експеримент със Северин. Не е ясно дали изобщо ще се наложи да бъде проведен.", "date": "2018.10.19", "title": "Северин Красимиров се изправя пред съда за убийството на Виктория Маринова"}
{"url": "https://www.faktor.bg/bg/articles/obshtestvo/zakon-i-red/krasimirov-vinoven-sam-ne-moga-da-povyarvam-che-az-sam-go-napravil", "text": "Още преди началото на съдебното заседание, на което ще бъде гледана мярката за неотклонение на Северин Красимиров той призна пред журналисти, че е виновен за жестокото убийство на журналистката Виктория Маринова в Русе. \"Да, виновен съм. Много съжалявам. Не мога да повярвам, че аз съм го направил\", каза Красимиров пред журналисти, след като влезе в съдебната зала. Той се разплака пред репортерите и уточни, че няма много спомени за случилото се и че е бил употребил алкохол и наркотици. \"Тръгнах към вкъщи пеша, тя мина край мен. Не знам какво стана, не мога да си спомня, не си спомням всичко. Помня, че като минавах покрай нея – или тя ме удари, или аз съм я ударил, без да искам. Казал съм нещо като \"оглеждай се\" и тя нещо ми каза. Аз отидох, ударих ѝ един шамар и тя падна. Исках да продължа напред, но тя ме хвана за косата\", разказа Красимиров. На въпрос какво наказание заслужава той отговори: \"Каквото ми дадат. Ако е доживотен затвор, ще го лежа\". Обвиняемият потвърди, че майка му е давала хапчета, най-вероятно заради психичното му здраве, но не знае какви са. Днес прокуратурата предяви искане за постоянен арест срещу Красимиров. Обвиненията срещу него са две – за убийство по особено жесток начин и за изнасилване. За тях може да получи и най-тежката присъда, предвидена от българското законодателство – доживотен затвор без право на замяна. Адвокатът на Красимиров поиска делото да се гледа при закрити врата, но съдията отказа.", "date": "2018.10.19", "title": "Красимиров: Виновен съм, не мога да повярвам, че аз съм го направил"}
{"url": "https://www.faktor.bg/bg/articles/obshtestvo/zakon-i-red/desetki-romi-napadnaha-politsai-v-sliven-trima-sluzhiteli-na-reda-postradaha", "text": "Трима полицаи са пострадали, след като били нападнати от жители на сливенския квартал \"Надежда\", известен с преобладаващото си ромско население. Униформените отишли там след подаден сигнал за силна музика.  Впоследствие върху служителите на реда се нахвърлили десетки роми. Десет от тях са задържани. Сигнал за висока музика в кв.\"Надежда\" в Сливен бил получен снощи в 22:15 часа. Веднага към мястото били насочени полицейски автопатрули. При пристигането си униформените заварили група от лица, които отказали да изпълнят полицейските разпореждания и да предоставят документите си за самоличност. При опит да бъдат задържани, двама от тях, във видимо нетрезво състояние, започнали да хвърлят твърди предмети и бутилки срещу полицаите, да ги обиждат и заканват, съобщават от пресцентъра на МВР. Насъбралата се тълпа оказала яростна съпротива, при инцидента леко са пострадали трима от полицейските служители, двама от тях са прегледани в болнично заведение и освободени, а един - оставен за наблюдение. Последвало задържането на 46-годишен мъж, а в хода на проведена тази сутрин специализирана полицейска операция, в РУ-Сливен са отведени още деветима от групата, чиято съпричастност към инцидента се установява. По случая е образувано досъдебно производство, в рамките на което действията продължават под ръководството на прокуратурата.", "date": "2018.10.19", "title": "Десетки роми нападнаха полицаи в Сливен, трима служители на реда пострадаха"}
{"url": "https://www.faktor.bg/bg/articles/obshtestvo/zakon-i-red/prokuraturata-obzhalva-puskaneto-pod-domashen-arest-na-desislava-ivancheva", "text": "Специализираната прокуратура ще протестира определението на Специализирания наказателен съд от 18 октомври 2018 г. за изменение на мерките за неотклонение на Десислава Иванчева и Биляна Петрова от \"Задържане под стража\" в по-леки - \"Домашен арест\", съобщиха от спецпрокуратурата, след като вчера съдът реши, че бившата кметица на столичния район \"Младост\" и нейната заместничка на поста ще бъдат пуснати под домашен арест.  Това все още не се е случило, тъй като първо трябва да мине обжалването от страна на обвинението. Апелативният специализиран съд трябва да се произнесе до 7 дни. Иванчева и Петрова са обвинени за приемане на подкуп в особено големи размери. Третият обвиняем по делото Петко Дюлгеров обаче бе оставен в ареста. Съдът мотивира решението си да пусне Иванчева и Петрова главно с това, че след разпитите в съдебно заседание като свидетели на служители в Столичната община и в район \"Младост\", двете подсъдими за корупция вече не могат да влияят нам показанията им. Мотивът на обвинението да протестира това решение е фактът, че Иванчева и Петрова могат да повлияят на останалите неразпитани свидетели по делото, не по малко, отколкото на общинските служители, с които от месеци нямат служебни отношения. Освен това, в хода на съдебното заседание не е посочен нито един факт или доказателство, които да поставят под съмнение обоснованото предположение за извършеното от тях престъпление.", "date": "2018.10.19", "title": "Прокуратурата обжалва пускането под домашен арест на Десислава Иванчева"}
{"url": "https://www.faktor.bg/bg/articles/povdignaha-obvinenie-na-mazh-opital-da-iznasili-advokatka-v-kantora", "text": "Софийска районна прокуратура повдигна обвинение на мъжа, опитал да изнасили адвокат Владова. Това съобщиха от пресцентъра на Прокуратура на Република България. Под ръководството и надзора на Софийска районна прокуратура е образувано и се води досъдебно производство, в хода на което към наказателна отговорност е привлечен Е. Костов на 35 години. Той е обвинен за това, че на 18 октомври 2018 г. около 15.00 часа в град София, бул. „Цар Борис III“ 212, в офис, използван за нуждите на адвокатска кантора, е направил опит да изнасили адвокат В. Владова, като я принудил към това със сила – вкарал я в санитарното помещение, натиснал я към земята, запушил ѝ устата и започнал да я души, след което ѝ нанесъл удари през лицето. Опитът е останал недовършен по независещи от дееца причини – пострадалата Владова оказала съпротива на Костов. Към момента Костов не е осъждан. Предвид високата обществена опасност на деянието, наблюдаващият прокурор е постановил задържането на обвиняемия за срок до 72 часа, като е разпоредено привеждането му в сградата на СРС на 22 октомври 2018 г. за разглеждане на искане за вземане спрямо него на мярка за неотклонение „Задържане под стража“.", "date": "2018.10.19", "title": "Повдигнаха обвинение на мъж, опитал да изнасили адвокатка в кантората"}
{"url": "https://www.faktor.bg/bg/articles/obshtestvo/zakon-i-red/prokuraturata-s-obvinitelen-akt-sreshtu-generalniya-direktor-na-bta", "text": "Прокуратурата е внесла в Софийския градски съд (СГС) обвинителен акт срещу генералния директор на Българска телеграфна агенция (БТА) Максим Минчев, съобщиха от държавното обвинение. Минчев е обвинен за сключване на неизгодна сделка, ощетила агенцията с близо 94 хиляди лева. \"Огромно недоразумение\" нарече генералният директор на БТА Максим Минчев внесения срещу него обвинителен акт заради сключена през 2016-2017 година неизгодна сделка за доставка на минерална вода.  Медиите научиха, че той е разследван за ощетяване на БТА с малко над 93 000 лева първо от съобщение на Софийския градски съд, където е бил внесен обвинителният акт: “Така наречената “неизгодна сделка“ е осигурявала безплатно минерална вода на служителите и гостите на Агенцията като бартер срещу реклама. По този договор никога не са били извършвани никакви плащания и никога не са били изразходвани обществени средства. Откакто започна проверката, ние прекъснахме този договор и в момента бюджетът на БТА се натоварва, защото започнахме да купуваме минерална вода за всички служители“, коментира пред БНР Максим Минчев.", "date": "2018.10.19", "title": "Прокуратурата с обвинителен акт срещу генералния директор на БТА"}
{"url": "https://www.faktor.bg/bg/articles/op-nie-nyama-da-podkrepim-vota-estestveno", "text": "Вотът на недоверие е ненавременен, но здравеопазването заслужава такъв сериозен дебат. Това заяви в парламента от името на парламентарната си група д-р Калин Поповски от ВМРО, депутат от \"Обединени патриоти\", заместник-председател на социалната комисия и член на парламентарната здравна комисия.  „Ние няма да подкрепим вота, естествено“, каза още д-р Поповски. Той уточни, че при гласуването на бюджета за 2018 г. ще има безпрецедентно увеличение за сектор \"Здравеопазване\" - 407 млн. лв. „Ние знаем, че при нас съществуват болници в малки общини, които са под 10 хил.- души, които нито имат потенциал да лекуват, нито имат кадри. Над 3 млн. - хоспитализации, това също е една много важна цифра, която доведе до ситуацията в момента. През 2000 г., когато България беше 8 млн., имаше 1 млн. хоспитализации, които бяха реални“, каза той и отчете, че сега се надписват. По думите му днес 7-милионна България има 3 млн. хоспитализации. Според него има прекалено голям либерализъм, който е довел до източване на НЗОК. „8 % здравна вноска, не казвам голяма или малка. Такава е здравната вноска в България“, посочи той и отчете, че в Европа е по-голяма.  Поповски коментира темата и преди предстоящото обсъждане на внесения от левицата вот на недоверие към правителството заради здравната политика.Сега съществуващата система на здравно осигуряване работи вече 18 години и е натрупала доста грешки.", "date": "2018.10.19", "title": "ОП: Ние няма да подкрепим вота, естествено"}
{"url": "https://www.faktor.bg/bg/articles/lokomotiv-se-zapali-na-garata-v-gorna-oryahovitsa", "text": "Локомотив се запали на гарата в Горна Оряховица. Това е станало около 21:00 часа снощи вечер. Зрители на NOVA изпратиха кадри от мястото. На тях се вижда, че гори ходовата част на електровоз, който е пристигнал от София. Огънят най-вероятно е причинен от искри при спирането. Запалило се е масло. Машинистите са откачили локомотива от вагоните и са загасили пламъците. Във влака са били не повече от трима души, без персонала. Няма пострадали, няма и промяна в движението и маршрута на влаковете.", "date": "2018.10.19", "title": "Локомотив се запали на гарата в Горна Оряховица"}
{"url": "https://www.faktor.bg/bg/articles/novini/balgariya/lekarskiyat-sayuz-zhelanieto-ni-e-da-se-optimizira-sistemata-na-zdraveopazvaneto", "text": "\"Здравеопазването функционира въпреки толкова много критики. Хората са по работните си места и работят макар и със затруднения. В някои периферни райони има липса на кадри, а в други райони има пренасищане. Желанието на всички нас, желанието на тези, които отговарят за здравеопазването, е да се оптимизира системата\", каза пред БНТ председателят на БЛС д-р Иван Маджаров.  \"Вотът на недоверие е нормален инструмент в ръцете на опозицията\", коментира Маджаров и изрази надежда вотът да бъде поле за идеи и изказвания, които дават идеи как да се случи по-добре и да се оптимизира системата. Той коментира и предложените два модела на здравеопазване. \"Това са предложения-концепции за промяна в начина, по който ще се финансира системата. Ние имахме предложение, това е решение на Управителния съвет, още преди две години, преди да излязат тези предложения, че за нас добрия вариант е да се запази солидарния модел на сега съществуващата Каса с един малко по-ограничен пакет и да се даде възможност на хората да се осигуряват допълнително или застраховат, за да получат повече, отколкото гарантира пакетът. Защото ние смятаме, че средствата, които може да си позволи нашето общество като събрани здравноосигурителни вноски, не могат да осигурят в пълна степен качество на здравеопазване такова, което всички ние очакваме и не на последно място на това се дължат недостатъците на които всички ние сме свидетели\", смята д-р Маджаров. \"След като има плащане извън пакета значи здравеопазването в момента функционира не с парите, които се събират като здравни осигуровки, а с още толкова\", обобщи той.", "date": "2018.10.19", "title": "Лекарският съюз: Желанието ни е да се оптимизира системата на здравеопазването"}
{"url": "https://www.faktor.bg/bg/articles/novini/balgariya/mareshki-za-zdraveopazvaneto-tryabva-programa-zad-koyato-da-zastanat-vsichki-politicheski-sili", "text": "„Воля“ няма да участва в дебата за вота на недоверие, защото това е част от сценария за т. нар. „радиомълчание“, след което парите, които трябва да се дадат за здраве, образование и демографски проблеми, ще се дадат за „безсмислени играчки“, заяви пред БНТ лидерът на „Воля“ Веселин Марешки, визирайки средствата, отделени за модернизиране на армията. По думите му, военният министър Каракачанов и президентът Радев считат българите за „безмълвно стадо, което трябва да бъде стригано“. Той допълни, че първо трябва да се създават добри условия на живот, които хората с желание да защитят. „Предложенията за реформа в здравеопазването са „на парче“, заяви лидерът на „Воля“. „Тези два варианта няма да решат абсолютно нищо в здравеопазването. Трябва да се напише програма, зад която да застанат всички политически сили“, смята Марешки.", "date": "2018.10.19", "title": "Марешки за здравеопазването: Трябва програма, зад която да застанат всички политически сили"}
{"url": "https://www.faktor.bg/bg/articles/daritkova-reformata-ne-e-ednomomenten-revolyutsionen-protses", "text": "Здравеопазването се нуждае от  съгласие и устойчиви политики, които да се реализират независимо от личността на министъра. Именно заради това винаги съм призовавала са съгласие. Реформата не е едномоментен революционен  процес, тя е постоянен процес на подобрение, защото трябва да имаме една добра обратна връзка.  Това заяви председателят на здравната комисия Даниела Дариткова от ГЕРБ в ефира на Нова тв от парламента.  Ще цитирам в моето изказване днес редица изменения на нормативната уредба, на организационното състояние на сектора, коино са довели до едно или друго последствие. Трябва обратната връзка да дава сигнал работят ли. Затова трябва да има дискусия. Надявам се този вот наисткина да има за цел едно обективно и  конструктивно разглеждане на проблемите в сектор „Здравеопазване“ и се надявам аргументите на тези, които наистина са благородни да бъдат чути в днешния ден на свети Иван Рилски Чудотворец. .    \"Ние изпълняваме нашите обещания в здравеопазването. Предложени за обществено обсъждане са модели на реформа на системата. Текат дебати по темата. За първи път виждам да се иска вот на недоверие за дебати, които нямат все още норамтивна уредба. Повечето мотиви на опозицията са неверни. Всички български граждани имат достъп до здравеопазване. В българското здравеопазване имаме може би едни от най-бързите достъпи до първична и доболнична помощ. Аз не виждам каква алтернатива предлагат от БСП\", заяви Дариткова в участието си преди това при Би Ти Ви..", "date": "2018.10.19", "title": "Дариткова: Реформата не е едномоментен революционен  процес"}
{"url": "https://www.faktor.bg/bg/articles/novini/balgariya/k-ninova-pak-s-populistki-nomera-samo-bsp-se-grizhi-za-skapite-balgari", "text": "\"БСП иска оставка на правителството за погрома на здравеопазването на България\", заяви от парламентарната трибуна лидерът на БСП Корнелия Нинова, която тряваше да представи аргументите за вота на недоверие. Нинова от самото начало освен към депутатите се обръщаше към \"скъпите българи\", на които обясни, че \"всички  плащаме за здраве над и под масата\". Според нея, общинските болници фалират, а областните престои да бъдат затворени. Тя заяви, че БСП иска оставка на правителството и заради лекарствената политика. Нинова изреди редица известни факти, както за проблеми в здравеопазването, така и за нарушения и злоупотреби в болниците, за което обвини управляващите. Тя обвини министър Кирил Ананиев, че проектът му не е за реформи в здравеопазването, а за финансиране на системата. Нинова поиска държавата \"да се върне в здравеопазването и в контрола в системата\", премахване на статута на търговско дружество на болниците и осигуряване на здравна помощ за здравно неосигурените.  Тя призова участниците в дебата по вота да заявят предварително имат ли конфликт на интереси и от чие име говорят. Нинова се похвали, че БСП е провела \"изслушване\" на различни организации представляващи интересите на пациентите и лекарите. Тя призова депутатите да подкрепят Волен Сидеров, който, според нея, има същите възгледи за здравеопазването като БСП.", "date": "2018.10.19", "title": "К. Нинова пак с популистки номера: Само БСП се грижи за \"скъпите българи\""}
{"url": "https://www.faktor.bg/bg/articles/v-simeonov-zakonat-za-horata-s-uvrezhdaniya-e-zachenat-v-gryah-maykite-izpolzvat-detsata-si-za-materialni-tseli", "text": "Кресливи жени с уж болни деца. Това са майките на деца с увреждания, които протестират пред парламента според вицепремиера Валери Симеонов. Спорното му изказване е направено след заседанието на Съвета за тристранно сътрудничество във вторник за телевизия СКАТ, но сега придоби гласност, след като бе разпространено от предаването \"Господари на ефира\". Според вицепремиера Законът за хората с увреждания е заченат в грях и майките на деца с увреждания са оказали натиск, и са използвали децата си, за да постигнат материални цели. Управляващите и майките продължават диалога за приемане на специален закон за хората с увреждания. На последния протест жените доведоха част от децата си, които са в инвалидни колички. След това разпънаха палатки пред прозорците на властта и спаха там цяла нощ. \"Тоя закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тея уж болни деца без грам майчинско чувство, грижа за тях. Просто ги използваха по най-безсъвестния начин като инструмент за постигане на техните чисто материални цели. Затова казвам, че законопроектът е заченат в грях\", заявява вицепремиерът и съпредседател на \"Обединени патриоти\" по повод Закона за хората с увреждания.", "date": "2018.10.19", "title": "В. Симеонов: Законът за хората с увреждания е заченат в грях, майките използват децата си за материални цели"}
{"url": "https://www.faktor.bg/bg/articles/novini/balgariya/vanshno-pratilo-na-kat-sofiya-signalite-s-narusheniya-na-patniya-zakon-ot-ruski-diplomati", "text": "Външно министерство е изпратило до КАТ София и Столична община сигнали на граждани с документални снимки с „подвизите” на чиновници от руското посолство, които нарушават Закона за движение по пътищата и правилника за паркиране. Наскоро крещящи случаи с нарушение на пътния закон от руски дипломати бяха публикувани на платформата „ Гражданите” и във  От Външно са изпратили и   до всички чуждестранни дипломатически мисии у нас, с които им напомнят, че: „Спазването на правилата за движение по пътищата в Република България е задължително за всички водачи на пътни превозни средства, независимо от тяхната националност и статут.  Режимът на безплатно паркиране на пътни превозни средства, обслужващи дипломатически представителства, е регламентиран в Раздел 4.2 на глава IV – Паркиране от Наредбата за организация на движението на територията на Столична община (НОДТСО). Съгласно чл. 112 от НОДТСТО, безплатно паркиране на дипломатическите ППС по улици, булеварди, площади и паркинги общинска собственост, при и по повод обслужването на дипломатически представителства се извършва на специално определени за целта места (пред сградите на дипломатическите мисии, резиденции, културни институти и/или търговски отдели), сигнализирани с пътни знаци и пътна маркировка. Зоните за почасово платено паркиране са обозначени с всички необходими пътни знаци и хоризонтална маркировка в съответствие със Закона за движението по пътищата. Следва да се обърне внимание, че това са зони за самотаксуване, като задължение на водачите на моторни превозни средства е да осъществяват самотаксуване при паркиране в съответната зона по избрания от тях начин, чрез предварително закупен талон или SMS, непосредствено след установяване на мястото за паркиране и преди напускане на автомобила.” Сега остава да видим дали КАТ София ще санкционира нарушителите, за които има събран достатъчно снимков материал.", "date": "2018.10.19", "title": "Външно пратило на КАТ София сигналите с нарушения на Пътния закон от руски дипломати"}
{"url": "https://www.faktor.bg/bg/articles/gerb-tryabva-da-se-pravyat-politiki-za-zdraveopazvaneto-a-ne-politika-ot-zdraveopazvaneto", "text": "Искам да започна своето изказване с приветствие и поздрав на всички български лекари, които днес, в деня на Св. Иван Рилски Чудотворец, празнуват своя празник.     Това заяви председателят на Здравна комисия и депутат от ГЕРБ д-р Даниела Дариткова по време на разискванията по вота на недоверие към кабинета „Борисов 3“ на тема „Здравеопазване“. Сектор \"Здравеопазване\" се нуждае наистина от надпартиен консенсус и е много полезно да си припомняме една фраза, която, за съжаление, често забравяме: \"Трябва да се правят политики за Здравеопазването, а не политика от Здравеопазването\", каза тя.   \"В цялата процедура на този вот на недоверие вие отново направихте демонстрация на това как не се търси съгласие. Тръгнахте по села и паланки да представяте своята програма с претенциозното заглавие :\"Визия за България\" , но не чухте хората.   Те не очакват от нас непрекъснато да спорим и да се караме. Ние никога не сме отричали нашата политическа отговорност, но и вие трябва да поемете своята“, заяви председателят на Здравна комисия.  Предложенията ви звучат като стари лозунги срещу капитализма, обясни още Дартикова", "date": "2018.10.19", "title": "ГЕРБ: Трябва да се правят политики за Здравеопазването, а не политика от Здравеопазването"}
{"url": "https://www.faktor.bg/bg/articles/novini/svyat/navalni-prie-predizvikatelstvoto-za-deul-ot-kradetsa-lazhetsa-i-prosto-glupaka-bivsh-telohranitel-na-putin", "text": "Опозиционерът Алексей Навални отговори на шефа на \"Росгвардия\" и бивш телохранител на Владимир Путин, Виктор Золотов, който в средата на септември го извика на дуел. Золотов се \"почувствал оскърбен\" от информация, изнесена в разследване на Фонда за борба с корупцията на Навални за корупция при закупеването на храна за \"Росгвардия\". Навални отбелязва, че не е могъл да отговори по-рано просто защото последните 50 денонощия е бил в ареста. Отговорът у започва с думите: \"Отговарям на генерал Золотов, когото смятам за крадец, мошеник, лъжец и лицемер. А също така и глупак, който позори страната, заемайки тази висока длъжност. И никакви заплахи няма да променят мнението ми\". Навални отбелязва, че Золотов е получил генералското си звание не докато е защитаал Русия, а охранявайки единствено \"два метра периметър около Владимир Путин\". \"Няма да ме сплашите и няма да се откажа от мнението си за Вас. Смятам, че сте крадец, от народа и от корегите си, смятам, че се причастен към убийството на Борис Немцов, а семейството Ви живее с мръсни корупционни пари\", казва Навални. Той приема предизвикателството за дуел, като го призовава той да има формата на дебат директно в ефир. Припомняме, че командващият \"Росгвардия\" бивш бодигард на Владимир Путин Виктор Золотов извика на дуел арестувания лидер на руската апозиция Алексей Навални и го заплаши да направи от него \"хубава, сочна пържола\", както и да си \"изтрие краката в него\". Причината беше, че на 23 август Фондът за борба с корупцията, създаден и ръководен от Навални, публикува разследване, в което се казва, че \"ръководството на \"Росгвардия\" краде от своята армия, буквално измъквайки залъка от устата на войниците\".  Според разследването на Навални, продуктите се купуват в огромни количества, но не просто по завишени цени, а по цени по-високи от тези в московските магазини\". Това предизвика гнева на Золотов, който се позовава на \"офицерската чест\" и предизвиква Алексей Навални, който в момента е в затвора, на дуел, като го заплашва, че ще го превърне в \"хубава, сочна пържола\". \"Обещавам, че преди да ви прекрача и да си изтрия краката във вас, ще устроя шоу за целия личен състав на \"Росгвардия\", продължава заплахите Золотов. Говорителят на Владимир Путин, Дмитрий Песков, обаче заявил пред руските медии, че не оценява това обръщение като заплаха. Золотов е главнокомандващ войските на националната гвардия на Руската федерация, създадени през 2015 година, а преди това на гранични войски.", "date": "2018.10.19", "title": "Навални прие предизвикателството за дуел от \"крадеца, лъжеца и просто глупак\" бивш телохранител на Путин"}
{"url": "https://www.faktor.bg/bg/articles/novini/svyat/v-alzhir-zabraniha-na-zhenite-da-zakrivat-iztsyalo-litseto-si-kogato-sa-na-rabota", "text": "Властите в Алжир наложиха вчера забрана на жените да носят по време на работа т.нар. ниджаб - плътно було, което покрива изцяло лицето, предаде Ройтерс. Забраната бе мотивирана с необходимостта да не се скрива самоличността. Повечето алжирки не носят ниджаб, който обичай е привнесен от по-консервативните арабски страни като Саудитска Арабия, но решението на властите вероятно ще бъде критикувано от салафитското малцинство в страната. Салафитите се придържат към строгата уахабитска версия на сунитския ислям и са противници на по-разпространената в Алжир и други северноафрикански държави суфитска версия на исляма. През 1992 г. в Алжир започна продължителна гражданска война, след като правителството, подкрепяно от армията, отмени резултатите от избори, спечелени от ислямистка партия. След края на войната насилието значително спадна, но твърдолинейни и джахидистки групи продължават да извършват нападения, главно в селски райони, припомни Ройтерс.", "date": "2018.10.19", "title": "В Алжир забраниха на жените да закриват изцяло лицето си, когато са на работа"}
{"url": "https://www.faktor.bg/bg/articles/vedomosti-sasht-obeshtavat-na-vseki-dva-mesetsa-da-vavezhdat-novi-sanktsii-sreshtu-rusiya", "text": "САЩ обещават на всеки два месеца да въвеждат нови санкции срещу Русия, пише руският „Ведомости“. Администрацията на Белия дом ще се старае да засилва натиска върху Русия заради ситуацията в Украйна. За това е говорил специалният представител на САЩ за Украйна Курт Уолкър на конференция във Вашингтон. Освен това той е подчертал, че САЩ работят в изключително близки контакти със своите европейски съюзници", "date": "2018.10.19", "title": "„Ведомости“: САЩ обещават на всеки два месеца нови санкции срещу Русия"}
{"url": "https://www.faktor.bg/bg/articles/novini/balgariya/oblachno-s-prevalyavaniya", "text": "През деня по-значителна ще е облачността над източната половина на страната, където на много места до обяд видимостта ще е намалена. Само на отделни места слабо ще превали. В Западна България ще има повече слънчеви часове. Ще се появи слаб северен вятър. Максималните температури ще са от 15-16 градуса в местата с по-трайна мъгла, до 25-26 градуса в крайните югозападни райони. Над Черноморието облачността ще е променлива, по-значителна в сутрешните часове, когато на места ще има и мъгла. Слаби валежи ще има само на отделни места. Над планините облачността ще е променлива, по-значителна след обяд, когато на отделни места слабо ще превали, съобщават от НИМХ-БАН.", "date": "2018.10.19", "title": "Облачно с превалявания"}
{"url": "https://www.faktor.bg/bg/articles/parlamentat-zapochva-s-raziskvaniya-po-vneseniya-ot-bsp-vot-na-nedoverie-kam-pravitelstvoto", "text": "Парламентът днес ще започне с разисквания по внесения от БСП вот на недоверие към правителството заради \"провала\" в областта на здравеопазването, както го определят червените. След това депутатите ще обсъдят Проект на Годишна работна програма на Народното събрание по въпросите на Европейския съюз /2018 г./ В парламентарния контрол ще участват министрите Младен Маринов, Петя Аврамова, Цецка Цачева, Румен Порожанов, Емил Караниколов и Теменужка Петкова.", "date": "2018.10.19", "title": "Парламентът започва с разисквания по внесения от БСП вот на недоверие към правителството"}
{"url": "https://www.faktor.bg/bg/articles/novini/svyat/hds/hss-i-gsdp-s-novo-elektoralno-dano-v-germaniya", "text": "Десноцентристките християндемократи и левоцентристките социалдемократи, които след Втората световна война се редуваха да управляват в Германия, постигнаха ново най-ниско равнище в рейтингите си, сочат резултатите от нова анкета, цитирани от ДПА.  Анкетата на \"Дойчландстренд\" сочи, че Християндемократическата партия (ХДС) на канцлера Ангела Меркел заедно с баварската си сестринска партия Християнсоциален съюз (ХСС) получават подкрепата на 25 на сто от избирателите според \"Дойчландстренд\". Традиционните им опоненти от Германската социалдемократическа партия (ГСДП) са на ниво 14 процента. И двете партии имат спад от един пункт спрямо проучване отпреди седем дни. Тези данни означават, че ако има федерални избори в неделя, сегашната управляваща коалиция от ХДС/ХСС и ГСДП няма да разполага с парламентарно мнозинство. Зелените бележат ръст от два пункта до 19 на сто - най-висок техен резултат от септември 2011 г., с който те са нареждат на второ място след консерваторите. Трета е антиимигрантската партия \"Алтернатива за Германия\" с непроменените 16 процента. Либералите от Свободната демократическа партия добавят един пункт до 11 процента, а Левите (крайната левица) имат спад от един пункт до 9 на сто, предаде ДПА.", "date": "2018.10.19", "title": "ХДС/ХСС и ГСДП с ново \"електорално дъно\" в Германия"}
{"url": "https://www.faktor.bg/bg/articles/novini/svyat/v-bryuksel-zapochna-sreshtata-na-varha-aziya-evropa", "text": "Брюксел е домакин на 12-тата среща на върха Азия - Европа (ACEM). Над 50 държавни и правителствени ръководители участват във форума. България е представена от премиера Бойко Борисов. Събитието се провежда веднага след края на Европейския съвет, който не постигна напредък по горещите теми. Първата среща на ръководителите на страните от ЕС и Азия се състои в Банкок през 1996 г. Оттогава форумът се провежда на всеки 2 години. В него, освен 28-те страни-членки, участва и Европейската комисия, а впоследствие се включат още две страни от Стария континент – Швейцария и Норвегия. В последните 8 години в срещите участват и Австралия, Нова Зеландия и Русия. В рамките на форума държавните и правителствени ръководители ще имат възможност да обсъждат и неформално теми, които вълнуват страните им.", "date": "2018.10.19", "title": "В Брюксел започна срещата на върха Азия - Европа"}
{"url": "https://www.faktor.bg/bg/articles/novini/svyat/tramp-spored-razuznavaneto-v-ubiystvoto-na-hashtogi-sa-zameseni-nay-visokite-etazhi-na-vlastta-v-sauditska-arabiya", "text": "Сведенията, с които разполага американското разузнаване, свидетелстват, че изчезналият саудитски журналист Джамал Хашоги не е сред живите, твърди в интервю за „Ню Йорк Таймс“ в четвъртък Доналд Тръмп. Главата на Белия дом отбелязва обаче, че все още е „твърде рано“ да се правят заключения за това кой е поръчал убийството му. „Лошо, много лошо, а последиците трябва да са сериозни“, изтъква той, цитиран от \"Фокус\".  И добавя: „Ние работим с разузнаванията на редица страни“. В материала се съобщава, че Тръмп \"е изразил доверие в данните от редица разузнавателни източници, които навеждат на мисълта, че в убийството на Хащоги роля имат и представители от най-високите етажи на властта в Саудитска Арабия \". Президентът на САЩ обаче подчертава и важността на връзките, които съществуват между Вашингтон и Рияд. \"Те бяха много добри съюзници, купуваха в огромни количества разни неща и инвестираха в нашата страна, а аз ценя това“, отбелязва той в интервюто за „Ню Йорк Таймс“.", "date": "2018.10.19", "title": "Тръмп: Според разузнаването в убийството на Хащоги  са замесени най-високите етажи на властта в Саудитска Арабия"}
{"url": "https://www.faktor.bg/bg/articles/novini/balgariya/tsvetanov-na-praznika-na-balgarskite-lekari-zasluzhavat-edinstveno-nashata-priznatelnost-i-uvazheni", "text": "Днес, на празника на българския лекар, казвам едно голямо благодаря на хората, без които не можем. Това написа председателят на ПГ на ГЕРБ Цветан Цветанов на страницата си в социалната мрежа \"Фейсбук\". \"Българските лекари поставят здравето и живота на другите на първо място и затова заслужават единствено нашата признателност и уважение.  Скъпи лекари, пожелавам ви здраве, късмет и професионално дълголетие. Още веднъж, благодаря ви!\", написа още Цветанов.", "date": "2018.10.19", "title": "Цветанов на празника на българските лекари: Заслужават единствено нашата признателност и уважени"}
