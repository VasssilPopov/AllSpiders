{"url": "https://faktor.bg/bg/articles/balgarskite-universiteti-izvan-parvite-hilyada-v-klasatsiya-na-bbc", "text": "Мащабно изследване, което публикува годишни класации на висшите учебни заведения, показа последното подреждане на най-добрите университети в света, пише Би Би Си. На първо място за четвърта поредна година е класиран британския университет Оксфорд. Класацията взима предвид характеристики като качеството на преподаване, обемът и репутацията на направените изследвания, честотата на цитирания на изследванията в научни трудове и международните връзки на университетите. В класацията отново доминират университетите от САЩ, като 7 от първите 10 висши училища се намират там. На второ място след Оксфорд е класиран Калифорнийският технологичен институт, а на трето е друга вековна, британска институция - университета на Кеймбридж. Като тенденция се отбелязва, че университетите в Азия се изкачват в класацията, особено висшите училища в Япония и Китай. Едни от най-прогресиращите в подреждането университети са тези в Иран. Класацията се прави между 1300 висши училища в 92 държави. От българските, единствено Софийският университет е в списъка. Той не е класиран на точно определено място, защото на всеки университет след 1000-та позиция, на сайта на организацията, която изготвя подреждането, е отбелязано само 1001+, с което се индикира класиране извън първите хиляда.", "date": "2019.09.12", "title": "Българските университети извън първите хиляда в класация на BBC"}
{"url": "https://faktor.bg/bg/articles/osaden-britanski-pedofil-stana-pastor-v-sliven", "text": "Осъден за педофилия англичанин се е спасил от британското правосъдие, като е станал пастор в ромската махала на Сливен. Той живее в квартала. По следите на криминално проявения беглец тръгва разследващият журналист от Би Би Си 4 Пол Кениън, предаде Нова ТВ. Даниел Хъл от лондонския квартал \"Плейстоу\" е осъден на 15 месеца затвор за педофилия през 2017 г. Действащият пастор се изправя пред съда за съхраняване на стотици порнографски снимки с деца на компютъра си. След като изтърпява наказанието си, той получава забрана да пътува в чужбина, без да уведоми предварително властите на Острова, както и да общува с малолетни в отсъствието на техен родител. Хъл обаче успява да напусне родината си и си купува няколко къщи в ромското гето на Сливен, където се радва на огромна почит.", "date": "2019.09.12", "title": "Осъден британски педофил стана пастор в Сливен"}
{"url": "https://faktor.bg/bg/articles/parlamentat-odobri-doklada-za-sastoyanieto-na-natsionalnata-sigurnost", "text": "Днес парламентът одобри доклада за състоянието на националната сигурност на Република България за 2018 г. В него ясно се посочва Руската федерация като заплаха за националната и съюзната сигурност. Той бе изготвен от експерти на правителството, а на 11 юли бе приет и от Министерски съвет.  \"За\" доклада гласуваха 97 народни представители\", против\" - 47 и \"въздържали се\" - 10,с което той бе приет. Той се отнася за 2018 г., ратифицирането му от парламента стана факт само три дни след като гръмна шпионският скандал с русофили, а на близките до Путин ген. Решетников и олигарха Малофеев бе забранено да влизат в страната следващите 10 години. Специалният Доклад за състоянието на националната сигурност обхваща 223 страници като в две от тях ясно се посочва Руската федерация като генератор на международна и регионална нестабилност България потвърждава категорично и позицията си, че Кримският полуостров е незаконно анексиран от Кремъл, а Русия не изпълнява или избирателно прилага фундаментални международни договори в областта на контрола на въоръженията. В доклада са отделени специални глави на икономическата, финансовата, енергийната, социалната, демографската, военната и разузнавателната сигуност. Специално е акцентирано на ролята на България за превръщането на темата за Западните Балкани във водеща за Европейския съюз. Премиерът Борисов вече е подписал и мотивите към проекта на Решение на Народното събрание, което предстои да приеме Годишния доклад за състоянието на националната сигурност. Ето по-важните пасажи от Доклада, сочещи Руската федерация като „Киберпространството се превърна в изключително привлекателен невоенен инструмент при провеждането на хибриден тип операции и неговата роля прогресивно ще нараства при създаването и прилагането на комплексни враждебни сценарии за дестабилизиране на обстановката по сигурността. Използването на кибер атаки срещу обекти от критичната инфраструктура в съчетание с други хибридни прийоми като стимулиране на мигрантски натиск и организиране на терористични акции ще поставят на сериозно изпитание националните и колективните механизми за вземане на решения и противодействие на кризи. Основните предизвикателства пред сигурността в Черноморския регион бяха свързани с изострянето на конфронтацията в Източна Украйна и липсата на напредък в уреждането на „замразения“ конфликт в Приднестровието. Средата на сигурност се формираше от опитите на Руската федерация да се утвърди като военен и политически фактор в регионален и глобален мащаб. Водената от Кремъл политика на противопоставяне с НАТО и ЕС  продължи независимо от икономическите санкции и влошаващите се вътрешни социално-икономически условия.  Продължаващото неизпълнение и избирателно прилагане от Руската федерация на фундаментални международни договори в областта на контрола на въоръженията, в т.ч. развитието и разполагането на ракетна система в нарушение на Договора за премахване на ракетите с малък и среден обсег на действие, засили рисковете за евроатлантическата сигурност. Нападението срещу семейство Скрипал във Великобритания създаде прецедент за употребата след Втората световна война на  отровни вещества, разработвани като химическо оръжие, на територията на Европа. Кибератаките и дезинформационните кампании, част от т.нар. „хибридна война“, продължиха да бъдат основно средство за  формиране и  разпространение на  превратни представи и стереотипи с антиевропейска насоченост в редица  държави членки и кандидати за членство в ЕС и за подкопаване на единството в ЕС и НАТО.  През 2018 г. продължи интензивното засилване и модернизация на военните способности на Руската федерация на територията на незаконно анексирания Кримски полуостров,  включително и на прилежащите акватории, което задълбочи геостратегическия и военния дисбаланс в Черноморския регион. Инцидентът в района на Азовско море през ноември 2018 г. и пленяването на украински плавателни съдове и екипаж в Керченския проток от бойни кораби на Руската федерация бе сериозно нарушение на международното право и на свободата на корабоплаване. Демонстрациите на военна мощ от  повишиха потенциала за военна ескалация. Всичко това засили  предизвикателствата за сигурността на Република България в социално-икономическо отношение, предвид затрудняването на търговско-икономическите и транспортните връзки в региона, както и във военно-политическо отношение поради милитаризирането на Кримския полуостров и продължаващата Предвид географската близост на Република България до Украйна, наличието на над 200-хилядна българска общност на нейна територията  и отговорностите, произтичащи от членството в ЕС и НАТО, тази ситуация продължи да бъде силно чувствителна за страната. Традиционно липсваше напредък и в урегулирането на продължителните (т. нар. “замразени“) конфликти в Черноморския регион (Приднестровието, Абхазия и Южна Осетия, Нагорни Карабах). Значителни рискове и заплахи за националната и съюзната сигурност генерира и активното използване от руската страна на хибридни операции и заплахи за употреба на военна сила при защитата на интересите й. Кризата в Азовско море от края на ноември 2018 г. показа критично висок потенциал за ескалиране, който пряко застраши регионалната архитектура за сигурност и формира нови опасности за колективната сигурност и отбрана. Прогнозата за ниска вероятност от възникване на конвенционален военен конфликт в Югоизточна Европа остана валидна, но елементи на нестабилност и напрежение се запазиха. Някои държави в региона положиха усилия за решаване на открити въпроси и изпълнение на критериите за започване на преговори за присъединяване към ЕС, докато при други продължи стагнацията в усилията за реформи и интеграция в структурите на ЕС и НАТО за сметка на проявяващите се националистическа реторика и реваншистки идеи, съчетани с тенденции за нарастване на военния потенциал.”", "date": "2019.09.12", "title": "Парламентът прие доклад, с който обяви хибридните операции на Русия като заплаха за националната сигурност"}
{"url": "https://faktor.bg/bg/articles/prokuraturata-publikuva-chast-ot-pismeniya-dokazatelstven-material-sreshtu-shefa-na-rusofili", "text": "Прокуратурата публикува част от писмения доказателствен материал, събран в хода на разследването срещу председателя на Националното движение \"Русофили\" Николай Малинов, обвиняем по член 105, ал. 1 от Наказателния кодекс - \"Който се постави в услуга на чужда държава или на чужда организация, за да й служи като шпионин, ако не е извършил деяние по предходния член, се наказва с лишаване от свобода от 5 до 15 години\". От държавното обвинение изтъкват, че публично оповестяват част от доказателствата, водени от интереса на българските граждани да бъдат информирани за действията на правоохранителните органи.     Данните са само част от иззетите материали и се публикуват с разрешението на наблюдаващия прокурор. Те ще бъдат представени в пълнота пред съда, когато досъдебното производство приключи. В прессъобщението е заличена информацията, увреждаща права и интереси, както и лични данни на трети лица.   Защитата на националния интерес е позиция, която прокуратурата ще следва във всичките си действия.   Разследването е започнало от оперативно дело в Държавна агенция \"Национална сигурност\". Извършените действия по разследването (претърсване, изземване, личен обиск) са след предварително разрешение от Специализирания Наказателен съд.    На опитите за компрометиране на действията на правоохранителните органи, държавното обвинение ще отговаря с публичност и прозрачност, при спазване на презумпцията за невиновност и законовите права на гражданите.", "date": "2019.09.12", "title": "Прокуратурата публикува част от писмения доказателствен материал срещу шефа на \"Русофили\""}
{"url": "https://faktor.bg/bg/articles/obshtestvo-internet-platforma-shte-predotvratyava-dvoyniya-standart-v-komandirovkite-na-rabotnitsite-v-es", "text": "Преди повече от година Европейският парламент промени правилата за фирмите от Източна Европа, които командироват работници в западноевропейските страни. Причината: двоен стандарт в заплащането и осигуряването в ущърб на временно работещите, както и подбиване на цената на труда на територията на страната домакин. Според новия регламент, когато работодателите изпращат свои работници или сътрудници в друга европейска страна, трябва да им осигурят еднакво заплащане за еднаква работа на едно и също място. Освен това разходите за път и настаняване трябва да бъдат за сметка на работодателя, който е длъжен да осигури също и достойни условия за настаняване в съответствие с националното законодателство. Продължителността на командировката е до 12 месеца, като срокът може да бъде удължен с още шест месеца. След изтичането му, работникът може да продължи да работи в чуждата страна, но вече според условията на трудовото законодателство в държавата домакин. В подкрепа на новите европейски правила бе създадена платформата “WATCHDOG” „за наблюдение и механизъм за мониторинг на процесите по командироване на работниците  на територията на Европейки съюз“. Според председателя на Комисията по труда, социалната и демографската политика към НС Хасан Адемов е особено важно нивото на квалификация и образование да се срещнат в рамките на Европейския съюз съответно с коректното ниво на заплащане. Ако всички заинтересовани страни, свързани чрез тази платформа като Главна инспекция по труда, държавните  институции и синдикати създадат сигурни, легални механизми за контрол – това означава, че правата на командированите работници ще бъдат спазени. В този смисъл създаването на тази платформа е една голяма крачка към решаването на този проблем. Платформата е плод на съвместните усилия на КТ „ Подкрепа“ и девет страни-членки на ЕС, социални партньори и изследователски институти от Дания, Кипър, Латвия, Румъния, Чехия, Словакия, Испания, Италия и България. По думите на президента на КТ „Подкрепа“ Димитър Манолов, хората, които тръгват да търсят препитание извън страната си на произход, е хубаво да знаят какви права имат там, където отиват. Когато попаднат на място и имат съмнения или недостатъчна информация и техните права се накърняват – имат инструмента, който най-малкото ги информира и могат да потърсят правата си. В този смисъл считам за изключително важно партньорството ни с българската Главна инспекция по труда(ГИТ). В момента платформата се намира на сайтовете на партньорските организации, в т.ч. и на сайта на КТ „Подкрепа“ и ще бъде предоставена и за безплатно ползване от ГИТ. Изгражда се и Фейсбук страница. Тъй като тя е отворена платформа, няма някакви утежняващи механизми за идентификация при използването й – отбеляза ръководителят на проекта от страна на КТ „ Подкрепа“ Тодор Качков: Вече е достъпна за всички и ние ще се погрижим информацията за съществуването й да достигне до повече хора. В момента е само на английски език. Наш ангажимент е в рамките на месец и половина тя да бъде преведена в този вид на български, чешки, словашки, латвийски и на останалите езици на страните партньори. Процесът на увеличаване на езиците в нея вероятно ще продължи до една година, заради огромния обем информация. Целта е при възникнал проблем работникът да може да потърси консултация и помощ. С ГИТ изготвяме рамков договор за сътрудничество, в който да потърсим механизмите за бърза реакция от тяхна страна. Въпреки, че акцентът в платформата е върху командированите работници, от нея могат да се възползват и български граждани, които работят на територията на ЕС. Знаем, че България е шампион в това отношение на територията на ЕС. Затова би трябвало да се оказва повече подкрепа за българския работник в чужбина, който да знае, че държавата стои зад него, както и синдикатите. Няма значение къде членува, въпросът е принципен, дори и да не членува в синдикат, след като е работещ – той има права.", "date": "2019.09.12", "title": "Интернет платформа ще предотвратява двойния стандарт в командировките на работниците в ЕС"}
{"url": "https://faktor.bg/bg/articles/meditsite-posreshtat-deputatite-s-palatkov-lager", "text": "Продължават протестите на медицинските работници. Сестри, лаборанти, акушерки и фелдшери искат стартово възнаграждение от две минимални работни заплати и по-добри условия на труд. Този път те разпъват палатка при Народното събрание, за да говорят с депутатите лично, след като исканията им не са чути от март месец. Според тях обещаните 950 лв. заплата в сектора не са факт. А в момента липсват 30 000 медицински сестри в болничната сфера.", "date": "2019.09.12", "title": "Медиците посрещат депутатите с палатков лагер"}
{"url": "https://faktor.bg/bg/articles/asen-agov-aferata-rusifili-e-nasochena-sreshtu-gerb", "text": "Журналистът и политик Асен Агов коментира в студиото на сутрешния блок на БНТ аферата \"Решетников и Малофеев\".  \"За голяма част от българската публика може би Константин Малофеев не е толкова известен, затова е добре да се знае кой е той. Малофеев беше идеологът и подкрепяше операцията по анексирането на Крим. Той е голям руски богаташ, голяма част от парите му идват от хранителната индустрия. Той стои зад това Русия да обяви санкции срещу вноса на хранителни продукти от ЕС, вкл. от България, за да може да продава в Русия своите продукти на цени, които той избира. Така че той печели от руските санкции. Поддържа много тесни връзки с крайната десница в Европа, събира ги често обикновено във Виена в един скъп замък. Има своите поддръжници сред крайната десница в Америка. Тоест, той не е случайна личност и няма никакво съмнение, че Николай Малинов е потърсил именно него, за да се реализират идеите на тези центрове в Москва. Това е опасно за България. Ние сме член на ЕС, на НАТО. Тези хора прокламират изцяло промяна на геополитическото положение на България. Те искат да сме част от Руската империя или в зоната на влияние на Руската империя. Тоест, да споделим съдбата на Украйна. Затова е положително, че има забрана. Основният въпрос обаче е - кой има полза от тази афера. Първоначално всички смятаха, че ГЕРБ има полза от случая, за да привлече привържениците на \"Демократична България\". Но си мисля, че тази афера е насочена срещу ГЕРБ. Онези, които се смятат за русофили, ще отидат да гласуват срещу кандидата на БСП - Мая Манолова. Така че ГЕРБ е в позиция да губи. Руските интереси в България не се защитават така яростно от това движение, което е на прицел, а от много влиятелни икономически кръгове в България, които са свързани с енергетиката и с вноса от Русия на ядрено гориво, природен газ и петрол. Това са хората, които определят политиката на правителството по отношение на Русия.", "date": "2019.09.12", "title": "Асен Агов: Аферата \"Решетников-Малофеев\" е насочена срещу ГЕРБ"}
{"url": "https://faktor.bg/bg/articles/meditsinski-sestri-iskame-totalna-promyana", "text": "Искаме цялостна и тотална промяна в системата на здравеопазването. Въпросът не опира само до увеличение на заплатите ни. Това обявиха пред Нова телевизия част от медицинските сестри, които се заканиха, че ще протестират пред Народното събрание, докато исканията им не бъдат изпълнени. ,,Онези 50 милиона лева, които бяха отпуснати, определено не отидоха за заплати. Да, вярно е, че цените на клиничните пътеки се увеличиха, но какво от това? На практика системата не се променя, като сега дори ще се краде още повече'', заявиха още те и поискаха среща с премиера Бойко Борисов. ,,Познаваме колеги, които са на 600 лева основна заплата и са принудени да работят на по 2-3 места, за да се издържат'', споделиха още медицинските работници. Самото финансиране на болниците е неправилно. Принуждават ни да зависим от работодатели и от преминал брой пациенти по клинична пътека. Това за нас не е нормално”, коментира Мая Илиева, организатор на протеста. Тя е категорична, че отпуснатите допълнителни 50 милиона лева за здравеопазване не са отишли за заплати на медицинските специалисти. Медицинска сестра от Пазарджик пък обясни, че в областта заплати над 950 лева получават само специалистите в спешните центрове.", "date": "2019.09.12", "title": "Медицински сестри: Искаме тотална промяна, иначе ще се краде още повече"}
{"url": "https://faktor.bg/bg/articles/dbg-se-registrira-za-mestnite-izbori", "text": "Движение \"България на гражданите\" получи регистрация от Централната избирателна комисия за участие в местните избори. В неделя Националният съвет на ДБГ потвърди предишното си решение местните структури да решат по какъв начин да се явяват на изборите. На места партията издига свои кандидати, а на други ще подкрепи граждански фигури, които могат да се противопоставят на феодалния модел на управление в българските общини. В Добрич ДБГ застава зад Йордан Йорданов в битката за втори успешен мандат начело на града. В Бургас ДБГ ще издигне Живко Табаков, един от най-активните общински съветници през последния мандат. Във Видин решението на структурите е да издигнат Павел Паунов, дългогодишен общински съветник. В София, Плевен и Шумен местните организации обявиха вече подкрепа за гражданските кандидатури на Мая Манолова, Георг Спартански и Добромир Драев. Очаква се до седмица партията да обяви дясноцентриския формат на листа за София, както и останалите кандидати за кметове, които издига или подкрепя.", "date": "2019.09.12", "title": "ДБГ се регистрира за местните избори"}
{"url": "https://faktor.bg/bg/articles/izslushvat-ivan-geshev-za-glaven-prokuror-na-24-oktomvri", "text": "24 октомври от 10:00 часа ще бъде изслушването на зам.-главния прокурор Иван Гешев в процедурата за избор на нов „обвинител № 1“. Това реши пленумът на Висшия съдебен съвет. Настоящият зам.-главен прокурор е единствен кандидат в конкурса, след като бе номиниран единодушно от всички 11 членове на Прокурорската колегия на ВСС. До 17 септември трябва да бъдат готови и представени и докладите на Комисията по атестирането и конкурсите към Прокурорската колегия, както и на Етичната комисия за професионалните и нравствени качества на кандидата, заедно с публикуването им на сайта на ВСС. Иван Гешев получи масова подкрепа и от стотици прокурори, следователи, полицаи и съдебни служители от цялата страна, както и от представители на академичната общност.", "date": "2019.09.12", "title": "Изслушват Иван Гешев за главен прокурор на 24 октомври"}
{"url": "https://faktor.bg/bg/articles/ikonomika-vasil-velev-krizata-doyde", "text": "„За индустрията въпросът дали идва криза не стои – всъщност кризата дойде“, заяви пред БНР председателят на Асоциацията на индустриалния капитал Васил Велев. „За юни статистиката отчете спад на износа с 6,4%. За юни и юли отчете спад на индустриалното производство. Стопанската конюнктура за август е -3,1%. За пръв път от много време несигурността изпреварва проблема с човешките ресурси“, посочи Велев. „И в машиностроенето, и в електротехниката, и в текстил и облекло, в производството на мебели, на метали имаме спад в продажбите и то от месеци. Очакваме за цялото трето тримесечие спад на индустриалното производство в страната“, добави още Велев. Според него има два начина на поведение – да се правим, че нищо не се случва, за да не се свива допълнително потреблението и оттам да не се усилва допълнително кризата, другото – да се каже честно на хората да бъдат по-разумни. Запитан дали ще се стигне до рецесия в България, Васил Велев отговори: „Когато индустрията тръгне надолу, икономиката е инертна, процесите се развиват бавно, но посоката е тази“. След големия харч за изтребители може да се окаже в един момент, че ERM II ще се отдалечи поради голям дефицит, ако не се вземат своевременно мерки, изказа мнение председателят на Асоциацията на индустриалния капитал. От МТСП е поискана подкрепа за експортно ориентираните компании, при които има проблем Време е да се действа, няма какво да чакаме, категоричен е Велев. По думите му очакваната помощ от държавата е за десетки хиляди работни места: „Не са огромни средства и те безалтернативно трябва да се намерят. Не трябва да допускаме грешката от миналата криза, когато не подкрепихме предприятията. Надяваме се тази да не е нито толкова дълбока, нито толкова дълга – няма такива предпоставки“.", "date": "2019.09.12", "title": "Васил Велев: Кризата дойде"}
{"url": "https://faktor.bg/bg/articles/nay-novata-profesiya-v-sofiya-rabotish-kogato-iskash", "text": "Популяризирането на електрическите тротинетки в София създаде и нова професия – джусър, съобщава NOVA. Фирмата, която предлага скутерите, наема хора със задачата да прибират и зареждат машините. „Реално с приятеля ми започнахме да джусваме. Излязохме една вечер, изтеглихме си приложението и започнахме да търсим скутери из София”, казва Нели Велева. „Събрахме един, два… Доста ни хареса, защото е доста динамично всичко. Състезаваш се даже в някакви ситуации с другите хора, които също събират скутерите и така натоварихме девет”, посочва тя. Тяхната задача е да открият тротинетките, чиито батерии са изтощени, да ги заредят и да ги поставят на стоянките. „Готино е, че първо нямаш шеф, нямаш работно време, ти си избираш кога да ги зареждаш, дали днес ти се зареждат, дали утре ти се зареждат, дали изобщо ти се зареждат”, коментира Георги Докатанов. „Има такива хора, които наистина си ги взимат вкъщи, и то не с цел да ги откраднат а, сутрин като отиват на работа, да си ги вземат и някой друг да не им ги вземе”, посочва Докатанов. Понякога тротинетките са изоставяни на доста странни, меко казано, необичайни места. Много от подаваните сигнали за кражби на тротинетки всъщност са фалшива тревога. В повечето от случаите става въпрос за джусъри, а не за крадци.  „Някои хора си мислят, че нашите джусъри ги крадат, защото знам, че изглежда странно посред нощ някой да си прибира скутери в колата, но тези хора всъщност работят за нас и събират тези скутери, които нямат батерия, за да ги заредят”, коментира Томаш Тот - оперативен директор на фирма за отдаване на тротинетки под наем. Откакто услугата се предлага в София, всъщност са откраднати само две тротинетки, а десетина са били повредени и ремонтирани.", "date": "2019.09.12", "title": "Най-новата професия в София – работиш, когато искаш"}
{"url": "https://faktor.bg/bg/articles/balgariya-bavno-se-izkachva-v-klasatsiya-za-ikonomicheskata-svoboda", "text": "Въпреки проблемите в трайно нереформирани сфери като правосъдието България бавно се изкачва в индекса \"Икономическата свобода по света\" на института \"Фрейзър\". В последното му издание за 2019 г., което ползва данни от 2017 г., тя заема 37-о място от 162 държави. Преди година страната бе поставена на 46-о място.  Статистиката съобщава Институтът за пазарна икономика, цитиран от \"Дневник\". От там припомнят, че от 2009 до 2015 година има влошаване в представянето на страната, а от 2015 г. се наблюдава обръщане на тенденцията. Няма изненади в подреждането на лидерите по икономическа свобода и тази година – на първите места се нареждат Хонконг (със стойност на индекса 8.91 от възможни 10), Сингапур (8.71) и Нова Зеландия (8.5), а челната десетка се допълва от Швейцария, САЩ, Ирландия, Обединеното кралство, Канада, Австралия и Мавриций, като всички са със стойност на индекса над 8. На другия край на класацията са Венецуела, Либия и Судан, като повечето от страните на дъното са в условия на гражданска война, тежка икономическа криза или и двете. Индексът \"Икономическа свобода по света\" комбинира множество индикатори, които изграждат пет подиндекса – размер на правителството, правна система и защита на правата на собственост, стабилни пари, свобода на международната търговия и регулации. Тази година България е на 37-о място от 162 държави и територии, като се е изкачила с девет места в рамките на една година. Точно над нея се нареждат Испания и Швеция, а под нея – Израел и Белгия. Общият ръст в стойността на индекса е 0.12 – от 7.43 до 7.55. За сравнение, в първата година в която страната участва – 1985, стойността му е била 5.27. Регулации (7.78) – наблюдава се леко подобрение спрямо предходната година. България получава най-ниските оценки в този подиндекс за административните изисквания за правене на бизнес, както и поради наличието на корупция. Обратно, в регулирането на кредитния пазар, започването на бизнес и лицензирането страната получава близки до максималните резултати. Свобода на международната търговия (8.11) – България постига добър резултат поради членството си в ЕС, заради което категориите за мита и регулаторни пречки пред търговията са с висока оценка. Стабилни пари (9.43) – валутният борд остава гарант за стабилността на лева, като това е категорията, в която България традиционно постига най-добрите си резултати. Правна система и право на собственост (5.28) – изменението на този подиндекс е причината за чувствителното подобрение на общото класиране на България от изданието от 2018 г., въпреки това той остава най-слабият аспект на икономическата свобода у нас. Тук обаче своята роля играе изменение в множителя за равенството в третирането на половете, по който страната получава максимален резултат, на фона на 0,85 миналата година, което от своя страна я тласка нагоре спрямо тези с по-значителни полови неравенства. Реални увеличения има само при надеждността на полицията (0,13) и независимостта на съдебната система (0,16), но по втория индикатор оценката е изначално много ниска – 3.49 от 10. Размер на правителството (7.13) – в този компонент промени липсват. Оценката е сравнително ниска в резултат на високите държавни разходи и бюджетни трансфери и субсидии. Положително влияние обаче оказва благоприятният данъчен режим и, в частност плоският данък. Динамиката на индекса, съчетана с тази на компонента за правната система, ясно демонстрират, от една страна, противоположните тенденции в тях, а от друга – реалната стагнация на икономическата свобода в България през последните години, посочва в коментар на доклада Институтът за пазарна икономика. На практика, последните значителни подобрения в страната са през годините на скокообразен растеж преди присъединяването към Европейския съюз, а оттогава повишенията в стойността на индекса са \"козметични\". В същия период обаче изменението в оценката на правната система е в противоположна посока, а тазгодишното подобрение е следствие от промени в методите на изследването, а не на реални повишения в качеството на правната среда. При останалите подиндекси най-чувствително се повишават оценките в областта на стабилните пари вследствие на по-ниските нива на инфлацията. Фокусът върху икономическата свобода и нейните аспекти далеч не е случаен, отбелязва българският институт. Нееднократно е демонстрирано, че високите равнища на икономическа свобода са движещ фактор зад по-високите доходи и стандарт на живот, по-ниските бедност и неравенство и по-високия икономически растеж, се посочва в анализа му. Въпреки номиналното подобрение на България в индекса на \"Фрейзър\" тази година обаче последното десетилетие като цяло е на стагнация на икономическата свобода в страната, отбелязва институтът.", "date": "2019.09.12", "title": "България бавно се изкачва в класация за \"икономическата свобода\""}
{"url": "https://faktor.bg/bg/articles/kultura-prof-ovcharov-irina-bokova-izkara-dva-mandata-kato-shef-na-yunesko-i-nishto-ne-napravi-za-balgariya", "text": "Ресорът, който бе даден на българския еврокомисар Мария Габриел  е оформен с оглед на перспективата на бъдещето, което Мария трябва да развие. Като размислих за нещата, много се зарадвах – не толкова за парите, колкото заради факта, че тя трябва да наблегне на културната идентичност на отделните държави от Европейския съюз. В културната идентичност без съмнение влиза тяхното културно наследство. В това отношение не търпи никакво съмнение. То е важно и от гледна точка на самата култура, и от гледна точка на младежта, и всичко останало. В този смисъл аз бих предложил на нашия еврокомисар, ако се вслушва в съвети, да си направи позиция от гледна точка на това, че Европа е Старият континент и тук се развиват основно културите. България има своето място, като е сред трите страни с най-много културно-исторически паметници, заедно с Италия и Гърция и има устойчива възможност за развитието на културата и на културно-историческия туризъм, което е по-важното, заяви археологът професор Николай Овчаров в интервю за Агенция „Фокус“ във връзка с получения от България ресор „Иновации и младеж“ в състава на новата Европейска комисия    \"Много неща може да направи като еврокомисар. Не става дума за парите – те не се раздават от Брюксел така, както някои си го представят. Не говоря толкова за финансовата страна, която ще дойде после, ако успеем да защитим своите каузи, колкото за това да бъде издигната културата и културно-историческото наследство на едно ново ниво. А връзката с образованието е безспорно. Неслучайно някога в България министерството е било Министерство на културата и образованието. Това са свързани неща, които ние, за съжаление, малко ги поразкъсахме, но смятам, че могат да бъдат отново обединени. А вече с новата тема за културно-историческия туризъм, нещата могат да бъдат поставени на една съвсем друга плоскост. Така или иначе, ресорът, който получава Мария Габриел, е изключително важен\", обясни още ученият.  На въпрос \"Мислите ли, че с поемането на този ресор г-жа Мария Габриел може да обърне фокуса към България и европейците по-добре да видят нашето културно наследство, то да стане по-известно за тях?\", проф. Овчаров отговори: \"Сигурно може. Да си еврокомисар в определена сфера не винаги е най-доброто, защото всички те гледат. Ще дам пример с Ирина Бокова, която изкара два мандата като шеф на ЮНЕСКО и нищо не направи за България. Аз смятам, че Мария Габриел е друг човек. Подкрепям я. Сигурен съм, че ще успее да се справи с тези неща, въпреки че е много тежък ресор.\"", "date": "2019.09.12", "title": "Проф. Овчаров: Ирина Бокова изкара два мандата като шеф на ЮНЕСКО и нищо не направи за България"}
{"url": "https://faktor.bg/bg/articles/zatvaryat-vasil-levski-za-macha-s-angliya", "text": "Стадион “Васил Левски” може да бъде напълно затворен за мача на националите с Англия пред октомври. Причината е поредният инцидент, свързан с проява на расизъм от страна на български фен. Един от привържениците ни на “Уембли” в събота е бил изведен от стадиона и заведен до полицейски участък в Северен Лондон, след което бил освободен без обвинения. Според “24 часа” става въпрос за 60-годишен мъж, който се изправил в последната минута и на чист английски изревал “Стърлинг, ти си маймуна”. Той бил чут от стюард и незабавно изведен от агитката ни. За фена се знае, че е пристигнал от София в деня на мача. За инцидента е бил информиран дежурният делегат на двубоя Петер Лундстрьом от Финландия, който вероятно го е описал в доклада си. В момента България е с две наказания за поведението на публиката. Едното от тях - затворени 3000 места за двубоя с англичаните е заради расизъм по време на мача с Косово, когато се чу “Убий шиптъра”. Последният ни двубой срещу Чехия пък трябва да бъде пред 5000 зрители по-малко заради националистически символ , издигнат по време на гостуването ни в Прага. Сега всичко зависи от УЕФА дали ще предприеме светкавично наказание, или пък ще го отложи, което означава, че стадионът може да бъде затворен за второто издание на Лигата на нациите. По-вероятно е обаче да се действа още за двубоя срещу англичаните, които реагираха много остро и предизвикаха сериозен отзвук. Британците вече издействаха наказание за Черна гора в началото на квалификациите, когато част от футболистите на Гарет Саутгейт бяха обиждани в Подгорица.", "date": "2019.09.12", "title": "Затварят “Васил Левски” за мача с Англия?"}
{"url": "https://faktor.bg/bg/articles/sport-sautgeyt-pritesnyavame-se-ot-rasistki-proyavi-v-sofiya", "text": "Селекционерът на националния отбор на Англия Гарет Саутгейт заяви пред ВВС, че ще има среща с футболистите си, за да се подготвят как да реагират при прояви на расизъм по време на двубоя срещу България. Срещата от квалификациите за Евро 2020 е на 14 октомври на Националния стадион „Васил Левски“. \"Притесняваме се от разисъм в София и това е нещо, за което имаме план как да постъпим. Вече сме обсъждали темата с играчите, защото сме наясно, че това е място, където има проблеми с расизма. Искаме да сме убедени, че сме добре подготвени\", каза Саутгейт. При предишното гостуване на Англия в София през 2011 г. имаше расистки обиди и маймунски звуци към Ашли Йънг, Ашли Коул и Тио Уолкът. Тогава Българският футболен съюз беше глобен от УЕФА. „Васил Левски“ ще бъде частично затворен за мачовете с Англия и Чехия заради поведението на част от публиката през юни по време на мачовете срещу Чехия и Косово. Би Би Си припомни за задържания българин за расистка обида към Стърлинг на мача на „Уембли“ миналата седмица, като допълва, че след като е бил разпитан, той е бил освободен без повдигнато обвинение.", "date": "2019.09.12", "title": "Саутгейт: Притесняваме се от расистки прояви в София"}
