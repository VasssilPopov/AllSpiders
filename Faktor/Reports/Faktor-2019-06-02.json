{"url": "https://www.faktor.bg/bg/articles/novini/balgariya/karakachanov-nyama-da-iskame-poveche-vlastovi-ministri", "text": "В политиката това е, каквото е, както е казал Ботев, за народната любов трябва да се бориш. Корнелия Нинова тези неща така и не ги научи. Аналогията на червените е фрапираща, коментара в ефира на Канал 3, лидерът на ВМРО и министър на отбраната Красимир Каракачанов. \"На тези избори постигнахме успех, тъй като никога не сме си променили идеологията и стратегията, вече повече от 20 г. Стратегията ни е именно да се работи, да се възроди българската армия, образованието, борбата срещу циганизацията\", каза още лидерът на ВМРО. \"Изводите от изборите показват, че хората се интересуват не от това, което си написал в програмата си, а от това, което изпълняваш. Трябва да седнем с ГЕРБ и да видим какво сме изпълнили от програмата. Изпълнихме много задачи, вдигнахме заплатите, подобрихме качеството на образованието, сградния фонд и създадохме по-твърди мерки за малцинствата, децата да посещават училище\", каза Каракачанов. Стратегията за циганите я вкарваме за гласуване веднага след като си дойда в София, вече имам среща с Борисов. ВМРО няма да искаме повече властови министри, категоричен бе Каракачанов. Няма да преразглеждаме позициите на \"Обединени патриоти”.", "date": "2019.06.02", "title": "Каракачанов: Няма да искаме повече властови министри"}
{"url": "https://www.faktor.bg/bg/articles/zhivko-todorov-ima-kakvo-da-se-promeni-v-izpalnitelnata-komisiya-na-gerb", "text": "Има какво да се промени в Изпълнителната комисия на ГЕРБ. Разпределението на новите ресори на членовете й ще стане ясно след 7-и юли, каза пред БНР кметът на Стара Загора Живко Тодоров, който остана в Изпълнителната комисия на ГЕРБ след промените, направени тази седмица.  Тодоров обясни, че в Изпълнителната комисия не е имало това разпределение на задачите кой за какви ресори ще отговаря, поради което има какво да се промени.  „Първо, ще трябва, разбира се, да мине 7 юли, защото, вече знаете, че се обяви конгрес, на който трябва да бъдат избрани двама членове на Изпълнителната комисия след излизането на г-н Цветанов и на г-жа Бъчварова. След което ще се съберем и всички ще направим разпределение на задачите. Но най-вече, знаете, че премиерът обича инициативните хора и тези, които работят по-активно“, отбеляза Живко Тодоров.  \"Моята работа, като кмет на Стара Загора, е първостепенна и най-важна за мен, най-важно е това, което правим за хората\" – така Тодоров отговори на въпрос дали ще може да съчетава задълженията си на този пост с евентуалния си ресор в Изпълнителната комисия.  \"Тук е важно нещо друго. Самите организации се справят на терен добре. Някои имат проблеми, но те трябва да бъдат преодолени и съответните организации да продължат напред. Най-лесно е да се направи чистка, но нещата трябва да се огледат по-задълбочено. Сигурен съм, че в тези организации има съвестни хора, на които просто не е дадена изява. Чистка – като разпускане на организациите – не трябва да се прави в никакъв случай\", каза Тодоров по повод изразеното от лидера Бойко Борисов недоволство от организациите на ГЕРБ в Добрич, в Плевен и в Ловеч.  Живко Тодоров не допуска възможността Цветан Цветанов да работи за друга партия:  \"Вътре в себе си Цветанов носи единствено и само ГЕРБ и не би отишъл в друга партия. Това е моето впечатление от работата ми с него\".  Тодоров коментира и идеята на ДПС за намаляване на ДДС за някои стоки:  „Все още не сме обсъждали темата чисто политически. На първо място е важно финансовият министър да каже има ли такава възможност в бюджета. Винаги когато говорим за социална политика, всичко опира до възможности и до пари“.", "date": "2019.06.02", "title": "Живко Тодоров: Има какво да се промени в Изпълнителната комисия на ГЕРБ"}
{"url": "https://www.faktor.bg/bg/articles/chetirima-postradali-pri-sblasak-na-kruizen-korab-s-turisticheska-lodka-vav-venetsiya", "text": "Круизен кораб се сблъска с туристическо корабче в един от каналите на Венеция, съобщават италианските медии. По данни на вестник \"Република\" инцидентът е станал в круизния терминал \"Сан Базилио\" в канала Джудека в центъра на Венеция. При удара някои от пътниците са паднали във водата.  \"Кориере дела Сера\" съобщава, че пострадали при сблъсъка са четирима от пътниците в по-малката лодка. В града се води дългогодишен дебат дали круизните кораби трябва да имат право на достъп до каналите, или не. Критиците призовават за пълната им забрана.", "date": "2019.06.02", "title": "Сблъсък на круизен кораб с туристическа лодка във Венеция"}
{"url": "https://www.faktor.bg/bg/articles/borisov-plasheha-myusyulmanite-che-shte-im-napravim-tova-koeto-komunistite-im-prichiniha", "text": "В деня, в който се прекланяме пред героите и Ботев, трябва да имаме наум, че само толерантността е спасявала България от това, което ни се е случвало. Това каза министър-председателят Бойко Борисов във видео, публикувано във „Фейсбук“ по време на посещение в село Ябланово заедно с кмета на Котел Коста Каранашев, министъра на образованието и науката Красимир Вълчев, министъра на финансите Владислав Горанов и министъра на земеделието, храните и горите Десислава Танева. Борисов инспектира ремонтирания път в село Ябланово. „Преди не можеше да се мине тук от дупки, а сега каква панорама, каква красота. Сега хората идват си, ходят си, пътуват си спокойно и са доволни и щастливи. И това е най-верният начин да живеем в толерантност. И в днешния ден – когато се прекланяме пред паметта на загиналите за освобождението, пред героите, пред Ботев, винаги едно наум трябва да имаме, че само толерантността е спасявала България от това, което ни се е случило. Защото тук, на тези места, са изселвани десетки хиляди български мюсюлмани, давали са жертви. И е много поучително да го има в учебниците по история. Ако тогава не са били НАТО и Варшавският договор толкова силни, Косово щеше да е тук, в България, по време на този процес. А сега по селата – аз нарочно ги питам как се казват хората, и все са мюсюлмански имена. И как ни се радват и как ни обичат. А ги лъжеха, че като дойдем ще ги изселим и ще бутнем джамиите. Плашеха ги, че ние ще направим това, което комунистите направиха. А ние им направихме пътища, канализация, животновъдство, поминък и т.н.“, коментира Борисов. Министър-председателят изслуша желанията на хората от селото за ремонт на част от улиците, за които твърдят, че различните кметове през годините не са направили нищо, след което Борисов заяви: „То ако всички бяха правили по една магистрала, нямаше сега да правим шест заедно“. На искания на мъже от селото да се изгради стадион и спортна зала, Борисов посочи: „Залата ще ви я направим, за друго не обещавам“. Министър-председателят заръча на земеделския министър Десислава Танева да обърне внимание на хората в селото, които имат над 800 овце, и да им помогне да си решат проблемите.", "date": "2019.06.02", "title": "Борисов: Плашеха мюсюлманите, че ще им направим това, което комунистите им причиниха"}
{"url": "https://www.faktor.bg/bg/articles/tsveta-karayancheva-prisastva-na-praznika-na-rozata-v-kazanlak", "text": "Председателят на Народното събрание Цвета Караянчева присъства на Празника на розата в Казанлък и на ритуала „Розобер“ в розовите градини край града. Тя се включи в празничното шествие в центъра на Казанлък. Това съобщиха от пресцентъра на Народното събрание. „За поредна година сме в тази благодатна равнина, в долината на тракийските царе, на розата, на древните традиции и на динамичното бъдеще“, заяви Цвета Караянчева в приветствието си към жителите на града. Тя им благодари за трудолюбието и гостоприемството, за това, че поддържат своите традиции и ги предават на идните поколения.  Председателят на парламента пожела на младите хора да останат тук не само заради любовта към родния край, но и защото имат възможности за работа, образование и култура.", "date": "2019.06.02", "title": "Председателят на Народното събрание присъства на Празника на розата в Казанлък"}
{"url": "https://www.faktor.bg/bg/articles/aleksandar-vulin-pendarovski-zabelyazva-li-che-kartata-na-velika-albaniya-e-polovinata-ot-severna-makedoniya", "text": "Македонският президент Стево Пендаровски каза в петък, че идеята за „разграничаване“ на Сърбия с Косово може да бъде идея за експерти, журналисти, но не и за отговорни политици, защото е безотговорно да се говори за идея, която по същество е опасна - да се говори за размяна на население и територии, на което сръбският министър на отбраната Александър Вулин отговори, че македонският президент трябва да мълчи за темата за Сърбия и Косово, както мълчи за „Велика Албания“, предава думите му македонското електронно издание „МКД“, цитирано от \"Фокус\". Пендаровски трябва говори за бъдещето на Северна Македония, а не за Сърбия. Как Сърбия ще реши вътрешния си проблем не е тема за президента на Македония, южната ни съседка. Ако идеята за разграничение е \"мрачна и недостойна за 21-ви век\", тогава Пендаровски може да оттегли признаването на Косово от началото на 21-ви век или да осъди агресията на НАТО в Съюзна република Югославия от края на 20-ти век, което доведе до етническо прочистване на сърбите от Косово и Метохия ”, каза Вулин пред сръбската държавна телевизия РТС. Вулин казва, че Пендаровски дължи уважение на Сърбия и още повече дължи уважение на собствения си народ за това, какво мисли за идеята на Тачи и обединението на албанците във \"Велика Албания\". \"Надяваме се Пендаровски да забелязва, че картата на\" Велика Албания \"е половината от Северна Македония. Ако не е видял тази карта, тогава нека му я покаже Талат Джафери, председателя на Събранието, който без проблем показва тази карта пред телевизионните екрани. Ако той мълчи за Велика Албания, нека мълчи за Сърбия, ”каза Вулин.", "date": "2019.06.02", "title": "Александър Вулин: Картата на \"Велика Албания\" е половината от Северна Македония"}
{"url": "https://www.faktor.bg/bg/articles/ministar-predsedatelyat-na-reynland-pfalts-poe-germanskite-sotsialdemokrati", "text": "Малу Драйер, министър-председател на федералната провинция Германия Рейнланд-Пфалц, временно ще поеме задълженията на председателя на Социалдемократическата партия на Германия (СДП) на мястото на Андреа Налес, която в неделя обяви оставката си от поста на лидер на СДП и ръководител на нейната фракция в Бундестага. Това съобщи вестник Bild, цитирайки собствените си източници, предава TACC. Днес ръководството на партията ще обсъжда ситуацията. Задълженията на ръководителя на фракцията на СДП в Бундестага ще бъдат временно изпълнявани от сегашния заместник на Налес - Ролф Мютцених. Налес обяви оставката си от поста председател на СДП и ръководител на фракцията в Бундестага в светлината на провала на партията на европейските избори, в които социалдемократите заеха трето място в Германия, като загубиха около 12 процента в сравнение с 2014 година. Освен това, за първи път от повече от 70 години СДП загуби парламентарните избори във федерална провинция Бремен, където християндемократите отбелязаха победа.", "date": "2019.06.02", "title": "Министър-председателят на Рейнланд-Пфалц пое германските социалдемократи"}
{"url": "https://www.faktor.bg/bg/articles/rusiya-zabrani-dostap-na-zhurnalisti-i-antikoruptsionni-organizatsii-do-imotniya-registar", "text": "Министерството на икономиката на Русия предлага ограничаване на достъпа до Обединения имотен регистър (ЕГРН), използван за база данни от журналисти и антикорупционни организации с цел осветяване на действията на държавния елит. В проектозакона, публикуван на сайта на парламента, са включени и глоби от 400 хил. рубли за публикуване, споделяне или продажба на информация от регистъра. Заради широкия публичен отзвук в парламента все пак ще последват дебати. Според критиците на новия закон неговата цел е да ограничи достъпа до информация заради скорошни разкрития за злоупотреби с недекларирани приходи от високопоставени лица в страната, съобщи \"Свободна Европа\".", "date": "2019.06.02", "title": "Русия забрани достъп на журналисти и антикорупционни организации до Имотния регистър"}
{"url": "https://www.faktor.bg/bg/articles/sasht-nyama-da-predyavyavat-obvinenie-kam-dzhulian-asandzh", "text": "От правосъдното министерство на САЩ решиха да не предявяват обвинение към основателя на WikiLeaks Джулиан Асандж за неговата роля в публикациите на няколко свръхсекретни материали на ЦРУ, съобщи вестник Politico, позовавайки се на американски чиновници и осведомителни източници. Според изданието, прокурорът не може да предяви нови обвинения срещу Асандж по няколко причини, сред които - недостатъчно време на правителството за времето на тяхното движение - по закона за екстрадиция обвинения е необходимо да бъде издадено до 60 дни от момента на първите публикувани изречения от документите с висока секретност на ЦРУ. Отбелязва се, че обсъжданите подобни дела в съда застрашават разпространението на още количества засекретени файлове на ЦРУ. Освен това, само ЦРУ никога официално не е потвърждавало, че публикуваните документи са оригинални. Сега съдът очаква от САЩ пълния пакет документи, който позволи да бъде прието решение за това разрешават ли освобождението на подсъдимия в САЩ.", "date": "2019.06.02", "title": "САЩ няма да предявяват обвинение към Джулиан Асандж"}
{"url": "https://www.faktor.bg/bg/articles/novini/balgariya/svilenski-razkodira-tankite-smetki-na-ninova", "text": "С оглед на постигнатите резултати на евроизборите амбициите ни ще бъдат за победа на предстоящите местни избори, каза пред БНР Георги Свиленски, заместник-председател на парламентарната група на „БСП за България“ и председател в оставка на Предизборния щаб на партията. „За да се случи промяната, българското общество трябва да поиска тази промяна. В интернет и Фейсбук промяната не може да се случи“, отбеляза политикът. Според него „проблемът се казва Бойко Борисов и докато българските граждани не го разберат, винаги ще получават по някой Цветанов, който да реализира политиките на Бойко Борисов“. „Призивът ми към всички е да участват в политическия живот. Българските граждани пропуснаха този шанс да заявят своето желание и ние, политиците, сме длъжни да се съобразим. Виновни сме ние, политиците, че не сме представили програма, която те да харесат. Но гледайки отстрани, не е възможно да се случи каквато и да е промяна в каквато и да е посока“, допълни Свиленски. Той подчерта, че БСП е заявила промени и в ръководството, и курс за промяна. Председателят иска кредит на доверие от партийните членове, за да изведе партията като победител на следващите местни избори - така Свиленски обясни предложението на лидера Корнелия Нинова за вътрешнопартийни избори. Мисля, че БСП ще може да се организира и в рамките на 30-40 дни да организира избори, които да изведат начело фигура с най-високо доверие, посочи Свиленски. Промяната е тази, за която говорим вече няколко години - прекъсване на модела. Тя е в интерес на българските граждани - честност, почтеност, справедливост. Вероятно в парламента ще се говори повече за доходи и това няма как да не се отчете като наш принос, каза Свиленски.", "date": "2019.06.02", "title": "Свиленски разкодира тънките сметки на Нинова"}
{"url": "https://www.faktor.bg/bg/articles/bilyana-petrova-zavela-isk-v-strasburg-zaradi-usloviyata-v-aresta", "text": "Бившият зам.-кмет на столичния район \"Младост\" Биляна Петрова е подала иск в Страсбург за условията в ареста и за нарушените й права при задържането, обяви самата тя в ефира на Би Ти Ви. \"Това ми е изключително неприятно, защото отново ще се налага данъкоплатеца да плаща грешки на властимащите, на които не им пука\", коментира Петрова. Тя бе осъдена на първа инстанция с бившия кмет Десислава Иванчева и посредника Петко Дюлгеров по делото за поискан подкуп от бизнесмена Александър Ваклин. По думите й, в мотивите на специализирания съд на няколко места се казва, че Ваклин лъже. \"На страница 127 пише, че е обезпокоителен фактът, че Ваклин не си спомня с кого е говорил за тези 15 000 лева. Пише, че Ваклин е говорил различни неща от свидетеля от ДАНС\", отбеляза Петрова и цитира част от записите, направени със специални разузнавателни средства. Повечето от разговорите са между Ваклин и Дюлгеров, а според Петрова има укрити разговори, които не са приложени към делото. \"Това е съмнително, защото се укриват само неща, които са в наша полза\", смята Петрова. Тя обясни, че специализираният съд е изпратил имейл до 131 лица и медии с пълните мотиви за присъдата, а това, според нея, нарушава няколко закона. \"Там са нашите лични данни и тези на свидетелите. Така се нарушава закона и за адвокатурата. Пуснала съм жалба до институциите, защото самият съд толкова грубо погазва всички закони, че аз се питам в каква държава живеем\", каза Биляна Петрова. Според нея присъдата на първа инстанция е прекалено строга и \"дори за убийство не дават толкова\". Самата Петрова бе осъдена на 15 г. затвор, 15 000 лв. глоба и конфискация на част от имуществото. Тя е на мнение, че целта на акцията и присъдата е \"да се отстрани кметът на гражданите\" от \"Младост\". \"Няма начин тези неща да не се отразят на психиката ми\", каза Петрова, която отбеляза, че се радва, че в момента е вкъщи при семейството си, макар и под домашен арест. \"Моето помагачество не е нито ясно, нито доказано. Всичко е съшито с бели конци и с адвокатите ми ще се борим да го докажем на втора инстанция\", категорична е Биляна Петрова.", "date": "2019.06.02", "title": "Биляна Петрова завела иск в Страсбург"}
{"url": "https://www.faktor.bg/bg/articles/moshtna-burya-udari-haskovo-snoshti", "text": "Мощна буря удари Хасково в събота вечер. Десетки сгради и улици са наводнени. Няма информация за пострадали хора, съобщи bTV. На места нивото на водата стигаше до половината от височината на автомобилите. Движението по основните булеварди в града беше затруднено.", "date": "2019.06.02", "title": "Мощна буря удари Хасково снощи"}
{"url": "https://www.faktor.bg/bg/articles/valezhite-vremenno-spirat", "text": "Преди обяд валежите в повечето райони временно ще спрат и облачността ще се разкъса. След обяд и през нощта срещу понеделник, в западните и централните райони отново ще се развива мощна купеста и купесто-дъждовна облачност. Ще има краткотрайни, на отделни места интензивни валежи от дъжд, придружени от гръмотевици, временно усилване на вятъра и градушки. Максималните температури ще са между 22 и 27 градуса.", "date": "2019.06.02", "title": "Валежите временно спират"}
{"url": "https://www.faktor.bg/bg/articles/rosen-yordanov-usmivkata-na-ninova-stranen-nachin-da-prikrie-lazhata", "text": "На тези избори се харесаха всички послания, които внушават предвидимост на зрителя, отбеляза в предаването „Тази неделя” по бТВ психологът Росен Йорданов. ,,Всеки човек в начина, по който израства и се възпитава, се научава да крие определено чувство, тоест той по-рядко го презентира на близките си и на по-широката аудитория. Това е емоция, която той не желае да показва\", обясни психологът. По думите му при лидера на ГЕРБ и премиер Бойко Борисов ясно личи, че семейният модел и начинът, по който е развиван, е бил санкциониран неговия нарцисизъм и егоцентризъм и всъщност през цялото време на неговото публично поведение, той внимателно се опитва да прави своя егоцентризъм чаровен и успява в голяма степен. ,,Аз мога да обобщя неговото явяване преди и след изборите със следното – той нито е толкова притеснен преди изборите, нито е толкова щастлив след изборите‘‘, каза Росен Йорданов като коментар на изказванията и действията на  Бойко Борисов след изборите. За оттеглянето на Цветан Цветанов от челната позиция в ГЕРБ Росен Йорданов  коментира, че вижда огорчение. ,,Господин Цветанов е особено огорчен, въпреки че неговото публично поведение е доста сдържано, лишено от богати емоционални нюанси, но определено по начина, по който изговаря думите, разочарованието му е много дълбоко‘‘. Според него нито един от двамата – нито Борисов, нито Цветанов, не излиза като победител от случката. В анализа си за Корнелия Нинова психологът посочи, че тя излъчва бригадирски плам, но с поведението си прикрива факта, че не се чувства достатъчно искрена и откровена. \"Усмивката й излъчва странен начин да прикрие лъжата. При нея емоцията се крие зад един тоталитарен глас: \"Аз никога не лъжа! \"Аз никога не греша\", казва усмивката й, но не се получава добре и е проличало, че оставката й като лидер на БСП не е влизала в нейните планове. За ДПС психологът отбеляза, че има една необичайна развеселеност у Пеевски и Карадайъ. „Това е необичайна емоция за тази партия, там нещата са много консервативни”, посочи Росен Йорданов. По думите му при Пеевски се забелязва, че неговото самочувствие и усещане за живота е променено. „Очаквам нещо нетипично като предложение от тази партия”, каза Йорданов.  За Обединените патриоти: фактът че се замерят с хомофобски обиди показва неувереност.", "date": "2019.06.02", "title": "Росен Йорданов: Усмивката на Нинова е странен начин да прикрие лъжата"}
{"url": "https://www.faktor.bg/bg/articles/pozhar-izpepeli-kashtata-na-semeystvo-s-3-detsa-v-nikopol", "text": "Навръх 1 юни три деца останаха без дом. Те са на 5, 7 и 9 години. Къщата им в Никопол изгоря до основи. Останали са живи, защото дядо им успял да ги изведе боси и почти голи, преди пламъците да изпепелят и тях. Причината за пожара е неясна, защото единственият включен електроуред бил хладилникът. За трагедията на семейството от Никопол пред NOVA разказаха техни съграждани и помолиха да не оставяме децата и роднините им на неизвестността.", "date": "2019.06.02", "title": "Пожар изпепели къщата на семейство с 3 деца в Никопол"}
{"url": "https://www.faktor.bg/bg/articles/stotitsi-pochitat-podviga-na-botev-na-vrah-okolchitsa", "text": "Заради деня на Ботев хиляди българи за поредна година изкачиха Околчица, за да се поклонят пред всички, дали живота си за свободата ни. 143 години по-късно под кръста на върха се събират хора от цяла България. Хората още от рано сутринта започнаха да изкачват върха на Ботевата слава. \"Походът мина успешно. Ръководителите и децата са доволни. Въпреки проблемите на Баница, някои деца останаха без бивачни съоръжения след бурята, а около 1400 човека изкачиха върха с ентусиазъм\", каза пред Нова телевизия ръководителят на групата Евгени Филипов. Комендантът на похода Нели Ненчовска обясни, че най-важното за този поход е събирането на хора от цялата страна, общуват помежду си и почитат паметта на Христо Ботев. На трибуната дойдоха всички официални лица. Хората останаха на поляната, а отгоре засвириха сирените.", "date": "2019.06.02", "title": "Стотици почитат подвига на Ботев на връх Околчица"}
{"url": "https://www.faktor.bg/bg/articles/ulitsite-v-stolitsata-se-prevarnaha-v-reki", "text": "Буря изненада столичани, които се възползваха от топлия ден, въпреки предупрежденията на синоптиците. Първо задуха силен вятър, след което се изципа пороен дъжд.  Жълт код за интензивни валежи и гръмотевични бури е обявен за 17 области в страната - Видин, Монтана, Враца, Плевен, Ловеч, Велико Търново, Габрово, Сливен, Стара Загора, Пловдив, Пазарджик, Смолян, Кърджали, София град, Софийска област, Перник и Кюстендил. В тези райони се очакват количества около 35 – 40 л/кв. м и повече. Припомняме, че снощи интензивни валежи предизвикаха наводнение в Хасково.", "date": "2019.06.02", "title": "Улиците в столицата се превърнаха в реки"}
{"url": "https://www.faktor.bg/bg/articles/vragovete-priznavat-vragovete-se-radvat", "text": "Интересен нюанс от уикенда. Не, не става дума за емоционалното интервю на Цветанов. Няма как да не е такова - все пак политикът е хвърлил доста труд за това ГЕРБ да изглежда така, както изглежда днес. Нюансът, по-скоро е свързан с думите на Кирил Добрев, изречени в студиото на bTV. Там соченият за бъдещ лидер на социалистите нарече Цветанов \"история в българската политика, лоялен и коректен\" и пророкува, че на Борисов би му било страшно трудно без “Цецо”. Но защо има истина в думите на Добрев и какво значат те в стратегическото преразпределение на силите? Както виждаме, обиколката на Борисов из страната продължава. Днес той бе в Сливен и Котел, а вероятно в следващите дни отново ще го виждаме из различни населени места. Лидерът на ГЕРБ напоследък бе забравил за обиколките си. Но “нарушаването на доверието” спрямо Цветанов го накара да впрегне сили и да налее бензин в джипа. И да вземе някой министър в поддържаща роля. На Борисов и ръководството на ГЕРБ сега за първи път ще им се наложи да вършат истинска партийна работа. При това - в летния период, буквално в последния момент преди местните избори. Успокояване на структурите, извънреден партиен конгрес, разчистване и редене на листи, преразглеждане на кандидатури, организиране и провеждане на кампания - всичко това се струпа на главата на премиера, докато отново трябва да пази стабилността. Все пак ВМРО даде заявка за преразглеждане на коалиционното споразумение, след като обезкърви партньорите си в “малката коалиция”. Най-големият проблем от всичко това е, че Борисов губи точно човека, който Кирил Добрев визира - “лоялен и коректен”. А особено болезнено става, че фигури от БСП започват да коментират ГЕРБ, при това - казвайки истини. Кирил Добрев можеше да каже друго. Можеше да потвърди емоционалната теза на Борисов, че ролята на Цветанов е преувеличена. Можеше да омаловажи работата и резултатите на втория в ГЕРБ. Но точно сега, когато и БСП е отслабена, а бъдещето пред Столетницата има неясни измерения, е моментът да покажеш колко уязвен е противникът ти. След изборите ГЕРБ и БСП излязоха като двама боксьори, които са на предела на силите си и имат по няколко аркади. Ясно е, че ще има още пояси за разпределяне между тях, но вече е абсолютно невъзможно да се предвиди какъв ще е изходът от следващите мачове. Въпреки ниската избирателна активност, ГЕРБ можеше да отчете победа. И Борисов да намери начин да реабилитира Цветанов. Този ход му беше важен, за да покаже на всички, че партията е стабилна и единна. А сега, колкото и да обикаля страната и да се закача с Веско Маринов, цяла България се пита какъв ще е ответният ход на Цветанов. Наистина ли ще остане настрана? Ще саботира ли своите преди изборите? Ще стартира ли друг политически проект? Започнаха сметки - колко може да отцепи Цветанов, кой към кого е лоялен вътре в партията и т.н. И сега се говори за това, а не за факта, че оставката на Корнелия Нинова и следващите процедури в БСП на практика ще торпилират възможността да се вземе нещо повече на местните избори. Борисов и хората около него дори изпуснаха момента да “затворят” говоренето за Цветанов с качествен анализ на резултатите от предизборната кампания. Говоренето кой кого е бил има смисъл само за жената, която не можа да препаркира в желанието си да види Борисов на обиколката му в Сливен. ГЕРБ обаче губи и все по-оредяващия елит на обществото; лидерите на мнение; хората, които могат да покажат посоката и да убеждават. Дори заради тази, елитарна част от симпатизантите трябваше анализ. Нужен бе анализ дори заради тези, които гласуваха за ГЕРБ с отвращение. Ако трябва да сме честни - не бе необходим дори добър анализ на резултатите. На практика, такъв просто не се случи. Няма изборни пресцентрове, няма качествено говорене дни по-късно. Има оставки и извънредни събития. Кой има интерес от това?  Слави Трифонов, който се очаква да влезе в политиката? Мая Манолова, която се очаква да се кандидатира за кмет на София? Друг нов играч? А вероятно интерес има самият Борисов? Нима реанимирането на СДС и вкарването в Европарламента на Александър Йорданов по същество не означава, че ГЕРБ е с един евродепутат по-малко? Говори се, че и вкарването в листата на Лиляна Павлова е негово решение. И така, двама души в един регион трябваше да се борят за преференции. А може би ще се окаже, че дори похваленият от Борисов при представяне на листата Томислав Дончев не е достатъчно добър във формулирането на тези, аналитичната част и защитаването на партийната линия. Или ще се окаже, че са малцина тези в ГЕРБ, които изобщо могат да го правят. Докато ситуацията е такава - политическите врагове ще признават Цветанов. И ще се радват. И точно това трябва да притеснява Борисов. Може би по-добре щеше да е Цветанов да продължава да понася удари от противниците на ГЕРБ…", "date": "2019.06.02", "title": "Враговете признават, враговете се радват"}
{"url": "https://www.faktor.bg/bg/articles/spetsializiraniyat-nakazatelen-sad-ostavi-v-aresta-kmeta-ralyo-ralev", "text": "Специализираният наказателен съд остави в ареста кмета на пловдивския район \"Северен\" Ральо Ралев. Той е обвинен, че е принудил главния архитект на Общината да поиска 60 хиляди лева от местен строителен предприемач срещу разрешително за строеж на 4-етажен блок. Посредник е бил близък приятел на кмета, за когото магистратите отсъдиха парична гаранция. Снощи служители на КПКОМПИ и полицията посетили мезонета, обитаван от арестувания кмет на район \"Северен\" Ральо Ралев, пише trafficnews.bg. Бус на Криминалистичната лаборатория, няколко полицейски автомобила и служебни коли на Комисията от София паркирали снощи около 20 часа на бул. \"Шести септември\" 35-А , където на последния етаж на сградата Royal Hill е разположен мезонет с площ 540 квадрата и терасата със същия размер. Обискът, извършен от служителите на Комисията за противодействие на корупцията, идва след публикациите в сайта. Според цитирания горе източник проверката е продължила няколко часа. Преди посещението на униформените, някой очевидно се е опитал да заличи следите от живот в жилището, като изнесе дрехи и вещи, които биха свързали въпросния обитател с луксозното място. На площадката пред апартамента са били струпани десетина куфара и луксозни пътни чанти. Въпросното жилище се води собственост на фирма , която е инвеститор и на цялата сграда. Според регистъра там не живее никой. Апартаментът е на последния етаж. Той се състои от два свързани апартамента по 125 квадрата, който впоследствие е надстроен с още един етаж, превръщайки го в мезонет. Покривното пространство на мезонета и съседната сграда е превърнато в огромна тераса, на която има джакузи, японска градина, кътове за отдих и много зеленина. Кметът Ралев бе задържан по обвинение в корупция. Строителен предприемач в Пловдив е бил изнудван за 60 000 лева, за да му бъде издадено строително разрешение от район Северен в Пловдив. Паралелно с Ралев бе арестуван и посредникът, който е получил белязаните пари - карловския бизнесмен Иван Делевски. Твърди се, че предприемачът, подал сигнала срещу Ралев, е собственик на малка строителна фирма с не повече от два приключени обекта. Проектът, за който той е търсел протекции и съдействие, е бил връщан неколкократно заради нарушения", "date": "2019.06.02", "title": "Арест за кмета Ральо Ралев, антикорупционната комисия обискира мезонета му"}
{"url": "https://www.faktor.bg/bg/articles/izdirvat-osem-alpinisti-v-himalaite", "text": "Индийски спасителен екип започна акция по издирване на осем изчезнали в Хималаите алпинисти, предаде Ройтерс. Алпинистите са се опитвали да изкачат втория по височина връх в Индия Нанда Деви и вероятно са били отнесени от голяма лавина, заявиха двама правителствени служители. Според служителите изчезналите алпинисти са от Великобритания, Съединените щати, Австралия и Индия. Спасителната акция започна вчера, когато алпинистите не се завърнаха в лагера си. Може да отнеме дни на спасителите да стигнат до мястото, на което се знае, че последно са били, заяви Виджай Кумар Джогданда, служител от планинския щат Утаракханд. Други алпинисти от групата на изчезналите казали късно в петък на властите, че техните спътници не са се върнали в лагера по план. Започналите вчера спасителни операции бяха прекратени вечерта заради неблагоприятни метеорологични условия и ще продължат днес. Предвид особеностите на терена едва ли ще е възможно хеликоптери да се приземят където и да е в района. Изчезването на алпинистите, изкачвали се от индийската страна на Хималаите, съвпада по време с края на сезона за алпинизъм, който бе изключително смъртоносен тази година. Най-малко девет души загинаха досега през тази година от непалската страна на връх Еверест, отбелязва Ройтерс.", "date": "2019.06.02", "title": "Издирват осем алпинисти в Хималаите"}
{"url": "https://www.faktor.bg/bg/articles/dimitar-nikolov-predstoyat-seriozni-analizi-po-strukturite-na-gerb", "text": "Съобщиха ни за оставката на  Цветан Цветанов на заседанието на групата след изборите. Лидерът ни Бойко Борисов му благодари за свършената работа и темата приключи. Мисля, че трябва да се отнесем с разбиране и уважение към решението на  Цветанов и решението на Борисов. Изпълнителната комисия е органът, който и спрямо устава е ангажиран с управлението на процесите в партията. Това каза Димитър Николов, зам.-председател на ГЕРБ и кмет на Бургас, в сутрешния блок на Нова тв. Той коментира последните промени в ръководството на партията след евроизборите. ГЕРБ влезе изключително смутено в предизборната кампания заради многото скандали и негативи в началото на кампанията – заяви градоначалникът на Бургас. - Самочувствието на структурите бе на много ниско ниво. На финала, след като Бойко Борисов се ангажира лично с кампанията и пое ръководството, сме свидетели на добър резултат. ГЕРБ загуби около 100 хиляди гласа. Предстоят сериозни анализи по структурите в регионите в страната. Може би ще се разделим с някои от ръководителите по места. Имаме известни слабости в региона на Ямбол, Добрич и Плевен”, допълни Николов.", "date": "2019.06.02", "title": "Димитър Николов: Предстоят сериозни анализи в структурите на ГЕРБ"}
{"url": "https://www.faktor.bg/bg/articles/chehiya-shte-vrashta-nad-17-mln-evro-subsidii-zaradi-holding-na-babish", "text": "Европейската комисия ще поиска от Чехия да върне 17 милиона и 400 хиляди евро, изплатени неправомерно под формата на субсидии на холдинг, контролиран от премиера Андрей Бабиш, съобщава АФП, цитирана от БНР. Това твърдят чешки медии, като се позовават на проект на доклад от одитна проверка, извършена в началото на тази година по поръчение на Комисията. При одита е било установено, че милиардерът Бабиш е продължил да получава постъпленията от холдинга \"Агроферт\" дори след като през февруари 2017-а го прехвърлил на два попечителски фонда. Това го е поставило в конфликт на интереси, тъй като в качеството си на политик е вземал меродавните решения за разпределението на еврофондовете. Самият премиер отхвърли твърденията в чешкия печат като \"мръсна лъжа\". Бабиш увери, че финансите на \"Агроферт\" са изрядни и че няма да се наложи Чехия да връща пари на Евросъюза.", "date": "2019.06.02", "title": "Чехия ще връща над 17 млн. евро субсидии заради холдинг на милиардера премиер"}
{"url": "https://www.faktor.bg/bg/articles/ninova-izreche-istina-ne-sme-kato-ispanskite-sotsialisti-te-sa-na-valnata-na-pobedata", "text": "Не успяхме да покажем, че сме различни, призна Корнелия Нинова в ефира на БНТ, коментирайки изборите за Европейски парламент. Според нея в България започва дълбока промяна в резултат на тези избори. В БСП тази промяна е започнала преди три години, при другите партии започва сега. Според Нинова оставката на Цветан Цветанов е част от това.   По думите й, ще има промяна и в ДПС.   За оставката и конгреса на 16 юни, тя отново припомни, че изборът трябва да бъде по новия устав - с  пряк избор от всички членове на БСП. \"Имам програма за развитието на БСП, тези, които не са съгласни с мен - да напишат своя и да излъчат някой, който я изразява. И който спечели!\", заяви Нинова. Тя смята, че са измъчили хората. \"Нека народът избере. Не можем 11 пъти да губим и никой да не поема отговорност, винаги да сме морални победители\", каза още Нинова.   Без нас нямаше парламентарен живот, сега рестартираме парламента, похвали се тя. Не сме обсъждали вот на недоверие до края на парламентарната сесия, добави Нинова.   БСП е единствената партия, която повиши подкрепата си в гласове, има един мандат повече и пробив в 4 области и 65 общини, каза тя, обобщавайки резултатите от вота. Това е обективният прочит, но също така обективен прочит, е че ние загубихме тези избори, добави Нинова. Революционна обстановка нямаше.    Българите наказаха политиците с негласуване. Казаха ни - не ви харесваме, посочи Нинова.   Но изтъкна, че БСП е в топ три на партиите в ПЕС по изборни резултати. \"Не, не сме като испанските социалисти, те са на вълната на победата\", призна тя с половин уста пред водещия.", "date": "2019.06.02", "title": "Нинова с половин уста: Не сме като испанските социалисти, те са на вълната на победата"}
{"url": "https://www.faktor.bg/bg/articles/kiril-dobrev-podal-ostavka-no-rakovodstvoto-poiskalo-tazi-na-ninova", "text": "Заместник-председателят  на БСП Кирил Добрев разкри в ефира на Би Ти Ви, че подал оставка, но партийното ръководство преценило, че оставка трябва да подаде Корнелия Нинова. \"Много боли от поредна изборна загуба. Сгрешихме на много места. Като започнем от старта на капанията и минем през безкрайните скандали. Всичко това подейства като пожарникарско одеяло. Ниската избирателна активност и невъзможността да дадем на нашите избиратели да ни подкрепят\", обясни изборната загуба той. \"Никой не ходи на гости там, където се карат\", каза още Добрев. \"Предстои конгрес, на който ще бъде направен анализ на анализа на анализа. И ще се разгледа оставката на Нинова\", обясни Добрев. Той призна, че не е звънял на Цветанов, но щял да му липсва.", "date": "2019.06.02", "title": "Кирил Добрев подал оставка, но ръководството поискало тази на Нинова"}
{"url": "https://www.faktor.bg/bg/articles/borisov-poseti-nay-golyamata-gimnaziya-po-stopanstvo-remontirana-s-evropari", "text": "Отиваме в най-голямата гимназия по стопанство, ремонтирана по регионални програми\". Това заяви министърът на образованието Красимир Вълчев, който се вози на задната седалка на автомобила на премиера Бойко Борисов. Заедно те посетиха професионалната гимназия по селско стопанство в Нова Загора. С 1,3 млн. лв. по оперативна програма „Региони в растеж” училището е изцяло санирано, сменена е дограмата и е ремонтиран физкултурният салон, съобщава \"24 часа\". Отскоро министър-председателят обикаля с джип, който лично шофира, и прави инспекции на ремонтите както на магистрали, така и на заводи и училища. Заедно с Борисов е и финансовият министър Владислав Горанов. В последните години се направи много за образоването. Увеличението на заплатите и материално-техническото обновяване правят учителите по-мотивирани и по-спокойни. Това споделиха преподавателите и ръководството на Професионалната гимназия по селско стопанство в Нова Загора пред премиера Борисов. Премиерът провери и ремонта на стария път София - Бургас. Става въпрос за 23 км отсечка на пътя, който води от Нова Загора, през Стара Загора до Черноморието. Най-много катастрофи ставаха тук. Целият този път до Сливен се ремонтира, за да може да го ползват хората. Този път не е ремонтиран от 20 години, каза премиерът. Той разговаря с един от работниците от пътното поддържане.", "date": "2019.06.02", "title": "Борисов посети най-голямата професионална гимназия, ремонтирана с европари"}
{"url": "https://www.faktor.bg/bg/articles/iskren-veselinov-vmro-shte-iska-prerazglezhdane-na-koalitsionnoto-sporazumenie", "text": "ВМРО ще поиска преглед на споразумението, по което работи управляващата коалиция, заяви пред БНР Искрен Веселинов, заместник-председател на партията и на парламентарната група „Обединени патриоти“. „Смятам, че това е нормално. Ние сме по средата на мандата и ако нещо не върви, трябва да заявим, че не върви и да търсим решение на проблемите. Това е първото, което трябва да се направи и всичко оттам насетне ще последва естествено“, каза той. Веселинов определи като „логичен“ резултата на ВМРО на европейските избори, „като резултат от работата, която партията свърши в парламента и управлението“. „Тръгнахме без тревога към тези избори“, каза още той. Причината за съществуването на формата „Обединени патриоти“ беше да се извади ДПС от властта. Веселинов каза още, че единодействие в така наречената „малка коалиция“ няма от есента на миналата година. „Нямаме намерение да поставяме въпроса за това споразумение, но имаме намерение да разберем съществуват ли партньорите ни като такива. Бихме инициирали такава среща, ако видим желание за съвместна работа. Инициирахме достатъчно поводи, но без конкретен резултат“. В същото време Веселинов определи като „нормална“ комуникацията с ГЕРБ.", "date": "2019.06.02", "title": "ВМРО ще иска преразглеждане на коалиционното споразумение"}
{"url": "https://www.faktor.bg/bg/articles/predsedatelyat-na-tsik-optsiyata-ne-podkrepyam-nikogo-veche-nyama-smisal", "text": "Необходима е постоянна изборна администрация. Такова мнение изрази председателят на ЦИК Стефка Стоева пред БНР. Според нея обаче първо е необходимо да се направи сериозен и задълбочен анализ на изборите, след което да се правят заключения за необходими промени в изборното законодателство. Стоева изрази мнение, че след като е отпаднала санкцията за задължително гласуване, опцията \"Не подкрепям никого\" вече няма смисъл. Според нея най-важното било, че изборите са преминали законосъобразно, без голям брой сигнали и жалби. Председателят на ЦИК отбеляза, че от машинното гласуване не са се възползвали много хора. \"Не са много гражданите, които са гласували машинно. Само 158 968 души общо са се възползвали, т.е. 7,59%\", съобщи тя и припомни, че на предишните избори машинното гласуване е било под 1%. В секциите с машинно гласуване те са над 27%, останалите са гласували с хартиена бюлетина, сочат данните на ЦИК. Въвеждането на машинното гласуване трябва да следва гарантирането на сигурността на вота, особено с оглед на предстоящите местни избори, допълни Стоева, изразявайки задоволство, че Комисията е успяла да се справи въпреки кратките срокове. Относно гласуването в чужбина председателят на ЦИК посочи, че там са гласували малко над 25 000 българи. Откриването на секции извън страната е напълно оправдано, категорична бе тя, тъй като това бил начинът за връзка на сънародниците ни с родината.", "date": "2019.06.02", "title": "Председателят на ЦИК: Опцията \"Не подкрепям никого\" вече няма смисъл"}
{"url": "https://www.faktor.bg/bg/articles/valna-ot-nasilie-v-chikago-poveche-ot-30-prostrelyani-za-24-chasa", "text": "Повече от 30 души са били простреляни за последните 24 часа в Чикаго, предадоха световните информационни агенции. Четирима са загинали. Последната вълна от насилие започна в петък вечерта Повече от двама души са били прострелвани на час, според чикагската полиция. Полицаите са се отзовавали на различни сигнали в почти всяка част на града. През последните години Чикаго отбеляза рязък скок на нападенията и убийствата.", "date": "2019.06.02", "title": "Вълна от насилие в Чикаго, повече от 30 простреляни за 24 часа"}
{"url": "https://www.faktor.bg/bg/articles/dnes-chestvame-denya-na-botev-i-na-zaginalite-za-balgariya", "text": "Отбелязваме Деня на Ботев и на загиналите за свободата и независимостта на България. Тази година се навършват 143 години от гибелта на поета-революционер Христо Ботев. След като на 1 юни 1876 г. Ботевата чета се изтегля към връх Вола и оттам към върховете Камарата, Купена, Околчица, където в продължение на цял ден води сражения, щабът на четата се събира привечер, за да обсъди по-нататъшните действия. Тогава Христо Ботев е убит. За негов заместник е определен Никола Войновски, след което четата тръгва на югоизток. Ботевата чета води сражение в района на Рашов дол, край Лютиброд. В боя загиват Георги Апостолов и още 10 четници. Празникът за пръв път се отбелязва във Враца и Пловдив през 1884 година. Официално денят се отбелязва от 1901 г. на връх Вола. От 1953 г. до 1988 г. се чества като Ден на Ботев и на загиналите в борбата против турското робство, капитализма и фашизма и в Отечествената война, от 1988 г. до 1990 г. - като Ден на Ботев и на загиналите за национално и социално освобождение на България, от 1991 г. до 1993 г. като Ден на Ботев и на загиналите за свободата и независимостта на България. Официалните чествания започнаха още вчера, а днес денят ще бъде отбелязан с ритуали по полагане на венци и цветя и различни инициативи в цялата страна. Точно в 12.00 часа ще прозвучат сирените в памет на загиналите за свободата на България. Сирените за деня на Ботев за първи път се използват през 1948 г., когато се отбелязва 100-годишнината от рождението му.", "date": "2019.06.02", "title": "Днес честваме Деня на Ботев и на загиналите за България"}
