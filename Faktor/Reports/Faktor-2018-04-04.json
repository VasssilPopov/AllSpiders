{"url": "http://www.faktor.bg/bg/articles/novini/balgariya/evgeniy-daynov-da-sme-po-sredata-mezhdu-es-i-rusiya-e-krayno-glupavo", "text": "В създалата се с Русия ситуация е много трудно България да бъде балансьор и посредник, коментира в интервю за предаването „Това е България“ на Радио „Фокус“ политологът проф. Евгений Дайнов.  „Да бъдем мост между Запада и Русия - чакайте сега. Ние от кога сме членове на НАТО и на ЕС? От кога нашата икономика е свързана с ЕС? Ние сме част от Запада и казвайки, че ние ще бъдем мост и посредник между Запада и Русия, ние казваме: „Хайде да излизаме от ЕС и НАТО“. Това ни съобщава Корнелия Нинова от БСП и някои други хора от ГЕРБ. Да излезем и да сме по средата между двете е крайно глупаво. Правителството има смайващо слаб и недостоен външнополитически курс и не виждам за каква корекция в него може да става въпрос, но въпреки това оставиха някаква вратичка отворена“, допълни проф. Евгений Дайнов. Той каза още, че ситуацията е губеща и допълни, че във външно политически план тя ще става все по-неблагоприятна. Политологът добави, че изходът от нея вещае поредната оставка на премиерът Бойко Борисов, заради сгрешеното конструиране на властта и грешки в действията, които подкопават стабилността му. Евгений Дайнов изрази категоричната си позиция, че до месеци ще има предсрочни парламентарни избори.", "date": "2018.04.04", "title": "Евгений Дайнов: Да сме по средата между ЕС и Русия е крайно глупаво"}
{"url": "http://www.faktor.bg/bg/articles/novini/svyat/ap-kraynodesni-i-rasistki-vazgledi-nabirat-sila-v-tsentralna-evropa", "text": "Хърватският президент Колинда Грабар-Китарович благодари на Аржентина, че след Втората световна война е приела печално известни и пронацистки военнопрестъпници.  В България водещ политик (Валери Симеонов) нарича ромското малцинство \"диви, приличащи на хора същества\".  А унгарският премиер обявява, че \"цветът\" на европейците не трябва да се смесва с този на африканци и араби.  След Втората световна война подобни възгледи са табу в Европа и са изразявани от крайнодесни маргинални организации, коментира АП. Днес в някои части на Централна и Източна Европа те са изразявани открито от лидери от основните политически течения, нещо, което е част възхода на популизма на фона на глобализацията и масовата имиграция.  \"В региона се случва нещо по-голямо, което произведе патриотичен, ксенофобски и консервативен дискурс, чрез който крайнодесни идеи успяха да се превърнат в основно политическо течение\", каза Том Джунс, историк от Фондацията за хуманитарни и социални изследвания в българската столица София.  На много места завоят надясно включваше реабилитиране на нацистки колаборационисти, често бойци или групировки, почитани като борци срещу комунизма и бранители на националната свобода.  В Унгария и Полша освен това правителствата подкопават устоите на независимостта на съдебната система и медиите, което накара правозащитни организации да отправят предупреждение, че в някои части от региона, който през 1989 г. отхвърли подкрепяните от Москва диктатури, демокрацията е под заплаха. Според някои анализатори Русия прикрито подпомага дейността на екстремистки организации, за да дестабилизира западните либерални демокрации. Макар че е трудно това твърдение да бъде доказано с конкретни факти, е видно, че възходът на радикалните организации тласна умерените консервативни партии в Европа надясно, за да запазят подкрепата на избирателите.  Такъв е случаят в Унгария, където премиерът и неговата партия Фидес - фаворитът за спечелване на парламентарните избори на 8 април - привлякоха избиратели с все по-гръмка антимигрантска кампания. Представяйки се за спасител на бяла християнска Европа, завладявана от мюсюлмани и африканци, Орбан настоя, че унгарците не искат \"техният цвят, традиции и национална култура да се смесват с тези на други\".  Унгарският премиер, който се отнася приятелски към руския президент Владимир Путин, беше и първият европейски лидер, подкрепил Доналд Тръмп в предизборната надпревара в САЩ през 2016 г. През 2015 г. Орбан издигна ограда с бодлива тел по границите на Унгария, за да спре мигрантите, и оттогава отправя апокалиптични предупреждения, че ако миграцията продължи, Западът ще се изправи пред расово и цивилизационно \"самоубийство\".  Орбан е обсебен и от демонизирането на финансиста и филантроп Джордж Сорос - роден в Унгария оцелял от Холокоста - когото невярно представя като радетел за безконтролна имиграция към Европа. През 2017 г., в рамките на това, което критици нарекоха разпространявана под егидата на държавата конспиративна теория с антисемитски нотки, унгарското правителство е похарчило 48,5 милиона долара за реклами срещу Сорос, твърди разследващият новинарски сайт \"Алтлатсо\" (altlatszo.hu). В неотдавнашна реч Орбан заклейми Сорос с език, който повтаряше антисемитски клишета от 20 век. Той заяви, че враговете на Унгария \"не вярват в труда, а във финансовите спекулации; те нямат родина, но в същото време мислят, че целият свят е техен\".  В Полша ксенофобският език също е във възход. През ноември, когато националистите се събраха на огромно шествие по случай Деня на независимостта и някои от тях носеха транспаранти с призиви за \"Бяла Европа\" и \"Чиста кръв\", полският министър на вътрешните работи нарече това \"прекрасна гледка\". Варшава затъна и в тежък спор с Израел и еврейските организации заради закон, криминализиращ обвиняване на Полша за престъпленията на Германия по време на Холокоста. Когато напрежението се повиши, полският премиер Матеуш Моравецки заяви, че сред виновните за Холокоста има и \"еврейски извършители\". Той също така посети в Мюнхен общ гроб на бойци от полска нелегална съпротивителна групировка, която е сътрудничила с нацистите.  В същия стил Аркадиуш Карбовяк, представител на полските власти, натоварен да организира създаването на нов исторически музей във Варшава, окачестви следвоенните трибунали в Нюрнберг като \"най-големия съдебен фарс в европейската история\". Той заяви, че нюрнбергските процеси са станали \"възможни единствено заради сериозната роля на евреите\" в организирането им и ги нарече \"мястото, където е създадена официалната религия на Холокоста\".  В целия регион роми, мюсюлмани, евреи и други малцинства изразиха безпокойство за бъдещето. Но националистите настояват, че не насаждат омраза. Те твърдят, че защитават националния суверенитет и своя християнски начин на живот от глобализацията и масовия приток на имигранти, които не могат да бъдат асимилирани.  На Балканите, които през 90-те години бяха окървавени от етнически военни конфликти, също има възход на национализма, особено в Сърбия и Хърватия. Политически анализатори там смятат, че руската пропаганда подклажда старите етнически напрежения.  Откакто през 2013 г. се присъедини към ЕС, Хърватия трайно се движи надясно. Някои представители на властите отрекоха Холокоста и възхвалиха ролята на ултранационалистическия и пронацистки режим на хърватските усташи, при който във военновременни затворнически лагери са убити десетки хиляди евреи, сърби, роми и хървати антифашисти. При неотдавнашно посещение в Аржентина хърватският президент Колинда Грабар-Китарович благодари на Буенос Айрес за приютяването след войната на хървати, които са били представители на усташкия режим. Най-известният \"ловец\" на нацисти в света, Ефраим Зуроф от центъра \"Визентал\", нарече изказването й \"ужасяващо оскърбление към жертвите\". Впоследствие Грабар-Китарович заяви, че с думите си не е целяла да възхвалява тоталитарен режим. В същото време в България, която е ротационен председател на ЕС, правителството включва крайнодясна коалиция, \"Обединени патриоти\", чиито представители са отправяли нацистки поздрави и са обиждали малцинства. Вицепремиерът Симеонов нарече ромското малцинство в страната \"диви, приличащи на хора същества\", чиито жени са \"с инстинкти на улични кучки\".  Макар че в Западна Европа популистките и крайнодесните организации също са във възход, при едни и същи предизвикателства страни като Полша и Унгария се оказват по-уязвими, каза Петер Креко, директор на Института за политически капитал в Будапеща.  \"В по-млади, по-слаби и по-крехки демокрации\", заяви той, \"десният популизъм е по-опасен, защото може да отслаби и дори да унищожи демократичните институции\"", "date": "2018.04.04", "title": "АП: Крайнодесни и расистки възгледи набират сила в Централна Европа"}
{"url": "http://www.faktor.bg/bg/articles/novini/svyat/erdogan-turtsiya-shte-prodalzhi-voennata-si-operatsiya-v-siriya", "text": "Турция ще продължи военната си операция в Сирия, до пълно прочистване от кюрдски милиции. Това заяви турският президент, след тристранна среща с президентите на Русия и Иран в Анкара. Според Ердоган, траен мир в Сирия е невъзможен, докато различни страни не разберат, че както кюрдските бойци, така и джихадистката групировка \"Ислямска държава\" работят за една и съща цел.  Макар и да подкрепят различни страни, Русия, Турция и Иран водят т. нар. процес от Астана - серия от преговори за мирно уреждане на сирийския конфликт. Тримата лидери обсъдиха и идеята за поетапно оттегляне на Съединените щати от Сирия и подчертаха, че е важно да се подсигури възможност на сирийците да започнат да се връщат по родните си места.", "date": "2018.04.04", "title": "Ердоган: ​Турция ще продължи военната си операция в Сирия"}
{"url": "http://www.faktor.bg/bg/articles/novini/svyat/shpigel-sdelkata-na-es-s-turtsiya-za-bezhantsite-mozhe-da-se-provali", "text": "Има документ на ЕК, от който става  ясно, че сделката на ЕС с Турция за бежанците може да се провали. Това се твърди в публикация на германското издание \"Шпигел\", цитирана от БНР. Не всички членки на общността смятат да платят втората част от паричната помощ за Анкара, въпреки че се договориха за това на срещата с Ердоган във Варна, се казва още в публикацията. Договорът между Европейския съюз и Турция беше сключен преди две години. Според него при затваряне на границата Анкара ще получи помощ от 6 млрд. евро на два транша, които се плащат по схемата една трета от ЕС, две трети от страните-членки, като всяка членка плаща сума според броя на населението и бюджета си. Разследване на сп. \"Шпигел\" и медийните му партньори от Мрежа за европейско разследващо сътрудничество обаче показва, че далеч не е сигурно кой ще плати втората сума от 3 млрд. евро. Журналистите са се добрали до документи и кореспонденции на Брюксел с държавите-членки, в които се спори за това дали въобще да се превежда тази сума. Много страни-членки направо отказали да се включат във втория транш. Като причина посочили неизпълнение на договор от страна на Турция, която се ангажирала с част от парите да построи училища и болници, но засега не го е направила. В общо писмо до Брюксел Германия, Франция, Австрия, Швеция, Дания и Финландия настояват вторият транш да се плати изцяло от бюджета на ЕС. Юнкер е отхвърлил предложението им. В резултат на това и на липсващата прозрачност при управлението на парите, отпуснати на Турция, някои страни-членки дори заплашили, че ще излязат от договора с Турция. В същото време от документите става ясно, че Анкара си прави планове дори и за трети транш пари от Европейския съюз.", "date": "2018.04.04", "title": "Шпигел: Сделката на ЕС с Турция за бежанците може да се провали"}
{"url": "http://www.faktor.bg/bg/articles/novini/balgariya/krakachanov-prekrati-obshtestvena-porachka-za-dostavka-na-leki-uchebni-samoleti-za-vvs", "text": "С решение на министъра на отбраната Красимир Каракачанов № 43 от 30.03.2018 г., публикувано днес, 4 април 2018 г., процедурата на Министерството на отбраната за придобиване на лек витлов учебно-тренировъчен самолет беше прекратена. Причината, формулирана в решението, е свързана с установени нарушения при откриването, които не могат да бъдат отстранени без това да промени условията, при които е обявена процедурата, съобщава aeropress-bg.com. Това касае първо чисто юридически слабости на документацията. В решението, обявлението, документацията по обществената поръчка и техническата спецификация не е уточнено самолетите и доставяният полетен симултор кога трябва да са произведени. В решение № 43 се споменава, че това води до хипотеза, че някои участници могат да предложат нови (неизползвани) самолети, но произведени много преди датата на поръчката, а други да предложат новопроизведени самолети или самолети, които ще се произведат след датата на поръчката. Това е в противоречие с необходимостта и желанието на заявителя, която е да се придобият новопроизведени самолети и полетен симулатор (произведени в определен срок преди обявяване на поръчката, и произведени в определен срок след сключване на договор към рамковото споразумение). В решение № 43 също се споменава за констатирани неточности в техническата спецификация, като например липса на дефиниране на понятията „основни елементи от сложния пилотаж“ и категория „aerobatic (acrobatic)“. В списъка с неточности, описани в решението, влиза също липсата на дефиниране на честотния диапазон и стъпката на настройване на свързочната радиостанция, както и дефиниране на нивото на обучение на техническия състав съгласно някои от действащите международни стандарти за подготовка на авиационен технически персонал.  В заключение се споменава, че констатираните противоречия и неточности не могат да бъдат отстранени, без да бъдат  Процедурата за откриване на открита по вид обществена поръчка за доставка на леки витлови самолети за ВВС с прогнозна цена 2 536 667 лв. без ДДС беше стартирана с решение № 7 на министъра на отбраната Красимир Каракачанов от 17.01.2018 г. Заложено е изпълнение на следните доставки и свързаните с тях услуги: доставка на леки витлови учебно-тренировъчни самолети - четири броя; доставка на полетен симулатор – един брой; доставка на авиационно-техническо имущество, консумативи и разходни материали - осигуряващи експлоатация на самолетите за не по-малко от 400 часа нальот на един самолет за една година (общо 1600 часа за четири самолета); доставка на пълен комплект инструменти и средства за наземно обслужване на самолетите, силовата установка и авиониката на самолетите - осигуряващи провеждане на нормална/ежедневна летателна дейност и планови и непланови инспекции - on the route and in the hangar; доставка на контролно-проверовъчна апаратура и контролно-измервателна апаратура необходима за обслужване на самолетите; обучение на летателен състав - четирима инструктора; обучение на авиационен инженерен състав - 20 човека. Оферти за участие можеха да се подават до 12 март 2018 г., но на 23 февруари поръчката бе обжалвана в Комисията за защита на конкуренцията (КЗК), което и я спря. Поръчката бе обжалвана от \"Контакт 2000\" ООД. Справка в търговския регистър показва, че дружеството фактически няма дейност в последните години, а капиталът му се държи от Недялка Цачева и Катя Глушкова. Последната е адвокат в Софийската адвокатска колегия (видно от публичния регистър към колегията), като е съдружник с друг адвокат. Може да се предположи, че жалбата идва от клиент на това адвокатско дружество, който не иска да излиза публично и да обжалва директно поръчката от свое име. На 15 март 2018 г. КЗК отхвърли искането на „Контракт 2000” ООД за налагане на временна мярка спиране на процедурата, тъй като жалбоподателя не бе дал аргументи в полза на твърдението, че интересите на компанията ще бъдат увредени, ако процедурата продължи в настоящия си вид. КЗК, обаче не успя да се произнесе по същество на жалбата, тъй като МО спря процедурата преди това. Междувременно в началото на март процедурата бе атакувана в Народното събрание от депутата Петър Витанов (БСП), който цитирайки медийна публикация, се усъмни в необходимостта от покупката на леки витлови самолети за първоначално обучение и изрази съмнение, че спецификацията е направена така, че да спечели един доставчик. Тогава военният министър защити необходимостта от наличието на такива самолети, като се позова на експертизата на ВВС, но каза, че  Идеята за покупка на леки учебно-тренировъчни самолети за ВВС не е нова и битува във ВВС още от времето, когато командир бе генерал Константин Попов (2009 – 2014 г). Идеята е тези машини, с многократно по-ниски разходи от РС-9М да поемат началното обучение, като по разчети на ВВС това ще позволи разходите да се намалят до 10 пъти поради ниския разход на гориво и консумативи и лесната и евтина техническа поддръжка. Според ВВС има нужда от 1200 часа годишно за да се покрият напълно нуждите от начално обучение на млад летателен състав и поддържане на подготовка на инструкторите. Такива самолети ще позволят въвеждане на единна методика за подбор и начална подготовка на курсанти-летци, които след това съобразно възможностите, показани на този етап ще се профилират за изтребители, пилоти на транспортни самолети и вертолетни пилоти. Това отговаря на съвременните практики в летателното обучение възприета в повечето страни в НАТО. Остава да се види дали МО ще отстрани бързо недостатъците в документацията и ще пристъпи към   с идеята да използва отделените за това средства в рамките на бюджетната година или засега ще се откаже от намеренията си за оптимизация и поевтиняване на учебния процес във ВВС.", "date": "2018.04.04", "title": "Кракачанов прекрати обществена поръчка за доставка на леки учебни самолети за ВВС"}
{"url": "http://www.faktor.bg/bg/articles/novini/svyat/v-nachaloto-na-sledvashtata-sedmitsa-shte-stane-yasno-kade-e-proizveden-novichok", "text": "Генералният директор на Организацията за забрана на химическите оръжия Ахмет Узюмджю съобщи, че едва в началото на следващата седмица ще бъдат готови резултатите от рабораторните изследвания на нервно-паралитичното вещество открити в Солсбъри и, с което са били отровени бившия руски шпионин Сергей Скрипал и дъщеря му. \"Когато са готови лабораторните изследвания, ще подготвим доклад, който ще предадем на Великобритания\", каза още той. Според правилата на организацията, достъп до доклада ще имат само страни или лица, за които Лондон даде съгласие. Узюмджю подчерта, че британските власти държат да се действа максимално прозрачно и вече е заявила, че е съгласна резултатите на доклада да бъдат съобщени и на други страни. Междувременно Русия заяви, че няма да признае резултатите от доклада, ако нейни представители не участват в изследванията и подготовката на доклада.", "date": "2018.04.04", "title": "В началото на следващата седмица ще стане ясно къде е произведен \"Новичок\""}
{"url": "http://www.faktor.bg/bg/articles/novini/svyat/rusiya-poiska-otkrito-zasedanie-na-saveta-za-sigurnost-na-oon-po-sluchaya-skripal", "text": "Русия поиска да се проведе открито заседание на Съвета за сигурност на ООН по случая „Скрипал“ в четвъртък. Това заяви в сряда на заседание на СС на световната организация постоянният представител на Русия Василий Небензя, предава ТАСС. „Ръководейки се от изповядваните от нас принципи, че използването на химическо оръжие от когото и да е, където и да е, е недопустимо и трябва да бъде разследвано и наказвано, както и че безнаказаността е недопустима и че употребата на такова оръжие представлява заплаха от разпространяване на оръжия за масово унищожение, ние, по указания от нашето правителство, ви молим да свикате утре следобед, от 15:00 часа (22:00 българско време), открито заседание на СС на ООН“, заяви Небензя.", "date": "2018.04.04", "title": "Русия поиска открито заседание на Съвета за сигурност на ООН по случая „Скрипал“"}
{"url": "http://www.faktor.bg/bg/articles/novini/balgariya/ot-bsp-dramata-s-izbyagalite-zatvornitsi-da-zavarshi-s-ostavkata-na-pravosadniya-ministar", "text": "Логичният завършек на драмата с избягалите затворници в София е оставката на правосъдния министър Цецка Цачева. На това мнение е депутатът от БСП Тодор Байчев, който категорично не приема заявката на Цачева, че ще подаде оставка, ако премиерът Борисов поиска. По-рано днес оставки подадоха директорът на Главна дирекция \"Изпълнение на наказанията“ Свилен Цветанов и началникът на затвора в София Петър Кръстев.   \"Всичко това е плод на ръководството и некомпетентността на Цачева. Доста безгрижно са се отнасяли хората, които са пропускали пратки, колети и посещения. Не ми се иска да вярвам, че има замесен вътрешен човек\", заяви гостът на Bulgaria ON AIR и добави, че винаги може да се намери човек, който да се поддаде на изкушението.  \"В системата на затворите не важи българското законодателство. Там се живее по неписани правила, които се предават устно от затворник на затворник. Съжалявам надзирателите, защото са принудени  да се съобразявят с неписаните закони на затворниците\", каза още гостът в предаването \"Денят ON AIR\". Според Байчев не е нужна реформа, а системата трябва да бъде променена - промяна в начина на мислене и в начина на работа. Той бе категоричен, че след като една година по-рано се е знаело за планираното бягство, би трябвало да бъдат взети мерки. Народният представител от БСП взе отношение и по казуса с продажбата на ЧЕЗ. Той настоя, че не приема премиерът Борисов да заяви една позиция, да се отметне от нея и 30 дни по-късно да се върне на първоначалната си позиция.  \"Това е замазване на очите и ситуацията. Въпросът е кой стои зад него и го кара да се държи по този начин\", смята социалистът, според когото държавата не би била лош стопанин на електроразпределителното дружество.", "date": "2018.04.04", "title": "От  БСП: Драмата с избягалите затворници да завърши с оставката на правосъдния министър"}
{"url": "http://www.faktor.bg/bg/articles/novini/svyat/stanishev-pozdravi-zoran-zaev-za-polozhenite-usiliya-po-patya-na-evroatlanticheskata-integratsiya", "text": "Партията на европейските социалисти подкрепи европейския път на страните от Западните Балкани на двудневната конференция на високо равнище „ЕС-ПЕС“ в Подгорица и Тирана, предаде \"Фокус\"..  Премиери от политическото семейство на европейските социалисти и лидери на социално-демократически партии от региона, както и евродепутати, участваха в събитието.  В речта си председателят на ПЕС Сергей Станишев поздрави премиера на Македония Зоран Заев за положените усилия от неговото правителство по пътя на евроатлантическата интеграция на страната и пожела успех на Мило Джуканович на предстоящите президентски избори в Черна гора.  Конференцията е част от подготовката за срещата на върха „ЕС-Западни Балкани“, която ще се проведе в София през май.", "date": "2018.04.04", "title": "Станишев поздрави Зоран Заев за положените усилия по пътя на евроатлантическата интеграция"}
{"url": "http://www.faktor.bg/bg/articles/novini/svyat/albaniya-otmenya-vizite-za-ruski-grazhdani", "text": "Албанското правителство е взело решение за едностранна отмяна на визите за руски граждани от 1 април до 31 октомври тази година, предаде БТА. Това е станало на заседание на правителството на 21 март, съобщи ТАСС, като се позовава на информация от руското министерство на външните работи. Безвизово влизане се прилага за граждани на Русия, притежаващи валидни задгранични паспорти, посещаващи Албания с цел туризъм или за частни пътувания за срок до 90 дни. В съобщението на руското външно министерство се напомня, че туристите трябва да имат медицинска застраховка за целия период на пребиваване в чужбина.", "date": "2018.04.04", "title": "Албания отменя визите за руски граждани"}
{"url": "http://www.faktor.bg/bg/articles/obshtestvo/zakon-i-red/shefat-na-zatvorite-i-nachalnikat-na-sofiyskiya-zatvor-podadoha-ostavki", "text": "Временно преназначеният на длъжността главен директор на Главна дирекция \"Изпълнение на наказанията“ Свилен Цветанов и началникът на затвора в София Петър Кръстев подадоха оставки, съобщиха от правосъдното министерство. Правосъдният министър Цецка Цачева им ги е поискала по разпореждане на министър-председателя Бойко Борисов и след проверка на място. Това се случва след вчерашното бягство от Централния софийски затвор на двамата рецидивисти Владимир Пелов и Радослав Колев. Оставките са приети от министъра, като длъжностите им ще бъдат временно заети от служители на Главна дирекция „Охрана“ към Министерство на правосъдието. Работата на комисията по изясняване на обстоятелствата и фактите относно бягството на лишените от свобода за тежки престъпления Владимир Пелов и Радослав Колев продължава. След представяне на доклада от комисията до 12 април, ще бъдат предприети дисциплинарни мерки спрямо действията на пряко отговорните служители, в резултат на които е извършен този изключително тежък инцидент.", "date": "2018.04.04", "title": "Шефът на затворите и началникът на Софийския затвор подадоха оставки"}
{"url": "http://www.faktor.bg/bg/articles/obuchavat-makedonski-voenni-v-sliven", "text": "Трима военнослужещи от Република Македония ще се обучават в Центъра за подготовка на специалисти /ЦПС/ в Сливен в периода от 2 април до 10 май. Инструктори ще бъдат военнослужещи от Центъра за подготовка на сержанти и войници на ЦПС, съобщиха от пресцентъра на Министерството на отбраната. Обучението е в изпълнение на подписано споразумение за сътрудничество между министерствата на отбраната на двете страни за провеждане на обучение на военнослужещи от армията на Република Македония в курс за механик-водачи на танк Т-72.", "date": "2018.04.04", "title": "Обучават македонски военни в Сливен"}
{"url": "http://www.faktor.bg/bg/articles/politsiyata-sprya-imotna-izmama-za-200-bona-v-sofiya", "text": "Столични полицаи задържаха четирима души за крупни имотни измами, съобщиха от пресцентъра на МВР. Съпричастни към престъплението са две жени и двама мъже, които са били задържани на 2 април в столичен офис, непосредствено преди да осъществят продажба на имот.  В резултат на действията, предприети от служители на отдел „Икономическа полиция“ при СДВР и наблюдаващ прокурор, са предотвратени продажби на недвижими имоти на стойност около 200 000 евро. Предотвратено е и придобиване на 100 000 лева от сметка на починал човек, съобщава Dir.bg.  В хода на разследването е установено, че четиримата са подготвили констативен нотариален акт, издаден въз основа на неистинско завещание и уговорили сделка за продажба на имота. При последвалите процесуално- следствени действия - част от тях извършени лично от наблюдаващия прокурор, у задържаните са намерени 6 завещания и голяма сума - капаро за един от имотите.  При претърсване и изземване на домашните адреси на двама от задържаните са намерени множество документи, свързани с престъпната дейност, както и парична сума.  Четиримата са задържани с полицейска мярка до 24 часа. Трима от тях след разпит са освободени, а 61- годишният А.С. е задържан за срок до 72 часа с постановление на прокурор. Повдигнати са му обвинения. Документиране на цялостната им престъпна дейност продължава.  В края на март служители на ГДБОП неутрализираха организирана престъпна група за имотни измами, която успяла да заграби 10 апартамента в столичния квартал \"Люлин\".", "date": "2018.04.04", "title": "Полицията спря имотна измама за 200 бона в София"}
{"url": "http://www.faktor.bg/bg/articles/vizhte-kakvo-e-zapisano-v-proletnata-trigodishna-prognoza-na-finansovoto-ministerstvo", "text": "Ръстът на българската икономика ще е близък до този на световната, инфлацията леко ще се вдигне, сочи новата прогноза на финансовото министерство. Безработицата в България ще падне под 6% още тази година, а през следващите три години ще продължава да намалява, като през 2021 г. ще падне до 5,4%. Това е записано в пролетната редовна тригодишна прогноза на финансовото министерство, обявена на сайта на ведомството. Според бюджетната процедура, тази прогноза се използва като основа за бюджетните разчети. Ако очакванията на експертите на финансовия министър Владислав Горанов се потвърдят, безработицата ще падне до най-ниските си нива от 1990 г. насам, когато за първи път у нас се отчитат 65 хил. души, като официално безработни.  Най-голямо търсене на труд се очаква да има в индустрията и при услугите, предвижда прогнозата. От документа става ясно още, че се предвижда и по-висок размер на минималната заплата (с около 10,9% за тази година), но и увеличение на осигурителната вноска за ДОО с нов 1 процентен пункт. Според експертите, ръстът на минималната заплата ще продължи да притиска нивото на заплатите и в частния сектор, които ще растат. Финансовият министър Владислав Горанов вече предупреди публично работодателите, че ще вдига минималната заплата, за да предизвика ръст на доходите и в частния сектор. Ръстът на икономиката също ще се запази висок въпреки очакванията за лекото му забавяне до 3,9% още за тази година. През следващите години до 2021 г. той ще се задържи на нива от 3,7%. След като през 2017 г. произведените стоки и услуги в абсолютна стойност прехвърлиха 100 млрд.лв., за 2018 г. планът е БВП да достигне 104,6 млрд. лв., през 2019 г. 111,1 млрд. лв, а в края на тригодишния период - през 2021 г. - 124,9 млрд.лв. Темповете на ръст на българската икономика са близки до тези на световната икономика, които се очаква да са 3,9%. Тя ще се развива по-бързо от европейската икономика, за която предвижданията сочат ръст между 1,8-2,3%, става ясно още от документа.  Ускоряване на инфлацията очакват още от финансовото министерство след няколко години на дефлация. Тя започна да расте и от 1,8% тази година през следващите до 2021 г. ще се задържи на нива от 2,1%. Като причини за здравословната инфлация експертите посочват очакваното поскъпване на храните с около 2,5% за тази година, което през следващите две ще се забави. Стабилен курс на шатския долар спрямо еврото - 1,23 за целия тригодишен период, е заложен в прогнозата. След леко поскъпване на петрола през тази година очакванията за следващите две са той дори да поевтинява, макар и минимално - с -0,6%. Чуждите инвестиции ще растат през следващите три години - от 2,2 през 2016 г. до 2,8% от БВП през 2021 г. Ръст на кредитирането средно с 6% за тригодишния период заради икономическата стабилност и ръста на икономиката са записани още в документа. Горивата ще поскъпнат с 5,1% през тази година. Прогнозираното нарастване на международните цени на петрола през тази година ще доведе до по-високи вътрешни цени на енергийните стоки в България, като транспортните горива се очаква да са поскъпнали с 5,1% до края на 2018 г., предвижда прогнозата на финансовото министерство. С 2,5% може да поскъпнат услугите тази година, предвиждат експертите. Рисковете пред реализирането на прогнозните очаквания продължават да са свързани основно с развитието на външната среда и динамиката на международните цени, както и неблагоприятните демографски тенденции в страната, е подчертано в документа. Влияние в низходяща посока върху цените може да окаже нарастването на запасите в САЩ и евентуално неизпълнение на договореното споразумение за ограничаване на добива.", "date": "2018.04.04", "title": "Тригодишна прогноза на финансовото министерство: Безработицата пада до най-ниските си нива от 1990 г. насам"}
{"url": "http://www.faktor.bg/bg/articles/hilyadi-styagat-bagazha-si-za-bansko-po-velikden", "text": "Ски център Банско ще посрещне хиляди туристи за Великденските празници.  В момента времето е прекрасно за каране на ски, съобщиха от „Юлен“. В планината е слънчево и има много сняг. На места покривката достига над 2 метра. Всички писти са добре обработени и всички съоръжения работят. Цялата седмица има невероятни условия за децата по време на ваканцията. Освен това има засилен интерес от български, гръцки, македонски и сръбски посетители.  От „Юлен“ АД са направили необходимата организация, за да се чувстват комфортно гостите за Великден при използването на ски инфраструктурата.  Ски сезонът в Банско ще бъде закрит на 15 април 2018 г.", "date": "2018.04.04", "title": "Хиляди стягат багажа си за Банско по Великден"}
{"url": "http://www.faktor.bg/bg/articles/okonchatelno-tsska-levski-ot-19-00-chasa", "text": "Няма да има промяна на началния час на  първия полуфинал за Купата на България между ЦСКА и Левски на 11 април. От полицията настояваха двубоят да започне в 18 часа, но в крайна сметка неговото начало си остава в 19:00, както искат двата футболни гранда и феновете им. Другите две дербита през април са насрочени за 18 април (първенство) от 20 часа и за 25 април (реванш за Купата) от 18:30 часа. Не е изключено обаче техните часове да бъдат изтеглени по-рано.", "date": "2018.04.04", "title": "Окончателно: ЦСКА - Левски от 19,00 часа"}
{"url": "http://www.faktor.bg/bg/articles/golat-na-ronaldo", "text": "Реал Мадрид смаза Ювентус 3:0 в Торино, а вечерта се оказа поредната рекордна за звездата на \"кралския клуб\" Кристиано Роналдо. Португалецът вкара два гола, даде асистенция, а второто му попадение се оказа може би най-красивият гол в историята на Шампионска лига. Той засече центриране на Даниел Карвахал със задна ножица, независимо че подаването беше високо и беше на над 2 метра от земята. Роналдо обаче успя да засече със задна ножица, вкарвайки брутален гол в обратния ъгъл на вратата, пазена от Джанлуиджи Буфон. Голямата звезда на европейския клубен шампион Реал Мадрид благодари на феновете на Ювентус, които го аплодираха след гениалния му гол във вратата на Джанлуиджи Буфон. След зашеметяващото попадение, трибуните на \"Алианц Арена\" се изправиха на крака и демонстрираха огромно уважение към португалския национал. \"Искам да благодаря на привържениците на Ювентус. Това, което направиха, е незабравимо. \"Grazie!\", заяви Роналдо. Припомняме, че през 2008 г. двата отбора бяха в разменени роли и Юве спечели с 2:0 в Мадрид. И двата гола бяха дело на легендата Алесандро Дел Пиеро, който получи овации от \"Сантяго Бернабеу\".", "date": "2018.04.04", "title": "Феноменален гол на Роналдо взриви световния футбол"}
{"url": "http://www.faktor.bg/bg/articles/boyan-petrov-shte-pokoryava-shisha-pangma-i-everest", "text": "След пореден успешен сезон през 2017 г. с два изкачени осемхилядника (Гашербрум II и Даулагири) най-успешният български алпинист Боян Петров се отправя към поредното си предизвикателство, пиши \"Дневник\". През тази пролет той планира да изкачи два осемхилядника - най-ниския и най-високия сред тях, които са част от проекта му \"Българин на 14х8000\", последвани от два седемхилядника за поддържане на аклиматизацията през лятото и още един осемхилядник през есента. При успех Петров има шанс да се сдобие с хималайската корона от изкачени всичките 14 осемхилядници на планетата през 2019 г. За тогава остава изкачването на Лхотце (8516 м). Алпинистът тръгва на 10 април към Хималаите, като пръв в плановете му е най-ниският сред осемхилядниците - Шиша Пангма (8027). Той е и единственият от най-високите, който е изцяло в Тибет. За последен път е атакуван от българи през пролетта на 1999 г. Тогава Дойчин Василев и Карина Сълова успяват да изкачат централния връх на Шиша Пангма (8013 м). Именно този връх е последният осемхилядник, който и досега още няма българско изкачване. В рамките на същата експедиции Боян Петров планира да атакува Еверест (8848 м) от Тибет. Боян Петров вече е изкачвал в рамките на няколко месеца три осемхиядника. През 2016 г. за 86 дни алпинистът успя да изкачи Анапурна (8091 м), Макалу (8485 м) и Нанга Парбат (8126 м). Две години преди това в рамките на 72 дни успешно атакува Канчендзьонга (8586 м), Броуд пик (8047 м) и К2 (8611 м).", "date": "2018.04.04", "title": "Боян Петров поема към следващото предизвикателство - ще покорява Шиша Пангма и Еверест"}
{"url": "http://www.faktor.bg/bg/articles/sport/sayuzat-na-profesionalnite-futbolisti-prizova-uefa-da-spre-pravata-na-tsska-sofiya-za-evroturnirite", "text": "Съюзът на професионалните футболисти призова УЕФА да спре правата на ЦСКА – София за евротурнирите, докато „червените“ не изплатят закъснели заплати за повече от половин милион евро на 7 играчи, съобщава официалният сайт на FIFPro.  Футболистите, за които сатва дума са Сивард Спрокел, Гуидо ди Вани, Стивън Съндей, Тенгариня, Нилсон Антонио, Филипе Рибейро и Юнес Бенжелюн.  Организацията се позовава на твърдението на ЦСКА – София, че е наследник на фалиралия „червен“ клуб и затова настоява въпросните задължения от 2015 г. да бъдат изплатени именно от него.  FIFPro вече е сезирал УЕФА и иска „армейците“ да не бъдат допуснати до участие в Европа, ако не изплатят задълженията си.", "date": "2018.04.04", "title": "Съюзът на професионалните футболисти призова УЕФА да спре правата на ЦСКА – София за евротурнирите"}
{"url": "http://www.faktor.bg/bg/articles/delyan-dobrev-1-3", "text": "Много държа да запазим принципа нито една партия или коалиция да няма мнозинство в регулатора. Това каза пред журналисти председателят на Комисията по енергетика Делян Добрев след проведения жребий за предсрочно прекратяване на мандата на четирима членове на Комисията по енергийно и водно регулиране (КЕВР), съобщи „Фокус”. „Народното събрание прие текстове а жребий в средата на мандата, за да има приемственост. За да не сменим всички членове на КЕВР, а сменим половината от тях, решихме това да стане със жребий. Тези, които останаха, ще бъдат комисари още три години и ще имат пълен мандат. Тези, които ще изберем, също ще имат пълен мандат от 6 години. Оттук нататък жребий повече няма да има, а на всеки 3 годни ще се обновява половината от състава, без председателя, който има 7-годишен мандат”, обясни процедурата Делян Добрев. На въпрос дали ГЕРБ предстои да предложи свои кандидатури за овакантените постове, Делян Добрев отговори: „Не сме говорили още по тази тема. По стечение на обстоятелствата на двама от комисарите, които ние номинирахме, мандатът не се прекратява – Евгения Харитонова и Светла Тодорова. Дали ще предложим, не мога да отговоря на този етап”.  Делян Добрев даде положителна оценка за работата на регулатора. \"Ние видяхме в тези три години независим регулатор, който вземаше решения без да се влияе от конюнктурата, политиците и т.н. Минахме през тежки реформи. Преди 3 години системата бе с дефицит от 800 млн. лева на година. В момента имаме излишък. Малък, но излишък. С независимият регулатор и реформата с енергетиката постигнахме добри резултати”, коментира още Делян Добрев.", "date": "2018.04.04", "title": "Делян Добрев: Държа на принципа - нито една партия с мнозинство в КЕВР"}
{"url": "http://www.faktor.bg/bg/articles/ikonomika/turizam/turistite-v-gartsiya-shte-plashtat-danak-dori-pri-rezerviraneto-na-hotel-za-polovin-den", "text": "Туристите в Гърция ще трябва да плащат данък дори при резервирането на хотел за половин ден. Това обявиха гръцките власти, разяснявайки особеностите на курортната такса, която влезе в сила от 1 януари тази година, съобщи Нова телевизия. Данъкът важи за всички туристи, които са се настанили в хотели от всички категории или в лицензирани мебелирани апартаменти или къщи. В зависимост от категорията данъкът от всеки турист за денонощие е следният: за хотели 1 и 2 звезди – 0,5 евро; за хотели 3 звезди – 1,50 евро; за хотели 4 звезди – 3 евро; за хотели 5 звезди – 4 евро. Данъкът трябва да се плаща и при краткосрочна аренда чрез онлайн платформи, от типа на Airbnb, но само в случаите, ако има допълнителни услуги – закуска или предоставяне на спално бельо. В този случай данъкът на човек е 0,5 евро на ден.", "date": "2018.04.04", "title": "Туристите в Гърция ще плащат данък дори при резервирането на хотел за половин ден"}
{"url": "http://www.faktor.bg/bg/articles/bivsh-shef-na-napoitelni-sistemi-se-sdobi-s-poredno-obvinenie", "text": "Софийска градска прокуратура внесе обвинителен акт срещу бившия изпълнителен директор на „Напоителни системи” Ивайло Първанов. Обвинението е внесено в Районен съд - Пазарджик и за това, че „И.П. (Ивайло Първанов) като изпълнителен директор на „Напоителни системи“ ЕАД, е злоупотребил с властта си при условията на продължаващо престъпление – с две деяния, които осъществяват поотделно едно и също престъпление и са извършени в кратък период, при една и съща обстановка”. Това не е първо обвинение срещу Първанов - през миналата година той бе привлечен от прокуратурата за стопански престъпления в размер на почти 1 милион лева, припомня Канал3. По новия случай е обвинено е и още едно лице – с инициали С.К., за това, че е направил опит да даде дар на длъжностни лица от „Напоителни системи“ ЕАД клон Тополница. През месец юни 2015 г. обвиняемият И.П., в качеството си на изпълнителен директор на „Напоителни системи“ ЕАД, се е срещнал с управителя на клон Тополница на същото дружество в гр. Пазарджик и го е уведомил, че ще изпрати негов близък – представител на търговско дружество, на когото да бъдат възложени извършването на строително – монтажни работи /СМР/ на три обекта към клон Тополница, като се сключи договор на максимално допустимата за директно възлагане стойност по Закона за обществени поръчки”, съобщават от пресслужбата на прокуратурата. Същия месец управителят на „Напоителни системи“ ЕАД - клон Тополница сключва договори за СМР на обекти собственост на клона със следните търговски дружества: „Нова Билд Инк“ ЕООД за обект: кантон „Варвара -1“ на стойност 59 216.86 лева без ДДС; „Дейта груп“ ЕООД за обект: водотехническо съоръжение „Бент Лесичово“ и прилежащ към него кантон за 56 420,56 лева без ДДС; \"Билд Асист“ ЕООД за обект: кантон „Гелеменово“ за 31646,26 лева без ДДС Договорите и с трите фирми са предварително одобрени от обвиняемия И.П., имали са опция за удължаване, и са били удължени дни преди приключването им . През месец февруари 2016 г. представител на фирмата изпълнител - „Нова Билд Инк“ ЕООД се е свързал по телефон с управителя на Напоителни системи“ ЕАД клон Тополница, и е казал, че строително-монтажните работи на единия обект са завършени. След посещение на обекта, управителят и гл. инженер на клон Тополница констатирали, че дейностите били некачествени. Същите констатации са направени и за другите два обекта. В началото на месец април 2016 г. обвиняемият И.П., в телефонен разговор с управителя на клон Тополница, се е поинтересувал изплатени ли са сумите за трите обекта по трите договора, като получил отговор, че сумите не са изплатени, тъй като не са подписани приемателните протоколи - задължителна част от договорите. През месец май 2016 г. управителят на Напоителни системи“ ЕАД - клон Тополница е назначил приемателна комисия от три длъжностни лица, които да извършат оглед на трите обекта, и да констатират извършените работи в протокол по отношение на количество и качество. Назначената комисия е констатирала, че само 20% от възложеното е извършено и то некачествено. В телефонен разговор с управителя на клон Тополница директора на „Нова Билд Инк“ ЕООД заявил, че предварителната уговорка с обвиняемия И.П. е била да не се извършват СМР на обектите, а да се подпишат документите, въз основа на които да се изплатят сумите по договор. Той е обяснил, че е извършил услуги на И.П., които не са платени и по този начин ще си „изравнят сметките“. На 27.05.2016 г. приемателната комисия е изготвила и подписала доклад до управителя на „Напоителни системи“ ЕАД - клон Тополница, в който е отразено, че са извършени малка част от заложените в договорите, и то с лошо качество. Същата вечер обвиняемият И.П. се обадил на управителя на клон Тополница и поискал обяснения за отказа на комисията да подпише протоколите. Провел е телефонни разговори и с членовете на комисията. Обвиняемият е злоупотребил с властта си като изпълнителен директор на „Напоителни системи“ ЕАД, като е направил опит да принуди управителя на „Напоителни системи“ ЕАД, клон Тополница да извърши нещо противно на волята – да въздейства като убеди председателя и членове на комисията, да приемат извършени строително-монтажни работи като подпишат протокол образец 19, за приемане на строително – монтажни работи за трите обекта, въпреки че същите не са извършени. За целта е употребил заплашване с уволнение. Опитът е останал недовършен поради независещи от дееца причини. Той е направил опит да принуди и председателя на комисията да изготви и подпише протокол за приемане СМР на трите обекта, като отново е използвал заплаха за уволнение. С.К. е обвинен за това, че на 14.06.2016 г. в гр.Пазарджик в кабинета на управителя на „Напоителни системи“ ЕАД – клон Тополница, е направил опит да даде дар – сумата от по 2000.00 /две хиляди/ лева на длъжностни лица на дружеството, за да изготвят и подпишат три протокола за извършени строително-монтажни работи във връзка с изпълнението на договори между „Напоителни системи“ ЕАД – клон Тополница“ и „Нова Билд Инк“ ЕООД , „Дейта груп“ ЕООД и„Билд Асист“ ЕООД. Протоколите е трябвало да удостоверят, че строително-монтажните работи, които в действителност не са били изпълнени на обектите, са изпълнени изцяло, съгласно договорите. Изпълнителното деяние е било довършено, но не са настъпили предвидените от закона и исканите от дееца общественоопасни последици .", "date": "2018.04.04", "title": "Бивш шеф на \"Напоителни системи\" се сдоби с поредно обвинение"}
{"url": "http://www.faktor.bg/bg/articles/za-poslednite-pet-godini-ot-zatvorite-sa-izbyagali-55-dushi", "text": "За последните пет години от затворническите общежития и от корпусите на затворите у нас са избягали общо 55-има лишени от свобода, петима от тях все още се издирват, останалите са намерени. Това показва статистика, предоставена по искане на \"Дневник\" от Главна дирекция \"Изпълнение на наказанията\" по Закона за достъп до обществена информация. Основно бягства са регистрирани от лишени от свобода, които изтърпяват наказанията си с режим \"открит тип\". Те се поставят под смекчен надзор и могат да работят извън района на общежитието без охрана. За последните пет години общо 55 души са напуснали тези места, от които само четирима се издирват. Останалите са намерени и са върнати в местата за лишаване от свобода. От корпусите на затворите, където охраната е по-засилена и където се изтърпяват наказанияс по-строг режим, какъвто е и случаят с избягалите във вторник затворници, за последните пет години са регистрирани три бягства. Първите две са от 2014 г., когато са избягали двама души, а третото е от 2016 година. \"До момента едно от тези лица е задържано и продължава изпълнението на наказанието му. Второ лице е задържано след обявяване за международно издирване и в момента е в затвор в Португалия. След изтичане на срока на наказанието му там е заявено за екстрадиране в страната. Продължава издирването на третото лице\", гласи отговорът на министерството. От него не става известно от кои затвори са избягали лишените от свобода. По-късно днес от пресцентъра на прокуратурата съобщиха, че двамата избягали през 2014 година са напуснали Софийския централен затвор чрез разрушаване на стена. Те са Хосе Мартинез и Николай Николов. Мартинез е задържан в Португалия, а по отношение на Николов има информация, че се намира във Великобритания. При потвърждаване на тези сведения, предстои предаването му на компетентните органи на Република България, съобщиха още от държавното обвинение. Статистиката, предоставена от ГДИН, за всяка година поотделно изглежда така: През 2013 г. са били обявени за издрване 7 лишени от свобода, които са избягали от затворнически общежития в София, Враца, Пловдив, Белене, Ловеч и Плевен. През 2014 г. - 8 избягали от общежитията в София, Враца, Пловдив, Варна, Бургас и гр. Бобов дол. През 2015 г. - 6 избягали от общежитията в София, Враца, Стара Загора, Варна и Бургас. През 2016 г. - 19 избягали от общежитията в София, Враца, Стара Загора, Варна, Плевен, Ловеч, Бобов дол и Бургас. През 2017 г. - 12 избягали от София, Враца, Стара Загора, Бобов дол, Пловдив, Ловеч, Белене и Пазарджик.", "date": "2018.04.04", "title": "За последните пет години от затворите са избягали 55 души"}
{"url": "http://www.faktor.bg/bg/articles/glavniyat-zdraven-inspektor-d-r-angel-kunchev-balgariya-e-pred-epidemiya-ot-morbili", "text": "България е пред епидемия от морбили, имаме всички условия за нея. Това съобщи главният здравен инспектор д-р Ангел Кунчев.  Майка и дете са донесли заразата от Италия, където случаите нарастват с всеки изминал ден. Към момента заболелите там, както и в Румъния, са по 5000 случая. По 1000 случая вече има и в Гърция и Сърбия. Пациентката е в много тежко състояние и е в Инфекциозна болница в София, каза още д-р Ангел Кунчев. \"Морбили е много сериозно заболяване. Закъснение от 2-3 дена може да доведе до най-тежките усложнения - пневмония и енцефалити\", подчерта той.  Кунчев каза, че по граничните пунктове ще има специалисти, но това не е много добър контрол. Най-сигурният контрол е ваксината. По отношение на контактите, по думите му, хората дори знаят от кого са получили вируса, защото той лесно се разпознава. Когато има такива хора в обкръжението, е хубаво да избягваме контакт с тях, препоръча той.  \"Има случаи на хора, които само са преминали през стаята на болен с морбили, и пак са се разболели\", припомни случаи от практиката си д-р Кунчев", "date": "2018.04.04", "title": "Главният здравен инспектор д-р Ангел Кунчев: България е пред епидемия от морбили"}
{"url": "http://www.faktor.bg/bg/articles/novini/svyat/the-times-dezinformatsiya-shpionazh-hibridni-voyni-kremal-e-gotov-za-plati-za-vsichko", "text": "\"Дезинформация\" е понятие изобретено в Съветския съюз. И не е изненадващо това, че Владимир Путин, кадрови офицер от КГБ, чиито светоглед е формиран по време на службата му в разузнаването, също смята дезинформацията за мощно оръжие, с което разполага Русия. Електронните писма на Кремъл за това как да се провежда кампания по дезинформация в Украйна поразяват със своето безсрамие и аморален цинизъм. В тях са определени даже цени - колко ще трябва да плати Русия, за да подкупи общественото мнение в Украйна и да корумпира продажните официални лица в тази страна. За проникването на украинските хакери \"Киберхунта\" в електронната поща на помощника на руския президент Владимир Путин, Владислав Сурков, един от най-влиятелните хора в Кремъл, човекът, често наричан путинския \"Распутин\", стана известно още през 2016 година. Тогава на бял свят излязоха документи, от които станаха ясни планираните мерки за създаване на хаос в Украйна.  Например, в един от тези документи, наречен \"План за първостепенни мероприятия по дестабилизация на обществено-политически живот в Украйна\" (\"Шатун\") се говори за необходимостта от предприемането на \"неотложни допълнителни комплексни мерки, предвид критичната ситуация в Донбас, следствие на които трябва да станат предсрочни парламентарни и президентски избори\". За да бъде дестабилизарана допълнително ситуацията в Украйна в плана се предлага да бъдат създадени благоприятни условия в новия парламент да влязат \"управляеми политически сили\", лидерите на които ще работят за \"постигане на мир в Донбас\".  Главни направления, по които е трябвало да бъде \"разклатено общественото мнение\" според плана са: критика на политиката на действащото правителство, изготвяне и разпространение на фалшиви аудио и видеозаписи, свидетестващи за корупционни връзки на политическия елит, организиране на разследване на корупционните връзки и реанимация в медиите на стари корупционни дела, критика на инициативите на правителството.  Към документа е приложен \"план за информационно влияние и дискредитиране на Порошенко и най-близокот му обкръжение\". Основна задача е   в началото на есенния политически сезон и преди началото на отоплителния сезон\". В част от писмата в пощата на Владислав Сурков, куриращ кремълската политика спрямо Украйна, се съдържа предложение за финансиране на кибератака и разбиване на електронни пощи на украински политици за по 100-300 долара. По-широк план свързан с \"тролене на противника\", \"демотивация на враговете\" и събиране на лични данни се оценява на 130 хиляди долара. Публикуваната кореспонденция разкрива планове за \"насаждане на нови исторически и философски идеи\". В писмата се говори за мероприятия и написването и издаването на две книги, които да твърдят, че за отделни части на Украйна е характерно \"руското наследство\". Сред другите предложения са и организирането на антиукраински и проруски митинги, плащане на местни медии за отразяване на протестите и подкупи на служители на полицията, за да си затворят очите за случващото се. От публикуваните писма става ясно, че са предвидени протести в Харков, втория по големина град в Украйна, които се оценява на 19 200 долара. В акциите трябвало да участват 100 души, включително организаторите и двама юристи. Цената за избирането на 30 бивши комунистически дейци в местния парламент е 120 460 хиляди долара. Тази седмица беше публикувана третата част от тази кореспонденция между Кремъл и хората, които са подготвяли плановете за продължаваща дестабилизация на Украйна. Шпионите са били готови, лидерите на въстанието - определени. Когато през ноември 2014 година Алексей Муратов изпраща своя план на кремълските чиновници, целите вече са били ясни.  В документа, откраднат от украински хакери, е описана   стратегия за подготовка на жителите на Запорожието в Източна Европа за проруска окупация или, както Муратов го нарича: \"освобождение от нацистко-фашистките окупатори\". Това предложение е елемент от по-широка стратегия за дестабилизация на Украйна. За това се говори в новия доклад, с който разполагаме в редакцията на The Times и, който е базиран на обнародваните писма на Владислав Сурков. Боб Сили твърди, че писмата \"дават представа за секретните операции и хибридната война, а също така за цената на всичко - от кибератаките до фалшивите новини, от подкупите до митингите - на всичко, което би довело до свалянето на местното правителство\". Алексей Муратов е бивш депутат от Курска област, граничеща с Украйна и член на управляващата, подкрепяща Путин партия \"Единна Русия\". През 2014 година той е назначен за представител на сепаратистката \"Донецка народна република\" в Русия. В рамките на своята стратегия \"Троя\" Муратов предлага да бъде финансиран, за да разпространи сепаратисткото въстание на запад в Украйна. Писмото е адресирано до Инал Ардзинбе, заместник на Сурков. В него е изложен план как трябва да бъде манипулирано общественото мнение преди началото на \"въстанието\" в Запороието и как може да бъде откъсната областта от орбитата на централното правителство на Украйна. В писмото се казва, че за организиране на размирици е нужно да бъде използвана \"съществуващата шпионска мрежа\". Планът включва установяването на контакти със \"съмишленици в местната полиция и службите за сигурност на  Украйна. Кулминация на \"Троя\" е трабвало да станат неуточнени   против прокиевските групоривки \"Десен сектор\" и \"Самоотбрана\".  Анализът на разходите и броя на необходимия персонал сочи, че предложението е било напълно сериозно. Според \"Троя\" в основната група е трябвало да влязат по 15 военнослужещи или офицери от службата за сигурност, като минимум по 10 офицери от полицията, 37 шпиони и информатори и няколко местни политици.  Техен командващ е трябвало да стане полевият командир Владимир Новиков, известен с прозвището \"Алабай\". В плана са заложени 40 хиляди долара за организирането на протести, 10 хиляди долара за поддръжка на мрежа от агенти в Съвета за сигурност на Украйна и МВР, и 49 хиляди долара за транспорт. Този документ попадна в третата част електронни писма, публикувани от украински хакери, първата и втората, както споменахме, бяха публикувани през 2016 година.  Кремъл твърди, че те са \"изфабрикувани\", но някои от авторите им, признават, че наистина са ги писали и изпращали до Сурков.  Ако са истински, те ни показват картината на твърде сериозен опит да се повлияе върху политиката на Украйна в полза на Кремъл, да се посеят раздори и да се постигне автономия на области с многобройно рускоезично население, за да се отслаби контролът на централното правителство. Явно тези методи са ползвани паралелно с непосредствената военна намеса на Москва в конфликта в Донбас.  \"Съществуват над 50 начина за скрито руско влияние. Някои от тях видяхме във Великобритания: такива като политическа разправа и пропагандата на RT и Sputnik. Някои бяха изпробвани в САЩ: намеса в изборите и шпионаж. В Украйна Кремъл използва пратичски целия арсенал - включително опити за корумпиране на управляващия политически елит. За борба с руското влияние е нужно, най-напред да бъде разбрано какво се случва, второ-да се определят използваните тактики, и трето - да се действа последователно, за да бъде защитен Западът от тази коварна форма на конфликт\", коментира Боб Сили, член на британския парламент и един от авторите на доклада, изготвен на база на публикуваната кореспонденция.  \"Това, което е трябвало да бъде приведено в действие в Украйна, е изпробвано и в много от страните в Западна Европа, при това, със значителен успех\", коментира той.  Но в края на краищата лъжците попадат в капана на собствените си лъжи. И опитите на Кремъл да сее объркване, към които Москва прибягва във всяка сложна ситуация, изправиха срещу нея целия свят.", "date": "2018.04.04", "title": "The Times: Дезинформация, шпионаж, хибридни войни-Кремъл е готов да плати за всичко"}
{"url": "http://www.faktor.bg/bg/articles/prezidentat-na-harvatiya-pozdravi-borisov-za-uspeshnoto-balgarsko-predsedatelstvo-na-saveta-na-es", "text": "Министър-председателят Бойко Борисов се срещна с президента на Хърватия Колинда Грабар-Китарович, която е на официално посещение в България. Двамата обсъдиха възможностите за задълбочаване на сътрудничеството между двете страни, като акцентът бе поставен върху приоритета на Българското председателство на Съвета на ЕС - перспективата пред страните от Западните Балкани, съобщават от пресслужбата на Министерски съвет. Президентът Колинда Грабар-Китарович поздрави премиера Борисов за успешното водене на Българското председателство на Съвета на ЕС, а той подчерта важността на проектите за инфраструктурна и дигитална свързаност в региона. „България отдава изключително важно значение на задълбочаването на регионалното сътрудничество за укрепването на стабилността на страните от Западните Балкани“, каза премиерът Борисов и допълни, че от особена важност е фокусът върху региона да остане на дневен ред в Европейския съюз и след края на българското председателство.", "date": "2018.04.04", "title": "Президентът на Хърватия поздрави Борисов за успешното  българско председателство на Съвета на ЕС"}
{"url": "http://www.faktor.bg/bg/articles/novini/svyat/izdirvat-rusnak-patuval-zaedno-s-yuliya-skripal-i-napusnal-ostrova-samo-chasove-sled-pristiganeto-si", "text": "Британските служби издирват руснак, пристигнал с един и същи полет с дъщерята на Сергей Скрипал, Юлия, на 3 март в Лондон, пише Daily Mail. Според източник на изданието, руснакът е предизвикъл интереса на служлите с факта, че е напуснал Вуликобритания само няколко часа след пристигането си. Източник на Daily Mail е съобщил, че мъжът се намира в \"оперативна разработка\", като засега не е ясно дали е замесен по някакъв начин в отравянето на бащата и дъщерята Скрипал. На 4 март, ден след като Юлия и неизвестният мъж са пристигнали във Великобритания, двамата бяха приети в болница в Солсбъри отровени с нервно-паралитичното вещество \"Новичок\".", "date": "2018.04.04", "title": "Издирват руснак пътувал заедно с Юлия Скрипал и напуснал Острова само часове след пристигането си"}
{"url": "http://www.faktor.bg/bg/articles/novini/svyat/frantsiya-udalzhava-kontrola-po-granitsite-si-do-kraya-na-oktomvri", "text": "Франция уведоми Европейската комисия, че ще удължи срока на граничните проверки до края на октомври поради запазващата се терористична заплаха, съобщи Франс прес.  \"Тази седмица получихме уведомление от Франция за ново удължаване с шест месеца на граничните проверки след изтичане на сегашния срок на 30 април\", заявил пред АФП говорител на Комисията.  Франция възстанови контрола по границите си след атентатите в Париж на 13 ноември 2015 г., при които бяха убити 130 души, и оттогава подновява действието им за по шест месеца.  Съгласно правилата на Шенгенското пространство контролът, свързан със сигурността, не изисква официалното одобрение на Еврокомисията, за разлика от проверките, въведени временно заради миграционната вълна, отбелязва АФП, цитирана от БТА.", "date": "2018.04.04", "title": "Франция удължава контрола по границите си до края на октомври"}
{"url": "http://www.faktor.bg/bg/articles/shpigel-dokument-na-ek-pokazva-che-sdelkata-na-es-s-turtsiya-za-bezhantsite-mozhe-da-se-provali", "text": "Има документ на ЕК, от който става  ясно, че сделката на ЕС с Турция за бежанците може да се провали. Това се твърди в публикация на германското издание \"Шпигел\". Не всички членки на общността смятат да платят втората част от паричната помощ за Анкара, въпреки че се договориха за това на срещата с Ердоган във Варна, се казва още в публикацията. Договорът между Европейския съюз и Турция беше сключен преди две години. Според него при затваряне на границата Анкара ще получи помощ от 6 млрд. евро на два транша, които се плащат по схемата една трета от ЕС, две трети от страните-членки, като всяка членка плаща сума според броя на населението и бюджета си.  Разследване на сп. \"Шпигел\" и медийните му партньори от Мрежа за европейско разследващо сътрудничество обаче показва, че далеч не е сигурно кой ще плати втората сума от 3 млрд. евро. Журналистите са се добрали до документи и кореспонденции на Брюксел с държавите-членки, в които се спори за това дали въобще да се превежда тази сума. Много страни-членки направо отказали да се включат във втория транш. Като причина посочили неизпълнение на договор от страна на Турция, която се ангажирала с част от парите да построи училища и болници, но засега не го е направила.  В общо писмо до Брюксел Германия, Франция, Австрия, Швеция, Дания и Финландия настояват вторият транш да се плати изцяло от бюджета на ЕС. Юнкер е отхвърлил предложението им. В резултат на това и на липсващата прозрачност при управлението на парите, отпуснати на Турция, някои страни-членки дори заплашили, че ще излязат от договора с Турция.  В същото време от документите става ясно, че Анкара си прави планове дори и за трети транш пари от Европейския съюз.", "date": "2018.04.04", "title": "\"Шпигел\": Документ на ЕК показва, че сделката на ЕС с Турция за бежанците може да се провали"}
{"url": "http://www.faktor.bg/bg/articles/novini/balgariya/bivsh-pravosaden-ministar-vatreshen-chovek-e-organiziral-byagstvoto-na-zatvornitsite", "text": "\"Бягството на двамата лишени от свобода от Централния софийски затвор е подпомогнато от вътрешен човек. Той обаче не е надзирател\", коментира пред Нова телевизия бившият правосъден министър Антон Станков. Той подчерта, че няма как бегълците да се сдобили с оръжие без съдействие \"отвътре\". \"За оказване на такова съдействие мотивът е пари. Пари, които не бяха дадени навреме от държавата за увеличение на заплатите на хората от системата\", смята Станков. Според него опасните престъпници нямат достатъчно голям финансов ресурс за осъществяване на втората фаза от бягството. \"Сега те или ще извършат друго престъпление, за да изкарат пари, или ще се покрият като мишки в някое село, където ще пасат овце\", прогнозира ексминистърът.", "date": "2018.04.04", "title": "Бивш правосъден министър: Вътрешен човек е организирал бягството на затворниците"}
{"url": "http://www.faktor.bg/bg/articles/bild-po-sledite-na-yadrenite-raketi-na-putin", "text": "Руският президент Владимир Путин се фука с нови супероръжия, с ядрени оръжия с обсег на действие над 11 000 км, с крилати ракети с атомни двигатели, със свръхзвукови оръжия и мегаторпеда. В повечето случаи става дума за научна фантастика, пропаганда или за нещо извън реалността. За Европа това е второстепен въпрос. За Централна Европа обаче е съвсем реално, опасността е близо. Това пише в. “Билд” в своя публикация под заглавие \"По следите на ядрените ракети на Путин\". Авторът на репортажа Петер Тиде уточнява: Влязохме в дирите на ракетите, които действително застрашават Европа, а ядрената ударна вълна би изтрила Берлин от лицето на Земята. Ракетите “Искандер” са с обсег на действие от 450 км (приблизително толкова е разстоянието от руския анклав Калининград до Берлин – б. р.) и са снабдени с ядрени бойни глави.\"  “Повечето от шахтите и бункерите са изоставени. Въпреки това опасността отново е тук и съвсем близо. В горите около Солдатово и в цялата Калининградска област отново са разположени ядрени сили на руската армия. Този път ракетите не са насочени срещу цяла Западна Европа, а срещу бившите “съюзници” – Полша, Чехия, Прибалтика, Източен Берлин и Узедом (остров, поделен между Германия и Полша в Балтийско море, б.р.). Също и срещу Скандинавия”, посочва авторът на репортажа. В Черняховск, намиращ се на час с автомобил от Солдатово, е разположена 152-ра ракетна бригада на руската армия. Уточнява се, че ракетите “Искандер” са от най-съвременен тип и високоманеврени. “Непрестанно кръжат военнотранспортни самолети. Патрули обикалят района. А че в горите са разположени военни части, свидетелстват офицерските квартири, разположени в околностите – ремонтирани стари съветски сгради”, пише Тиде. “В съседен район редом със селищата Колосовка и Переславское на изток от Калининград е разположена база на източното подразделение на руската армия, отговарящо за тактическото ядрено въоръжение – ядрен преден пост на Путин в сърцето на Източна Европа. Малък неугледен път води от Переславское към западната база на ядреното командване. При необходимост оттук ще бъдат изстрелвани ракети. Точно тук пристигат заповедите на Кремъл, отстоящ на 1000 км разстояние”, заключава публикацията във в. “Билд”. (източник: КлубZ)", "date": "2018.04.04", "title": "\"Билд\" по следите на ядрените ракети на Путин"}
{"url": "http://www.faktor.bg/bg/articles/dron-otkri-oshte-edno-zagubeno-stado-kone-na-petar-pishtalov", "text": "Стадо коне откриха при оглед с дрон в Осоговската планина, предава Би Ти Ви. След проверка на Агенцията по безопасност на храните се оказа, че конете отново са на Петър Пищалов, който ги загубил в планината преди месеци, както и предишното стадо, от което много животни загинаха. .  Конете са намерени на било в Осоговската планина и са във видимо добро състояние. Те са около 30. Човек, правил оглед на планината с дрон, открил стадото. Сигнализирани са властите и на място отишли експерти. Оказало се, че това са коне на Пищалов и сред тях няма такива в лошо здравословно състояние. Припомняме, че преди дни доброволци откриха мъртви и болни коне в същата планина, в която Пищалов като техен собственик няма разрешение да ги отглежда.", "date": "2018.04.04", "title": "Дрон откри още едно загубено стадо коне на Петър Пищалов"}
{"url": "http://www.faktor.bg/bg/articles/novini/balgariya/t-petkova-ne-erp-tata-a-kevr-opredelya-tsenata-na-toka", "text": "\"Правителството прави всички необходимо, за да защити националните интереси. Държавата има възможности да контролира дейността не само на това ЕРП, а на всички останали\", заяви министърът на енергетиката Теменужка Петкова пред журналисти в Народното събрание. \"Държавата има своите възможности за регулаторни правомощия да контролира дейността не само на това електроразпределително предприятие, а на всички останали\", коментира Петкова.  По думите й не електроразпределителните предприятия определят цената на електроенергията за потребителите, тъй като това е функция на КЕВР.  \"Тя и при либерализиран пазар ще продължи да определя и регулира цените за пренос и достъп. Хората трябва да бъдат спокойни. Видя се, че тези истерии, които бяха създадени в началото, са абсолютно безпочвени и неоснователни. Трябва да се има предвид и това, което всички знаем, че трите електроразпределителни дружества съответно имат претенции и водят арбитража срещу България\", посочи министърът.", "date": "2018.04.04", "title": "Теменужка Петкова: Не ЕРП-тата, а КЕВР определя цената на тока"}
{"url": "http://www.faktor.bg/bg/articles/novini/balgariya/ot-7-april-noshten-gradski-transport-v-sofiya", "text": "Автобусите ще се движат през интервал от 40 минути От 7 април в София ще има нощен транспорт.  Четири автобусни линии, с пресечна точка на площад „Княз Александър I“, ще прекосяват по диагонали столицата, за да достигнат до големите крайни квартали. Всеки пристигнал автобус ще изчаква на площада 5 минути, за да може пътниците да извършат трансфер. Спирката ще бъде обозначена като автобусна. Нощните автобуси ще осигуряват превоз на пътниците от 00.00 часа до 4.00 ч. сутринта. Линиите са номерирани като N1, N2, N3 и N4, и ще се движат съответно по маршрути: ж.к.“Люлин 1,2“- ж.к.“Младост 4“ с 50 спирки, кв. „Обеля“ – ж.к. „Студентски град“ с 38 спирки, ж.к. „Овча Купел 2“ – ж.к. „Левски“ (Автостанция Изток) – 33 спирки и ж.к. „Дружба 2“ – ж.к. „Гоце Делчев“- 49 спирки в едната посока и 55 в другата. Автобусите ще се движат през 40 минути и ще спират на обозначените спирки, когато има чакащи пътници или желаещи за слизане. Нощните линии ще се обслужват от 14 автобуса с климатици. От съображения за сигурност водачът ще бъде отделен от салона за пътници, ще има и паник-бутон за връзка с полицията, в случай на необходимост. За сигурност на пътниците и екипажа колите са снабдени с видеонаблюдение, съобщават от Центъра за градска мобилност.  Редовните карти за градската мрежа не могат да се ползват за нощен транспорт, защото в тяхната цена не е включена услугата. Затова кондуктори ще продават билети на място в автобуса, цената е 2,00 лв. Той ще важи за цялата нощ и ще бъде с дата. Засега Столичната община планира нощните автобуси да се движат до края на годината.", "date": "2018.04.04", "title": "От 7 април - нощен градски транспорт в София"}
{"url": "http://www.faktor.bg/bg/articles/obshtestvo/zakon-i-red/begletsat-vladimir-pelov-lukav-retsidivist-s-mnogo-ubiystva-zad-garba-si", "text": "Владимир Пелов, който вчера избяга от Софийския затвор е лукав рецидивист с много убийства зад гърба си. Така го описа Красимир Занев, бивш началник на служба „Издирвания”. „Първото му престъпление е през 1996 г., когато влиза в едно чейндж бюро в Пловдив, убива собствениците на място и взима около 300 долара. След това се укрива”, разказва Занев. По думите му Пелов много добре познава планините около Ботевград, което е направило издирването му изключително трудно. Бягство от Софийския затвор: Двама се измъкнаха след нападение над надзиратели „По-късно получихме информация, че в ж.к. „Младост” той има приятелка, от която има дете и често остава да спи при нея. Пращаме една сериозна група от издирвачи да установят точно къде е и да го задържат. Пелов отива да пазарува, отвън пред магазина полицаите се хвърлят върху него и го задържат”, казва Занев. В момента на задържането властите разбират, че Пелов е въоръжен с пистолет с патрон в цевта. „Задържат го и той казва „Ако бях усетил, че сте зад мен, щях да ви застрелям като кучета”, спомня си Занев. Пелов получава 20 години затвор за престъплението в чейндж бюрото в Пловдив, но излежава само шест заради добро поведение. По-късно през 2011 г. Пелов и негов бивш съкилийник извършват въоръжен грабеж в златарско ателие в Ботевград, където също убиват собственика и бягат. Докато бягат от полицията, Пелов взима за заложници цяло семейство, което по-късно освобождава и се укрива. „Един много интересен случай – при издирването патрул го спира на пътя за проверка. Искат му документите за самоличност, а той вади пистолет и ги кара да легнат на земята. Държи ги на прицел, качва се в полицейската кола и бяга”, разказва още Занев. Младен Маринов: Има допуснати слабости при охраната на затворниците През 2016 г. в центъра на Ботевград Пелов убива двама мъже от ромски произход с незаконно оръжие. „Този човек няма да се поправи. При такива криминални престъпници, опасни, въоръжени, извършители на много престъпления, аз апелирам да бъде върнато и приложено смъртното наказание”, коментира Занев. По думите му Пелов в момента е изключително опасен, защото няма какво да губи. „При всички положения ще укаже съпротива. Служителите на МВР са мотивирани, добре подготвени и смятам, че ще дадат положителен резултат”, коментира още Занев.", "date": "2018.04.04", "title": "Беглецът Владимир Пелов – лукав рецидивист с много убийства зад гърба си"}
{"url": "http://www.faktor.bg/bg/articles/hvanaha-v-turtsiya-balgarski-kamion-s-9-kg-kokain", "text": "Тежкотоварен камион с българска регистрация с укрити 9 кг кокаин е бил спрян за полицейска проверка в турския град Текирдаг, шофьорът с инициали А.Т. е арестуван, съобщава БГНЕС.   От бюрото за борба с наркоразпространението в местната дирекция по сигурността съобщиха за получен сигнал, че от България ще бъде внесена дрога, поради което днес на разсъмване камионът е бил проследен.   Вижте още новини от България и света!   При претърсването е включено и обучено куче, открило скритите пакети с кокаин в тайници под камиона. След показанията на шофьора полицейски екипи са претърсили къща в квартал Бейкоз в Истанбул.   Там са открити още 10 кг кокаин, укрити в противопожарни бутилки и пистолет без регистрационни номера. Арестувани са двама души, които по-късно са транспортирани в Текирдаг, започнало е разследване.", "date": "2018.04.04", "title": "Хванаха в Турция български камион с 9 кг кокаин"}
{"url": "http://www.faktor.bg/bg/articles/obshtestvo/zakon-i-red/premierat-razporedil-machovete-levsko-tsska-da-zavarshvat-v-svetlata-chast-na-denya-za-da-nyama-intsidenti", "text": "\"Взе се решение Левски - ЦСКА са се играе в светлата част на деня и ние искаме да спазваме това. Хвърляме огромен ресурс да осигурим спокойствието на всички граждани и гости на столицата. Надявам се всичко да бъде наред.При всички положения ще бъде затруднено и движението и на градския транспорт. Очакват се около 30 хиляди души\", коментира условията, при които ще се проведе предстоящото дерби комисар Антон Златанов. Стана ясно, че премиерът Бойко Борисов е поставил пред министъра на спорта Красен Кралев изискването двете предстоящи дербита между ЦСКА и Левски трябва да завършват по светлата част на деня.  Вече е известно, че мачът между \"червени\" и \"сини\", който е на 11 април (първи полуфинал за Купата на България), ще започне в 18:00 часа вместо в 19:00 часа. Следващият двубой, който е на 18 април (за първенство), също ще започне от 18:00 часа, въпреки че по програма бе заложен за 20:00 часа. \"Вчера на срещата не е било постигнато съгласие за началния час. Ръководствата и феновете не са пожелали да се съобразят с разпоредбата и това желание да бъде взето под внимание тяхното мнение. Затова днес получих задачата от премиера Бойко Борисов мачовете да завършват в светлата част и трябваше да помоля БФС да съдейства противоречието да бъде разрешено. Всички реагираха бързо и всичко бе решено. Мнението на клубовете и феновете е важно, но най-важно е спазването на правилата за обществения ред и спокойствието на всички граждани\", заяви Кралев на специално организиран брифинг.", "date": "2018.04.04", "title": "Премиерът разпоредил мачовете Левски - ЦСКА да завършват в светлата част на деня, за да няма инциденти"}
{"url": "http://www.faktor.bg/bg/articles/obshtestvo/ulitsata/aferata-sokal-i-prehvalenata-yuliya-krasteva", "text": "През 1996 година проф. Алън Сокал, американски университетски преподавател по физика от New York University, изпраща една статия на американското академично списание Social Text. Social Text е левичарско, постмодернистично списание: феминизъм, марксизъм, поп-култура, нео-либерализъм (дето няма нищо общо с класическия либерализъм) и пр. левичарски превземки за замъгляване на мозъка. Списанието публикува текста, изпратен от Алън Сокал. Статията носи гръмкото заглавие Transgressing the Boundaries: Towards a Transformative Hermeneutics of Quantum Gravity („Престъпване на границите: към една трансформативна херменевтика на квантовата гравитация”). Статията е четена, препрочитана, възхвалявана. Обаче... Обаче, те ти, булка, Спасовден!   Три седмици по-късно професорът по физика публикува друга статия, но на страниците на друго списание - Lingua Franca и в нея признава, че се е помайтапил здравата с редакторите на постмодернистичното списание като им е предложил една абсолютно безсмислена статия, един псевдонаучен текст, една пародия на глупостите, които публикуват с така обичаните от тях псевдонаучни термини. Уязвените постмодернисти, хванати по бели гащи в тяхното високомерно интелектуално шарлатанство се опитват да се защитят.  Напразно! Късно е, либе, за китка, както се казва.   Но нека първо да се спрем на предисторията на разправията и защо уважаваният американски професор по физика прибягва до измамен трик с фалшивата псевдо-научна статия. Две години преди Алън Сокал да подхлъзне замаялите се в постмодернистичните си шарлатании френски псевдо-интелекуталци, воглаве с нашата Юлия Кръстева, е публикувана една книга със заглавие: Higher Superstition: The Academic Left and Its Quarrels with Science ( Висше суеверие: академичното левичарство и неговите кавги с науката). Нейни автори са биологът Пол Грос и математикът Норман Левит. Книгата критикува левичарската интелигенция заради обърканото й мислене и ги громи здравата. Засегнатите интелектуалци се ядосват и масирано отвръщат на удара, високомерно твърдейки, че авторите хал хабер си нямат от техните области на познание и затова не могат да се произнасят.  Демек, вие прости математици и биолози, не може да видите \"новите дрехи на краля\", защото сте неуки в нашите велики науки.   Сокал, който е проследил разправията и наглостта на празнословците а ла Кръстева решава да ги бие на техен терен. Той разсъждава като истински учен, какъвто наистина е, за разлика от прехвалените френски шарлатани и си казва: колкото и неразбираеми да са за един биолог, математик или физик академичните стандарти в дадена област на познанието, която е различна от неговата собствена, ако такива стандарти наистина съществуват, то те трябва да позволяват различаването на пародия от същинска научна статия. А ако стандартите в една област не могат да гарантират различаването на истинска научна статия от пародийна имитация на такава статия, тях или ги няма, или не се прилагат, или нещо друго не им е наред.  С две думи: я да видим ще \"видите\" ли моите \"нови дрехи на краля\" и ще ахкате ли по тях или ще кажете, че царят е гол? Та така. Да не ви занимавам, че е дълга и широка, но да продължим натам. След две години престрелки по страниците на елитни издания, където на псевдоинтелктуалците им е натрит здравата носът, през 1998 година излиза книгата   на Алън Сокал и белгийския физик Жан Брикмон.  Е, там има цяла глава, посветена на нашата Юлия Кръстева и тя е попиляна с всичките си псевдонаучни превземки. А защо го разправям всичко това? Защото, драги ми мои, всичките тези подмени на понятия, на истина с лъжата, на науката с лъже-наука, на либерализма с нео-либерализма и пр. хич не са невинни. Както не бе невинно понятието социал-фашизъм и клепането на всеки, който е против Сталин с етикета \"фашист\".  Както не е невинен и измисленият етикет \"антифашист\", заместващ употребата на точното: комунистически терорист. (А истинските антифашисти като Кръстьо Пастухов бяха оклеветени като фашисти.) Започнете да наричате всички \"фашисти\" и вървете открийте що е то фашизъм. Или наричайте терористите \"антифашисти\" и после идете се оправяйте кой е антифашист и кой - сталинист и убиец. Всички тези етикети и етикетчета, думи и думички целят да се подмени точната терминология, за да се замъглят нещата и да станат трудно разпознаваеми.  Ето така се разбъркват нещата и всичко   си сменя мястото. Ето затова повече от неграмотници, презирам псевдо-интелектуалци манипулатори.  И хич не е случайно, че няма-няма, пък току им лъснат задниците, че по един или друг начин са им дърпали конците от Москва.  Агенти за влияние им казваха. Тоест, промивачи на мозъци. Толкова от мен, който иска да чете, ето", "date": "2018.04.04", "title": "Аферата „Сокал” и прехвалената Юлия Кръстева"}
{"url": "http://www.faktor.bg/bg/articles/obshtestvo/zakon-i-red/nikolay-radulov-silata-v-zatvorite-ni-se-dokazva-s-karvavi-aktsii", "text": "В затворите ни непрекъснато има вътрешни борби, натиск за влияние. Там има самоуправление на принципа „който победи“ и силата се доказва с кървави акции.  Софийският централен затвор е твърде стар, строен е през 1903 г., като не отговаря на никакви изисквания. Това заяви в ефира на bTV Николай Радулов, бивш главен секретар на МВР В затвора винаги е имало оръжие, затворниците консумират наркотици, затворниците разполагат с мобилни телефони, категоричен е той. Припомни, че само преди месец надзирателите са протестирали заради условията им на труд. „Едно от исканията беше да се попълни щата. Този щат им позволява да заемат една или две позиции. А целият затвор е в ръцете на затворниците. Там управлява местният авторитет, този който е най-големият бандит, по думите му.   През 2014 г. имаше една европейска комисия , която беше отчаяна от това, което видя. Такъв затвор няма никъде по света.  Той не отговаря на нито един от критериите. Счита се, че отношението към затворниците е нечовешко, но отношението към работещите в затвора е равно на това да си затворник.  Надзирателите отдавна предупреждават: \"По начина, по който се охраняват затворите, истинско чудо е, че не се бяга ежедневно\", констатира Радулов.   „Всичко придобива епистоларно-комедиен вид. Оказва се, че в България и годините на прехода чистачката е много важна институция. Когато се намалява администрацията, започва се от чистачките. Вижда се, че тя единствена е тръгнала да оказва съпротива“, коментира Радулов служителката с метла, която единствена се опитала да спре бягащите рецидивисти.    „Да се надяваме, че тези хора не са решили да отскочат до Гърция за Великденските празници и после да се върнат. По добре обаче е да не са тук. За гражданите ще бъде по-добре“, каза още Радулов.    Коментирайки факта, че правосъдното министерство е имало информация за подготвяно бягство в затвора той припомни и случая с атентата в „Сарафово“. „Имаше и данни от израелските служби за атентата, но автобуса си избухна. Не е достатъчно да имаш само информация, трябва и да продължиш. Това наблюдение не може да се извърши с обезкървените служители на затворите. Това е една голяма сграда с 2-3 пъти повече затворници, отколкото е капацитета. Надзирателите не могат да си изпълняват нормално задълженията“, каза той.", "date": "2018.04.04", "title": "Николай Радулов: Силата в затворите ни се доказва с кървави акции"}
