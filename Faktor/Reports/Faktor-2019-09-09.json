{"url": "https://faktor.bg/bg/articles/sadiyskata-kolegiya-nd-vss-pak-ne-osvobodi-metodi-lalov", "text": "Съдийската колегия на Висшия съдебен съвет отново не се произнесе по молбата на бившия председател на Софийския районен съд Методи Лалов да бъде освободен като магистрат, предаде БНР. Според мнозинството от съдебните кадровици тя е била внесена в нарушение на процедурата, защото преди това не е била обсъдена от специализираната Комисия за атестирането и конкурсите. Първите два опита за произнасяне по молбата бяха през ваканционния август и се провалиха поради липса на кворум. Лалов поиска да напусне системата на 1 август. Спазвайки задължителното едномесечно предизвестие, магистратът посочи като дата 2 септември. За разлика от членовете на Прокурорската колегия, които прекъснаха летните си отпуски, за да възстановят като прокурор бившия шеф на Антикорупционната комисия Пламен Георгиев, кадровиците от Съдийската не го направиха.Първият път в залата имаше едва четирима членове, а ден преди втората, определена от председателя на ВКС Лозан Панов, дата стана ясно, че кворум пак няма да бъде постигнат. За днес пред варително беше обявено, че този път съдебните кадровици ще успеят да се съберат, за да вземат решение по молбата на Методи Лалов, макар и седмица след пожеланата от него дата. Магистратът мотивира желанието си да напусне системата с липсата на реформи в нея и с убедеността си, че ще е по - полезен, ако влезе в политиката. Вече стана ясно, че Методи Лалов е поканен да оглави листата на Демократична България за предстоящите местни избори. Пречка за това обаче може да се окаже липсата на решение по искането му от страната на Съдийската колегия  на Висшия съдебен съвет. ", "date": "2019.09.09", "title": "Съдийската колегия на ВСС пак не освободи Методи Лалов"}
{"url": "https://faktor.bg/bg/articles/namushkaha-19-godishen-balgarin-vav-velikobritaniya-imal-po-tamen-tsvyat-na-kozhata", "text": "19-годишният Димитър Михайлов, който през беше нападнат с нож във Великобритания, е бил атакуван заради по-тъмен цвят на кожата и защото е стоял до приятел с дълга брада и кърпа на главата. Това стана ясно по време на започналия съдебен процес срещу нападателя Винсънт Фулър.   50-годишният англичанин се опитал да убие българина, докато той се качва в кола на паркинг пред магазин в градчето Стануел, графство Съри. Само бързата реакция на Михайлов му попречва да нанесе смъртоносен удар в неговата шия, съобщи \"24 часа\". \"Сега ще умреш по един зловещ начин\", казал Фулър, докато нанася удари в ръката на момчето, с която то се прикрива.   По-рано британецът е чут да крещи: \"Всички мюсюлмани трябва да умрат\" и \"Върховенство на бялата раса\". Полицията открива още, че е пускал в социалните медии расистки съобщения.   \"Аз съм англичанин и без значение какво казва правителството, трябва да се убият всички, които не са англичани и да бъдат изгонени всички такива от нашата Англия\", гласи едно от тях. В друго Фулър изразява подкрепа към извършителите на терористичния акт в Нова Зеландия, при който в джамия бяха убити 51 мюсюлмани.   Преди да тръгне да търси жертви на паркинга на магазина \"Теско\", той атакува с бейзболна бухалка вратата на индийския си съсед. Счупва обаче това си оръжие за нападение в случайна кола и продължава да се движи с кухненския нож, докато открива Михайлов.   Българинът от дълги години е в Англия и има британски паспорт. \"Разбирам какъв голям късмет съм имал, защото толкова много неща можеха да се объркат и ножът да се забие във врата ми. Именно затова, сега там имам татуировка \"Втори шанс\" там\", сподели младежът пред съда.   До момента Фулър има 24 присъди за 59 престъпления, включително 6 г. затвор за грабеж на възрастни жени през 1998 г., съобщава британският \"Телеграф\". Той се призна по обвинението, че се е опитал да убие Михайлов, но съдът трябва да реши дали да не го осъди и за тероризъм, въпреки че не са открити доказателства да е свързан с радикални групировки. Твърди се, че действията му са продиктувани по-скоро от семейни проблеми и системна употреба на алкохол и канабис. Поведението му обаче е мотивирано от расистка и религиозна омраза.", "date": "2019.09.09", "title": "Намушкаха 19-годишен българин във Великобритания, имал по-тъмен цвят на кожата"}
{"url": "https://faktor.bg/bg/articles/tsatsarov-predlaga-otmyana-na-balgarskoto-grazhdanstvo-za-nyakolko-chuzhdestranni-litsa", "text": "Главният прокурор Сотир Цацаров отправи предложения до министъра на правосъдието за отмяна на натурализацията (на придобито българско гражданство) по отношение на Сергей Олегович Дружинин, Каир Закирович Рахимов, Владислав Леонидович Левицкий, Галина Олеговна Улютина, Магди Мохеб Камил Кассабгуи и Мустафа Мухаммад Хюсеин Хемани. Във Върховната касационна прокуратура са постъпили сигнали от ДАНС за допуснати нарушения в хода на процедурата по придобиване на гражданство, както и неизпълнение на задълженията за поддържане на инвестиции, станали основание за получаване на българско гражданство. В хода на извършваната проверка са установени основания за отмяна на натурализацията по отношение на още две лица, граждани на други държави. За всеки от тях главният прокурор е сезирал министъра на правосъдието, с искане да отправи предложение до президента на Република България за издаване на указ за отмяна на натурализацията. От прокуратурата съобщават, че предложенията касаят лицата: - Омру Махмуд Фаузи Дасуки, роден в гр. Гиза, Египет, придобил българско гражданство с Указ № 70 от 08.06.2018 г. на Вицепрезидента на Република България, поради укриване от него на факти, които биха послужили като основание за отказ за придобиване на българско. В хода на проверката е установено, че придобитите от О. Дасуки български държавни облигации, като законова предпоставка за придобиване на българско гражданство, не са били налични като инвестиция дори и към момента на приключване на процедурата по придобиване на наше гражданство и не са установени инвестиции, които лицето да е поддържало в изискуемия се двугодишен срок. - Сахм Абдул Абдул Яги, роден в гр. Йерусалим, Израел, придобил българско гражданство с Указ № 44 от 24.04.2018 г. на Вицепрезидента на Република България, поради укриване от него на факти, които биха послужили като основание за отказ за придобиване на наше гражданство и неподдържане на инвестицията, станала основание за българско гражданство поне в минималния законов срок от две години. И по отношение на лицето С. Яги е установено, че придобитите от него държавни ценни книжа не са били налични към момента на приключване на процедурата по придобиване на наше гражданство и не са установени инвестиции, които лицето да е поддържало в изискуемия се двугодишен срок. Проверката на Върховната касационна прокуратура по сигналите на ДАНС и за други лица продължава.", "date": "2019.09.09", "title": "Цацаров предлага отмяна на българското гражданство за няколко чуждестранни лица"}
{"url": "https://faktor.bg/bg/articles/glavniyat-arhitekt-na-mladost-stefan-stefanov-vliza-v-bitkata-za-kmet-na-rayona", "text": "Стефан Стефанов, главният архитект на столичния „Младост”, влиза в надпреварата за кметско място на района. Номинацията му за независим кандидат ще бъде издигната от Инициативен комитет във вторник. Точно в 11.50 часа утре инициативният комитет, който подкрепя Стефанов, ще се регистрира в Общинската избирателна комисия. \"Издигаме арх. Стефан Стефанов за кмет на „Младост”, защото той познава проблемите и знае как да ги реши. Ползва се с широка подкрепа, въпреки че е независим. По този начин той ще може да продължи да търси решения на проблемите, свързани с презастрояването, автомобилния трафик, липсата на паркинги и на достатъчно паркова среда\", съобщи председателя на инициативния комитет Теменужка Кръстева.", "date": "2019.09.09", "title": "Главният архитект на „Младост“ Стефан Стефанов влиза в битката за кмет на района"}
{"url": "https://faktor.bg/bg/articles/karvava-banya-v-sofiya-za-9-septemvri", "text": "\"Кървава баня\" в София за 9 септември. Фонтан в Докторската градина \"светна\" в червено и с надпис \"9 септември 1944 г. Честит празник, неблагодарници\", изписано върху бял чаршаф, пише Novini.bg Днешният ден е представян години наред като празник на народния бунт. През септември 1944 г. Съветският съюз обявява война на България, която дотогава запазва неутралитет в съветско-германския конфликт. Червената армия окупира страната под предлог, че там се укриват германски войски. На 9 септември 1944 г. е извършен военен преврат, свалено е правителството на Константин Муравиев, което управлява едва седмица. На власт идва правителството на Отечествения фронт. Автор на проекта в близост до Руския културно-информационен център в столицата е скулпторът Андрей Врабчев. Припомняме, че миналата седмица стана ясно, че на 9 септември 2019 г. посолството на Русия открива в София изложба, чийто рекламен плакат в социалните мрежи първоначално беше озаглавен \"Освобождаването на България\". Това предизвика остра реакция на Министерството на външните работи (МВнР) в София. Посолството на Руската федерация изрази учудване от тази реакция.", "date": "2019.09.09", "title": "\"Кървава баня\" в София за 9 септември. Честит празник, неблагодарници!"}
{"url": "https://faktor.bg/bg/articles/obshtestvo-ulitsata-prez-pochivnite-dni-samo-v-pirogov-sa-postapili-patsienti-ot-28-katastrofi", "text": "Трима от пострадалите осем души при катастрофата на магистрала \"Хемус\" остават в болница. Състоянието им е стабилно. Най-тежко е пострадал шофьорът, на когото предстои операция. А жената с лицеви травми, която беше настанена в \"Пирогов\", вече е оперирана успешно. От \"Пирогов\" съобщиха, че интервенцията на травмата на лицето е преминала успешно и пациентката се възстановява нормално. С по-сериозна травма е и 48-годишна жена настатанена в болница \"Св. Анна\", отново с травми по лицето. Шофьорът на автобуса е с счупени подбедрици и все още се подготвя за операция. През почивните дни само в \"Пирогов\" са постъпили пациенти от 28 катастрофи. \"Доста беше тежко през тези дни. Преминали са повече от 2000 пациенти и са останали на лечение около 400. Апелирам хората да внимават, да не бързат. По-бързо ще стигнат с 10 минути, но рискът е огромен\", заяви пред БНТ Асен Балтов, изп. директор на УМБАЛСМ \"Н. И. Пирогов\": Все още се изясняват причините за катастрофата на АМ \"Хемус\". МВР работи по две версии - шофиране с несъобразена скорост от страна на шофьора на автобуса и трети водач, който да е предизвикал инцидента. Засилен трафик и предпоставки за инциденти се очакват и в края на тази седмица, преди първия учебен ден.", "date": "2019.09.09", "title": "През почивните дни само в \"Пирогов\" са постъпили пациенти от 28 катастрофи"}
{"url": "https://faktor.bg/bg/articles/otsluzhiha-moleben-za-zhertvite-na-komunisticheskiya-rezhim", "text": "Пострадали от комунистическия режим и техни близки отбелязаха годишнината от 9 септември 1944 г. със заупокойна молитва и поднасяне на венци пред Мемориала на жертвите на комунизма в България. Според тях това е най-черната дата в българската история.  \"Благодаря на всички, които уважихте поканата ни да почетем паметта на загиналите от комунистическото насилие, репресии и терор\", заяви Стоян Груйчев. \"Всяка година се събираме тук и говорим, и в една песен на Васко Кръпката се пее, че комунизмът си отива... дали ще бъдем живи ние, за да видим\", каза митрополит Гервасий.", "date": "2019.09.09", "title": "Митрополит Гервасий: Дали ще сме живи да видим, че комунизмът наистина си отива?"}
{"url": "https://faktor.bg/bg/articles/valchev-ima-nedostig-na-uchiteli-krizata-se-zadalbochava", "text": "\"Има сериозен недостиг на учители във всички направления, кризата ще се задълбочава през следващите десет години\". Това каза пред журналисти днес в Поморие министърът на образованието и науката Красимир Вълчев. Той информира, че между 4 000 и 4 500 учители се пенсионират ежегодно у нас, една част продължават да работят в системата след пенсионна възраст, предаде БТА. \"За да се овладее кризата в системата, ежегодно трябва да постъпват два пъти повече учители. От друга страна възрастовата структура е такава, че младите хора, които постъпват на пазара на труда, са едва две трети от тези, които навлизат в пенсионна възраст, т.е. ние имаме недостиг\", обясни министърът. Той заяви, че системата на образованието е изправена пред предизвикателството да осигури достатъчно падагогически специалисти.Красимир Вълчев поясни, че тази година не се наблюдава криза в образованието, тъй като увеличението на възнагражденията давало резултат. Наблюдавала се тенденция, че педагози напуснали веднъж системата се връщали отново. Министърът посочи, че традиционно има недостиг на учители по специалностите информационни технологии, английски език. Най-остър е недостигът на преподаватели по математика, физика, химия, учители по професионална подготовка, природо-математическите науки. \"Важно е не само да обезпечим количествения недостиг, но и да мотивираме по-добрите ученици да се включат в педагогическата професия. В инженерните направления също сме предвидели стипендии. Имаме голяма нужда от педагози и инженерни специалисти, подчерта министърът. За да се стимулират все повече студенти да учат педагогически специалности, ще се въведат и допълнителни стипендии\", подчерта Вълчев. Министърът бе в Поморие, където се срещна с учители от общината.", "date": "2019.09.09", "title": "Красимир Вълчев: Има недостиг на учители, трябва да постъпват два пъти повече годишно"}
{"url": "https://faktor.bg/bg/articles/mlad-mazh-ubi-mayka-si-v-kardzhaliysko-selo", "text": "Окръжната прокуратура на Кърджали привлече като обвиняем 34-годишния С.С. за това, че на 6 септември 2019 г., в село Калоянци, умишлено е умъртвил 60-годишната си майка С.С. Обвиняемият е задържан за срок от 72 часа с постановление на наблюдаващия прокурор от 7 септември 2019 г. По делото са извършени процесуално-следствени действия - претърсване и изземване, оглед на труп, съдебномедицинско освидетелстване на обвиняемия, назначена е съдебномедицинска експертиза, провеждат се разпити на свидетели. Предстои Окръжна прокуратура-Кърджали да внесе искане в съда за вземане на мярка за неотклонение \"задържане под стража\" спрямо обвиняемия С.С.", "date": "2019.09.09", "title": "Млад мъж уби майка си в кърджалийско село"}
{"url": "https://faktor.bg/bg/articles/kmetat-na-rayon-severen-v-plovdiv-e-na-svoboda", "text": "Кметът на район \"Северен\", община Пловдив Ральо Ралев е на свобода, след като плати наложената му гаранция от 150 000 лв., предаде предаде БНР. Адвокатът му Сузана Алекова заяви, че Ралев и семейството му отказват всякаква информация за медиите. Не се знае дали кметът на район \"Северен\" ще се върне на работа. Докато беше арестуван, той първо бе в платен, а после и в неплатен отпуск. Припомняме, че Ральо Ралев бе задържан на 30 май след сигнал за корупция от строителен предприемач (подаден към премиера Бойко Борисов) и обвинен в търговия с влияние.", "date": "2019.09.09", "title": "Кметът на район \"Северен\" в Пловдив е на свобода"}
{"url": "https://faktor.bg/bg/articles/tets-bobov-dol-podlozheni-sme-na-postoyanen-denonoshten-emisionen-kontrol", "text": "ТЕЦ \"Бобов дол\" притежава комлексно разрешително и такова от МОСВ, за извършване на пробно изгаряне на RDF /Refuse Derived Fuel/ - гориво, произведено от различни видове отпадъци, като \"твърди битови отпадъци\". Това се казва в позиция на централата, изпратена до медиите. От централата уточняват, че става въпрос за отпадък, който е преработен и превърнат в гориво за оползотворяване и допълват, че всички твърдения, за това, че от ТЕЦ-а искат да оползотворяват всякакви отпадъци са манипулативни. От ТЕЦ-а посочват още, че всеки един тон RDF, който е бил оползотворен от ТЕЦ-а, е докладван на съответните институции. Позицията на ръководството на ТЕЦ-а има връзка с изявление на говорителя на главния прокурор Румяна Арнаудова от 4 септември, когато тя съобщи, че \"ТЕЦ \"Бобов дол\" ЕАД е горил отпадъци в разрез с комплексното си разрешително\". Дружеството е подложено на постоянен, денонощен емисионен контрол от страна на Министерството на околната среда и водите /МОСВ/, Изпълнителната агенция по околна среда /ИАОС/ и РИОСВ - Перник, се казва още в съобщението на централата. От там допълват, че при направените измервания на качеството на атмосферния въздух от Изпълнителната агенция по околна среда /ИАОС/, чрез мобилна автоматична станция, не са били отчетени превишения на допустимите норми.", "date": "2019.09.09", "title": "ТЕЦ \"Бобов дол\": Имаме комлексно разрешително за пробно изгаряне на RDF"}
{"url": "https://faktor.bg/bg/articles/ikonomika-biznes-podpisan-e-memorandum-za-prekratyavane-na-reklamata-i-promotsiyata-na-tyutyunevi-izdeliya", "text": "Коалиция за живот без тютюнев дим настоя за забрана тютюневата индустрия да спонсорира събития. Коалицията заедно с офиса на Световната здравна организация в България, УНИЦЕФ и граждански организации подписаха Меморандум за прекратяване на рекламата и промоцията на тютюневи изделия. Според Маша Гаврилова от „Коалиция за живот без тютюнев дим“ здравното министерство не оказва съдействие за изработване на по-строги регулации. „Започнахме натиск към Министерство на икономиката. Успяхме да намерим една златна среда, забрана за определени места, излагането на тютюневите изделия също да го няма, да бъде в шкафове. Спонсорството да бъде забранено под каквато и да е форма, промоциите също, но за съжаление, Министерство на здравеопазването не иска“, каза тя. България е страна по Конвенцията за контрол на тютюна, но е спазва правилата ѝ, припомня д-р Михаил Околийски от офиса на Световната здравна организация в София. Дори и записаното правило в конвенция за забрана на промоцията, спонсорството и пиар кампаниите, които правят тютюневите гиганти. „Всекидневно ставаме свидетели на изключително агресивната реклама и разширяване на пазара от страна на тютюневите гиганти“, каза той. СЗО има готовност да предостави съдействие за преодоляване на проблемите, свързани с тютюнопушенето. А наскоро проучване посочи, че е електронните средства да пушене „без съмнение са вредни” и трябва да бъдат подложени на регулации, представляват и “рискове за здравето”. А дезинформацията, разпространявана от тютюневата индустрия относно електронните цигари, е „настояща и реална заплаха“. У нас от  „Коалиция за живот без тютюнев дим“ казват, че няма изследвания за рисковете за електронните устройства за пушене. Според проучване на американския изследователски университет „Джонс Хопкинс“ от 2017 г. около 96 процента от училищата в София има обекти за продажба на тютюневи изделия, а 25 процента от 16-годишните младежи у нас пушат всекидневно. Всяка форма на реклама на тютюневи изделия, която младежите разпознават, увеличава шанса да започнат да пушат със 7 процента, показва още проучването. Според  изследването, 70% от гражданите подкрепят мерки срещу рекламата на цигарите. Всяка форма на реклама на тютюневи изделия увеличава със 7% шанса младежите да започнат да пушат, сочат данните.", "date": "2019.09.09", "title": "Подписан е меморандум за прекратяване на рекламата и промоцията на тютюневи изделия"}
{"url": "https://faktor.bg/bg/articles/vmesto-himna-na-albaniya-na-stad-dyo-frans-slushaha-himna-na-andora", "text": "Световният шампион Франция допусна много сериозен гаф в минутите преди началото на домакинския евроквалификационен мач срещу Албания. Вместо от уредбите на „Стад дьо Франс” да прозвучи химна на гостуващия съперник, футболистите на Едоардо Рея бяха принудени да слушат този на Андора. Опитвайки се да се извини след гафа, дикторът на стадиона нарече албанците арменци. Заради грешката началото на мача се забави с повече от 10 минути, защото футболистите на Албания отказаха да започнат играта, преди да са чули собствения си химн. Впоследствие официални извинения за допусната неточност поднесе и самият президент на Франция Еманюел Макрон. Грешката има своето обяснение – „петлите” приемат Андора в друг квалификационен мач от група Н във вторник.  Случилото се напомни за друг подобен гаф от 2014 г. Преди началото на приятелски мач срещу Малта, домакините от Словакия пуснаха началото на парчето \"Numb\" на Linkin Park, вместо химна на съперника си.", "date": "2019.09.09", "title": "Огромен гаф на \"Стад дьо Франс\", самият президент на Франция се извини"}
