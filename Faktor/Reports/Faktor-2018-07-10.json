{"url": "https://www.faktor.bg/bg/articles/rosen-plevneliev-vsichki-desni-lideri-da-podavat-ostavki-tryabva-ni-balgarskiyat-makron", "text": "\"Абсолютно всички лидери в дясното пространство трябва вкупом да си подадат оставките. Да се засрамят от ситуацията, в която поставиха около половин милион проевропейски, демократични, по-дясно ориентирани гласоподаватели. Единственото работещо решение е оставки на всички и един нов български Макрон - млад, чист, прогресивен, с много ясна дясна идеология. Който да може отново да ги обедини\". Това заяви пред \"24 часа\" бившият президент Росен Плевнелиев.  \"Нито един от лидерите в момента няма нито капацитета, нито се ползва с доверието да извърши това. Ако обединението не се случи, те в момента така или иначе са крайно безинтересни. Занимават се със себе си, но никой друг не ги смята за какъвто и да е фактор. Ако искат нещо да променят - оставки, обединение. Искрено се притеснявам от тоталния разпад в дясното пространство. Това не е добре и за ГЕРБ. Аз искрено се надявам да чуят и моя апел да разчистят пътя на един нов лидер, който наистина да извърши това обединение, за да могат те отново да бъдат така необходимият фактор за проевропейска, демократична и пропазарна перспектива за България. И да им повярват половин милион избиратели\", допълни Плевнелиев. \"В момента те просто демонстрират арогантност и политически инат, граничещ с некомпетентност. Не може да бъдете самодоволни, когато 300 или 400 гласоподаватели от дясното в една зала са се събрали и са ви избрали за техния лидер, но 500 000 дясно мислещи избиратели са бесни, недоволни и не виждат перспектива. Истината е, че към днешна дата перспектива за тези половин милион избиратели няма и десните лидери като че ли не са дозрели за идеята какво е правилното действие, което е много жалко\", каза още бившият президент.", "date": "2018.07.10", "title": "Росен Плевнелиев: Всички десни лидери да подават оставка, да дадат път на \"българския Макрон\""}
{"url": "https://www.faktor.bg/bg/articles/novini/balgariya/krum-zarkov-s-prezidenta-i-premiera-sme-seriozni-politicheski-igrachi-ne-se-revnuvame", "text": "Червеният депутат Крум Зарков подреди тримата сериозни играчи в държавата - БСП, ГЕРБ и президента Румен Радев. Народният представител беше поканен в БНТ, за да коментира европредседателството ни. Социалистът повтори тезите, които сподели по-рано днес Корнелия Нинова, че организационно сме се справили, но не е имало съдържание в политиката на правителството. Зарков констатира, че страната ни не се е провалила като председател в ЕС.  На въпрос на водещата, дали социалистите не ревнуват, че Бойко Борисов е бил в центъра на събитията през последната половин година, а не Румен Радев, Зарков заключи, че с държавния глава и с премиера са достатъчно сериозни политически играчи, за да се ревнуват. Зарков изтъкна приноса на президента при коментара му за председателството ни в ЕС и специално за критиките, които е отправил. Зарков не пропусна да отбележи, че и от БСП днес са взели отношение по въпроса. Депутатът допълни, че в БСП няма драми след напускането на Жельо Бойчев и на Спас Панчев. Той опроверга и твърденията на Михаил Миков от тази сутрин. Бившият лидер на \"столетницата\" за пореден път заяви, че решенията в партията се взимат еднолично.", "date": "2018.07.10", "title": "Крум Зарков: С президента и премиера сме сериозни политически играчи, не се ревнуваме"}
{"url": "https://www.faktor.bg/bg/articles/novini/balgariya/boyko-noev-partnyorite-ni-v-nato-znayat-che-v-otbranata-balgariya-e-kragla-0", "text": "Тръмп е един президент, който следва своите предизборни обещания. Две са противоречията, които ще определят дебатите по време на срещата на Тръмп с НАТО. Първото е свързано с отношенията между американската бюрокрация Европа.  Тръмп вярва, че ЕС е враждебен към САЩ и именно за това е създаден. Второто се отнася до формалните 2% процента, които трябва да отделят страните от БВП за отбрана. Но тази тема не е нова. Не очаквам обаче да има огромен скандал по време на срещата. Мисля, че НАТО   ще надживее Тръмп.  Това коментира в студиото на БНТ бившият военен министър Бойко Ноев. Той подчерта, че и НАТО, и САЩ имат нужда един от друг. Но не само парите определят солидарността в Алианса. Разговорът за 2% е несъстоятелен, той  беше поставен от президента Обама. А за България спазването на това правило е най-краткия път за лоялно членство. Но има политици, които смятат, че това е изнудване от страна на НАТО, гледат на Алианса като някакво бреме за България. Този курс, подет от управляващите и е продължение на политиките в областта на отбраната и армията от доста години, е пагубен. Всички проекти за армията, ако бъдат направени по начина, по който са приети в парламента, ще съсипят окончателно въоръжените ни сили, ще доведе до крах на българската армия. Трябва по съвършено различен начин да се погледне на армейското строителство. Тогава това ще се оцени и в НАТО. Нашите съюзници знаят, че България в областта на отбраната е една кръгла НУЛА. Тя не дава никакъв принос в отбраната и при тези пари кризата ще продължи да се задълбочава. Борисов е прав, че много пари бяха профукани именно за българската армия. А много от тези хора, които са отговорни за това, са все още на политическата сцена. Друг е дневният ред сега, а именно - България и обществото трябва да повярва, че НАТО е гарант за нашата сигурност, а не е тегло, аргументира позицията си по темата бившият министър на отбраната.", "date": "2018.07.10", "title": "Бойко Ноев: Партньорите ни в НАТО знаят, че в отбраната България е кръгла „0“"}
{"url": "https://www.faktor.bg/bg/articles/novini/balgariya/prezidentat-shte-vodi-balgarskata-delegatsiya-na-sreshtata-na-nato", "text": "Президентът Румен Радев ще ръководи българската делегация за участие в Срещата на държавните и правителствените ръководители на страните-членки на НАТО, която ще се състои на 11 и 12 юли в Брюксел. Това съобщиха от прессекретариата на държавния глава.  Финансовите средства, отделяни за отбрана от държавите-членки, изграждането на съвременни отбранителни способности, засилването на ролята на Алианса в борбата с тероризма, политиката на отворени врати на НАТО, както и развитието на отношенията НАТО-ЕС ще бъдат сред темите, които ще бъдат обсъждани в рамките на Срещата на върха.  Очаква се по време на срещата Република Македония да получи покана за преговори за присъединяване към Алианса.  В делегацията, водена от президента Румен Радев, ще бъдат вицепремиерите Екатерина Захариева, министър на външните работи, и Красимир Каракачанов, министър на отбраната.", "date": "2018.07.10", "title": "Президентът ще води българската делегация на срещата на върха на НАТО"}
{"url": "https://www.faktor.bg/bg/articles/bnt-varna-lili-marinkova-na-rabota-i-sashtiya-den-ya-pensionira", "text": "Генералният директор на БНР изпълни днес съдебно решение № 102 от 2.07.2018 г. на ВКС и възстанови Лили Маринкова на длъжност „Директор на програма „Хоризонт“, съобщи БНР. Поради представените от нея документи за придобито право на пенсия за осигурителен стаж и възраст, трудовото правоотношение с г-жа Маринкова беше прекратено на това основание от същата дата. Всички дължими обезщетения ще бъдат изплатени. По-рано Маринкова дойде в сградата на БНР, за да връчи на ръководството решението на Върховния касационен съд, с което беше върната на работа. Дългогодишният водещ на предаването \"Неделя 150\" беше уволнена преди две години от тогава новия генерален директор на Националното радио Александър Велев. Знаковата журналистка беше освободена и от поста програмен директор на \"Хоризонт\".  Днес тя остави в деловодството на радиото решението на съда. Директорът Александър Велев не беше там, но за Bulgaria ON AIR заяви, че е длъжен и ще да уважи решението на съда. Маринкова от своя страна коментира, че е готова да се върне на работа, но очевидно случилото се ще й попречи да реализира намеренията си.", "date": "2018.07.10", "title": "БНР върна Лили Маринкова на работа и същия ден я пенсионира"}
{"url": "https://www.faktor.bg/bg/articles/bitkata-za-nadmoshtie-v-london-vodi-stranata-kam-propastta", "text": "Първи оставка подаде министърът за Брекзит Дейвид Дейвис, а след него си тръгна и главният мотор на Брекзита Борис Джонсън. Те разбиха на пух и прах опитите на Тереза Мей да сплоти кабинета си около плана за едно по-меко излизане от ЕС. Ирландската граница, британската сметка, правата на гражданите - все важни теми преди Брекзита, които бяха премълчани преди референдума. Всяка една от тях е бариера, а всички заедно образуват стена. Но надежда има. (05.12.2017) Координираната оставка на двама от най-заклетите идеолози на Брекзита хвърля правителството на Мей в истински хаос и разбива надеждите, че през следващите седмици най-сетне ще започнат съдържателни разговори за условията на развода и за бъдещите отношения. Само преди няколко дни Тереза Мей се опита да притисне до стената изпокараните си министри и така да ги докара до някакво споразумение. Но този опит трагично се провали, както виждаме в момента. Сред британските консерватори цари тежък разнобой по въпроса какви изобщо да бъдат отношенията с ЕС след Брекзита. Привържениците на твърдия курс не приемат никакви компромиси, докато умерените депутати в Долната камара смятат, че планираният от опонентите им \"твърд Брекзит\" е истинска лудост. Над тази пропаст не може да се прехвърли никакъв мост. Премиерката се е вкопчила във властта, но никой не знае дали изобщо ще оцелее при един евентуален вот на доверие. Пази я единствено убеждението, че в момента никой друг освен нея не е в състояние да поеме отровната ѝ служба. Привържениците на твърдия курс нямат достатъчно парламентарна подкрепа. Ситуацията изглежда патова и безизходна. Цари хаос, а в парламента непрекъснато има брожения, които едва ли укрепват доверието на хората. Брекзитът разкъсва Великобритания и Консервативната партия и трови политическия дебат. ЕС вече от месеци призовава британското правителство да разговаря не само помежду си, а и с Брюксел. А в момента нещата отиват на още по-зле. Въпреки това Тереза Мей твърди, че плановете ѝ за по-меко излизане от Евросъюза били истински пробив. Да не забравяме обаче, че тези планове изхождат единствено от британските интереси и в този смисъл могат да послужат единствено като някаква основа за бъдещи преговори. Те са пъстра смесица между малко митнически съюз и парченце общ пазар по британски вкус и в тази си форма не е възможно да получат одобрение в ЕС. За да се оформи решение, което държавите от Евросъюза могат да преглътнат, ще бъдат необходими допълнителни британски отстъпки и преговори за детайлите. Тоест, дори да оцелее в сегашната битка срещу хардлайнерите, в един по-късен момент Тереза Мей може все пак да се препъне в нежеланието на Брюксел да ѝ даде всичко, което тя желае. За самия ЕС продължаващата неразбория в британското правителство е едно ненужно и нежелано допълнително бреме. В момента има по-важни неща от това да се занимаваш с трайните разпри на различните британски фракции по въпроса за Брекзита. Будещата много тревоги среща на върха на НАТО с американския президент Тръмп, не по-малко застрашителната среща между Тръмп и Путин, споровете около бежанската политика и възходът на популистите в Полша, Италия и Австрия всъщност би трябвало да погълнат цялото внимание и политическите сили на големите държави от ЕС. Вместо това обаче безплодните дебати около Брекзита изсмукват много енергия и време. А твърдите противници на ЕС във Великобритания сякаш изобщо не разбират световните процеси и в порив на безгранично самонадценяване вярват, че могат сами да се справят с всички предизвикателства. Правителството в Лондон все още не е в състояние да каже кой има думата по въпроса за Брекзита и кой точно представлява британската позиция в Брюксел. А докато трае това положение няма никакъв смисъл да се продължават преговорите. Ако обаче сега властта вземе някой от действителните идеолози на Брекзита, Европа може да се прости с всякакви надежди за работещо споразумение. Защото тези идеолози искат само едно: Великобритания да напусне ЕС с гръм и трясък, без никакво споразумение. Част от управляващата партия в Лондон сякаш като сомнамбул се движи към пропастта и никой в Европа не е в състояние да я предпази да не скочи в нея.  (Дойче веле)", "date": "2018.07.10", "title": "Битката за надмощие в Лондон води страната към пропастта"}
{"url": "https://www.faktor.bg/bg/articles/zemetresenie-udari-vrancha", "text": "Земетресение с магнитуд 3,4 по скалата на Рихтер бе регистрирано днес следобед в 15.35 ч. в сеизмичния район Вранча в Румъния, предаде агенция Аджерпрес, като се позова на Националния институт по геофизика. Трусът е станал на дълбочина от 121 км, предава БТА. Най-силното земетресение във Вранча тази година бе с магнитуд 4,6 по Ритхер и стана на 14 март. На 25 април имаше трус със същия магнитуд, припомня агенцията.", "date": "2018.07.10", "title": "Земетресение удари Вранча"}
{"url": "https://www.faktor.bg/bg/articles/rumen-gechev-1-1", "text": "\"Инвестиции у нас от страна на Китай са били малко повече от 5 млн. евро за миналата година. В Босна и Херцеговина те са 4 млрд. За Русия и Китай Турция е доста малък играч\". Това заяви пред БТВ Румен Гечев от БСП. По думите му 1, 5 млрд. евро, които сме договорили, няма как да дойдат веднага. Според него подобен превод еднократно не е възможен и допълни, че парите не са подарък, а заем за страната ни.  \"Ние имаме нужда от инвестиции. Същият милиард и половина можем да вземем от други банки. Лихвите по принцип в момента са ниски. В България няма инвестиционни проекти. Проблемът не са кредитите. Можем да ги вземем от всякъде. Не знаем какви са лихвите. Парите от Китай са си заем. Дано да строят „Белене”. Няколко години българската държава ги размотава\", каза още Гечев.  По думите му, АЕЦ „Белене” може да се строи съвместно с Русия и Китай. Той допълни, че Китай изнася в ЕС стоки за 500 млрд. евро годишно и изкупува предприятия от целия ЕС. \"Докато ние се подчиняваме на идеологически догми, началниците от Брюксел широко са отворили врати за китайски инвестиции. Китай работи с дългосрочен хоризонт. Водят паралелни преговори с Брюксел и двустранни срещи. След кризата търговията на Китай с Източна Европа се разширява, за разлика от Западна Европа\", коментира Румен Гечев.", "date": "2018.07.10", "title": "Румен Гечев: Парите от Китай не са подарък, а заем, който можем да вземем и от други банки"}
{"url": "https://www.faktor.bg/bg/articles/atanas-krastin-e-noviyat-poslanik-na-balgariya-v-rusiya", "text": "Секретарят по външна политика на президента Румен Радев Атанас Кръстин е новият посланик на България в Русия. Указът на държавния глава за назначението бе обнародван в \"Държавен вестник\". Кръстин поема щафетата от Бойко Коцев, несменяемият дипломат, който не крие своите политически пристрастия към Кремъл. Още през февруари премиерът Бойко Борисов обяви, че за Москва предстои да замине Кръстин. Правителството взе официално решение за изпращането на Кръстин, но указът се бавеше чак досега. Атанас Кръстин е роден през 1958 г. в град Гоце Делчев. Завършил е немската езикова гимназия в Пазарджик, след което следва международни отношения в УНСС в София и МГИМО в Москва. Завършва дипломатическия курс на федералното министерство на външните работи на ФР Германия в Бон и Берлин, както и курсове за държавни и висши държавни служители към Центъра по въпросите на сигурността \"Джордж Маршал\" в Гармиш-Партенкирхен, Германия. Владее немски, английски, руски и виетнамски език.", "date": "2018.07.10", "title": "Атанас Кръстин е новият посланик на България в Русия"}
{"url": "https://www.faktor.bg/bg/articles/novini/balgariya/ekaterina-zaharieva-shte-uchastva-v-sreshtata-na-varha-na-nato", "text": "Заместник министър-председателят по правосъдната реформа и министър на външните работи Екатерина Захариева ще участва в Срещата на държавните и правителствените ръководители на страните-членки на НАТО. Това съобщиха от пресцентъра на външно министерство. Срещата ще се проведе на 11-12 юли т.г. в Брюксел. Това е първата Среща на върха на НАТО след преместването на националните делегации в новата главна квартира на НАТО в Брюксел. По време на срещата съюзниците ще очертаят бъдещите насоки относно адаптацията на НАТО към актуалната среда за сигурност, ще обсъдят политиката на „Отворени врати“, утвърждаването на стабилност отвъд границите на Алианса и по-нататъшния принос в противодействието на тероризма. Министър Захариева ще участва в работна вечеря на външните министри, основната тема на която ще бъде сигурността в страните от Близкия изток и Северна Африка. Предвижда се съвместно заседание с участието на председателите на Европейския съвет и на Европейската комисия, както и на страните-партньори Швеция и Финландия, на което ще бъдат обсъдени актуалните предизвикателства пред евроатлантическата сигурност. В рамките на заседанието ще бъде отчетен напредъкът в изпълнението на мерките за сътрудничеството между НАТО и ЕС, в контекста на подписването на нова съвместна декларация между двете организации. Очаква се съюзниците да отправят покана до правителството в Скопие за започване на преговори за присъединяване към Алианса.", "date": "2018.07.10", "title": "Екатерина Захариева ще участва в Срещата на върха на НАТО"}
{"url": "https://www.faktor.bg/bg/articles/obshtestvo/ulitsata/sadat-ostavi-zad-reshetkite-sina-na-yosko-kostinbrodskiya", "text": "Апелативният Спецсъд потвърди постоянния арест на организираната престъпна група, в която са синът на издирвания от години Йосиф Йосифов - Йоско Костинбродския - Иван, и още деветима души, съобщи БНР. Припомняме, членовете на групата бяха задържана при спецакция на връх Шипка. За тях от прокуратурата съобщиха, че са подготвяли побои и убийства на магистрати и полицаи. Окончателно под стража остават ръководителят на групата - синът на издирвания от години Йосиф Йосифов - Йоско Костинбродския - Иван, и още деветима души. И в съдебната зала, и извън нея прокурори и адвокати спориха дали наистина е имало списък с прокурори и полицаи. \"Има свидетелски показания за съществуване на такива списъци. Останалото е въпрос на събиране на нови доказателства и проверка\", подчерта прокурор Емилия Станинска. Според адвокат Тезгюл Лютфиева този списък е единствено и само по думи, твърдения на Венцислав Веселинов Дамянов. Този свидетел, който е бил задържан до 29 юни 2018 година в следствения арест в Пловдив, е освободен веднага след като е дал показания срещу Иван Йосифов и другите лица покрай него.", "date": "2018.07.10", "title": "Съдът остави зад решетките сина на Йоско Костинбродския"}
{"url": "https://www.faktor.bg/bg/articles/ekpertizi-bavyat-razsledvaneto-na-pochinaloto-dete-na-ivaylo-moskovski", "text": "Експертизи бавели финала на разследването за смъртта на детето на транспортния министър Ивайло Московски. Това стана ясно от думите на директора на националното следствие Борислав Сарафов по време на отчета му за дейността на службата през първото шестмесечие. 4-годишният Кристиян Московски почина на 2 февруари следобяд, след като моторната шейна, управлявана от баща му, се ударила в дърво. Семейството на транспортния министър почивало на Боровец, а Московски и синът му се возели на моторна шейна в района на хижа \"Чакър войвода\". По-късно от МВР-София съобщиха, че най-вероятната причина за инцидента е неравност на трасето за моторни шейни. По-разпореждане на главния прокурор Сотир Цацаров разследването за причиняване на смърт по непредпазливост на малолетно дете бе прехвърлено от Окръжната прокуратура в София на Националната следствена служба.  Борислав Сарафов допълни, че екипът от следователи, ръководени от заместник-директора на следствието Магдален Маринов, е направил огледи и възложил експертизи, чийто резултат все още не е ясен. Шефът на НСлС не се ангажира със срокове кога ще приключи разследването.", "date": "2018.07.10", "title": "Експертизи бавят разследването на починалия син на Ивайло Московски"}
{"url": "https://www.faktor.bg/bg/articles/ikonomika/imoti/sofiya-izprevari-san-frantsisko-po-temp-na-poskapvane-na-zhilishtata", "text": "София е на 18-то място сред 150 града в света по най-бързо поскъпване на жилищата, се казва в международен доклад на консултантската компания Knight Frank. В анализа се отбелязва, че възходът на европейските градове продължава - 11 от градовете в първата двайсетица са от Стария континент - Ротердам (14.8%), Единбург (12%), Порто (11.7%) и София (11.3%) вече се присъединяват към дългогодишни лидери Берлин (14.9%) и Рейкявик (11.8%). От класацията се вижда, че София е едно място и 0.1 процентни пункта по-напред от Сан Франциско, който е на 19-то място с поскъпване от 11.2%. Сред градовете от Централна и Източна Европа се откроява унгарската столица Будапеща, където за година жилищните имоти са поскъпнали с 14.4%, което я поставя на 7-мо място. По-назад са Загреб (25-то място, +9.8%), Скопие (39-то място +7.2%), Букурещ (40-то място, +7.1%), Варшава (49-то място, +6%). Начело на класацията са индийският Сурат, където жилищата са поскъпнали с 22.3%, следван от Измир (16.5%) и Хонконг (15.6%). В над 30 града в дъното на класацията жилищата поевтиняват. Последен е Абу Даби, където за година жилищата са загубили 7.2% от цената си. Преди него са Москва (-6.1%), Торино (-6.6%) и Геноа (-6.7%). Ето първите 20 града: Сурат Измир Хонконг Ванкувър Берлин Ротердам Будапеща Хобарт Ахмедабад Сиатъл Единбург Амстердам Рейкявик Франкфурт Дъблин Порто Хайдерабад София Сан Франциско Утрехт", "date": "2018.07.10", "title": "София изпревари Сан-Франциско по темп на поскъпване на жилищата"}
{"url": "https://www.faktor.bg/bg/articles/kultura/art-faktor/chinovnitsi-opitali-da-provalyat-izlozhbata-izkustvoto-na-dzhan-shan-zhen-predi-sreshtata-16-1-v-sofiya", "text": "Директорът на Музей \"Борис Христов\" отмени уговорката за наем на зала с организаторите на експозицията \"Изкуството на Джън, Шан, Жен\". За това съобщават организаторите на Международната изложба \"Изкуството на Джън, Шан, Жен\". Неизяснени обстоятелства затварят вратите на столичния Музей \"Борис Христов\" за международната изложба \"Изкуството на Джън, Шан, Жен\" (\"Изкуството на Истинност, Доброта, Търпение\" в превод от китайски език). Изложбата вече е гостувала в над 900 града в 50 държави по света, също в Европейския парламент, в парламентите на Канада, Австралия, Обединеното кралство и в Американския конгрес. У нас през 2018 г. експозицията посети Балчик, Добрич, Бургас, Пловдив Варна и Стара Загора, където се радваше на голям обществен и медиен интерес. В София изложбата първоначално трябваше да гостува oт 2 до 13 юли 2018 г. Броени дни преди 2 юли, планираният ден на откриването на изложбата в София, директорът на Музей \"Борис Христов\", Елена Драгостинова отмени предварително направеното споразумение за излагане на картините в музея, без ясен повод и причина. Договорихме се устно с представител на музея през май, че ескпозицията \"Изкуството на Джън, Шан, Жен\" ще бъде изложена там. С това стартира кампания по промотирането ѝ в медии, изготвиха се информационни материали и т.н. Информация за изложбата е поставена и в календара на събитията в Четиринадесети фестивал на изкуствата \"Борис Христов\", като събитието присъства на афиша на музея, така както е било популяризирано от директора в различни медии и форуми. През юни, от музея изпращат по електронната поща бланка за договор за наем на организатора на изложбата за България, Александра Ботева. Ботева разпечатва бланката, подписва договора и го занася в музея. От там никога не ѝ връщат екземпляр подписан от директора на музея. На база на този едностранно подписан правен документ, Ботева предплаща сумата от 600 лева по сметката на музея. Докато тече организацията по подготовката за гостуването на изложбата в Музей \"Борис Христов\", на 13 юни директорът Елена Драгостинова изненадващо се обажда на Александра Ботева. Драгостинова я информира, че от посолството на Китайската Народна Република в София са поискали среща в музея на следващия ден, 14 юни, в 15:00 часа, и моли някой от представителите на изложбата да ги посрещне и да говори с тях, тъй като тя ще е заета по това време. Скоро след това се обажда отново, този път молбата е точно обратната – никой от организаторите да не присъства на заявената среща. Драгостинова сподели, че се е свързала с Общински съвет (Пловдив) и Регионална библиотека \"Захарий Княжески\" (Стара Загора), които са две от локациите на изложбата в страната ни, и е получила уверение, че те на свой ред не са имали посещения от китайското посолство. В понеделник, 18 юни, директорът се обажда на Александра Ботева, за да ѝ съобщи, че не може да каже нищо повече освен, че няма да може да проведем изложбата в Музей \"Борис Христов\". \"Г-жа Драгостинова не пожела да отговори на въпроса ми каква е причината, а си определихме среща на следващия ден (19 юни), на която отново ме увери, че нищо няма да ми каже. Видяхме се и разговаряхме в рамките на час и тогава ме убеждаваше, че срещата с китайското посолство не се е състояла, защото на тях не им е било удобно тогава\", сподели Александра Ботева. От посолството казали на Драгостинова, че ще наминат в музея друг път, за да го разгледат по случай срещата на \"16+1\" в София между 16-те страни от Централна и Източна Европа и КНР. Както е известно, Пекин на тази среща (6-7 юли) представляваше лично премиерът Ли Къцян, което ни кара да се притесним дали намесата на посолството на КНР е имала за цел да му осигури медийно \"по-комфортен\" престой в българската столица. Драгостинова отказа да признае наличието на какъвто и да било натиск от страна на посолството, предполагаемо станало повод организаторите да станат нежелани в музея. \"Тя ме увери, че разговор за изложбата не е имало, като категорично отказа да я проведем в музея, без каквито и да било обяснения за мотивите ѝ\", поясни също така Александра Ботева. За наше съжаление, така и не беше дефиниран на официално ниво специалният интерес към изложбата от страна на дипломатическата мисия на Пекин в България. Чрез картините в \"Изкуството на Джън, Шан, Жен\" китайският художник и скулптор проф. Кунлун Джан разказва освен за красотата на медитативната практика Фалун Дафа (Фалун Гонг), и за смъртоносните репресии, на които са подлагани нейните последователи в Китай от 1999 г. насам. Също така, обръщаме вниманието ви на факта, че потъпкването на човешките права все още е изключително чувствителна за КНР тема. Затова опитите на посланика на страната в София за заглушаването ѝ демонстрират традиционния вече подход на членовете на китайската комунистическа партия, различните ѝ дъщерни организации и на китайските посолства по света. От Организационния комитет изразяваме своята благодарност към Зала \"България\" на Софийската филхармония, която прие експозицията като последната ѝ спирка от гостуването в страната ни. \"Благодарни сме на ръководството на Зала 'България', че прие нашата изложба в последния момент, но ако ни се откаже да удължим наема, ще проличи дали дългата ръка на китайския репресивен режим в България е вездесъща\", обобщава Александра Ботева. Картините ще бъдат на разположението на посетителите до 22 юли, като ние, организаторите, все още се надяваме на удължаване на срока поне до 30 юли заради пропуснатото време, след опитите за спиране на мероприятието от посолството на КНР в София. Също така, обединихме се около идеята, че при още един опит за спиране на изложбата, ще ни се наложи да действаме съобразно българското законодателство. Това предполага съответните сигнали към Прокуратурата, ДАНС и Европейската комисия с молба за проверка на евентуалната намеса на властите в Пекин във вътрешните работи на Република България.", "date": "2018.07.10", "title": "Чиновници опитали да провалят изложбата „Изкуството на Джън, Шан, Жен” преди срещата 16+1 в София"}
{"url": "https://www.faktor.bg/bg/articles/turski-sadii-shte-sviryat-na-polufinalniya-mach-mezhdu-harvatiya-i-angliya", "text": "ФИФА съобщи съдиите, които ще свирят полуфиналния мач на Мондиал 2018 между Хърватия и Англия. Главен рефер ще е турчинът Джунейт Чакър, а негови помощници ще са Бахатин Дуран и Тарик Онгун. Четвърти съдия ще е холандецът Бьорн Куйперс. Чакър вече свири Мароко - Иран и Нигерия - Аржентина. Хърватия и Англия ще премерят сили на \"Лужники\" в сряда от 21:00 часа. Другият полуфинал между Франция и Белгия е утре.", "date": "2018.07.10", "title": "Турски съдии ще свирят на полуфиналния мач между Хърватия и Англия"}
{"url": "https://www.faktor.bg/bg/articles/dnes-se-navarshvat-24-godini-otkakto-dran-nahme-germaniya-na-svetovnoto-v-sasht", "text": "Айнцу, цвайнцу... Дрън!\"  Христо Стоичков има таланта с малко думи да описва големи неща. Това стои и зад известната му фраза от онова лудо американско лято на националния отбор по футбол през 1994 г.  Преди точно 24 години се случи и \"айнцу\", и \"цвайнцу\", за да завърши с шумното \"Дрън!\", което прати България сред четирите най-добри тима в света, припомня Би Ти Ви. На феновете у нас пък осигури безсънна нощ и неповторими емоции, които днес, след почти четвърт век, изглеждат недостижими, но за това пък толкова сладко опияняващи, че все още топлят сърцата на свидетелите и живеят в приказките, разказвани на хората, родени след това. В Германия, където днес се опитват да не правят драми от ранното отпадане от Мондиала в Русия, онзи мач на стадиона в Ню Джърси се появява като епизод в кошмарите. Защото тогава една малка балканска страна постигна немислимото, за да изживее звездния си миг, а величественият Бундестим просто бе.. \"Дрън!\"-нат.  Едва ли някой си е помислял, че великани като Руди Фьолер, Юрген Клинсман и Лотар Матеус могат да бъдат повалени от Пеневата чета, преминала Океана, за да разваля хегемонията на големите. Само че се случи точно това! \"Лъвовете\" хич не се притесняват, че на терена мерят футболни умения с едни от най-големите звезди тогава. Стоичков, Костадинов, Лечков, Сираков и Балъков, който нацелва гредата през първото полувреме, са окрилени от успеха си в групите и в четвъртфинала сякаш летят. В 47-ата минута обаче съперникът получава право да изпълни дузпа, а капитанът Матеус не бърка. Българският отговор е прецизен и бърз. За 3 минути момчетата на Димитър Пенев слагат край на спора. В 75-ата минута Стоичков изпълнява пряк свободен удар. Шутът е толкова майсторски, че на вратаря Илгнер му остава само да проследи как топката се оплита в мрежата му. В 78-ата минута Лечков с глава повтаря упражнението.  Резултатът остава такъв до последния съдийски сигнал, за да се превърне тази среща в най-паметния момент в българския футбол, а 24 години по-късно да продължи да предизвиква сълзи от гордост и носталгия.", "date": "2018.07.10", "title": "Носталгия: Днес се навършват 24 години откакто \"Дрън\"-нахме Германия на Световното в САЩ"}
{"url": "https://www.faktor.bg/bg/articles/rusnatsite-iztreshtyaha-shte-vikat-za-angliya-na-polufinala-s-harvatiya", "text": "Руски запалянковци ще викат за Англия срещу Хърватия в полуфинала на \"Лужники\" утре от 21 часа. Поне така излиза от думи на руснаци, цитирани от британския в. \"Телеграф\".  Това изглежда доста изненадващо, предвид изострените дипломатически отношения между Русия и Великобритания след скандала с опита за покушение над Сергей и Юлия Скрипал. Но очевидно домакините на Мондиала са много по-ядосани на хърватите заради видео, в което защитникът Домагой Вида се провиква \"Слава на Украйна\", а треньорът Огнен Вукоевич посвещава победата с дузпи срещу Русия на четвъртфинала в Сочи на Украйна и \"Динамо\" (Киев), за който са играли двамата. Вчера делегацията на балканците официално се извини на Русия, Вукоевич беше отстранен, а Вида смъмрен от ФИФА и от федерацията си. Юра Райзер, член на фенклуба на \"Спартак\" (Москва) и почитател на \"Ливърпул\", казва пред \"Телеграф\", че \"значително число\" от руснаците на арената (а те ще бъдат огромно мнозинство) ще викат за Англия особено след думите \"Слава на Украйна\". Заради дипломатическия скандал покрай случая \"Скрипал\" не малко англичани предпочетоха да гледат Световното у дома. Пресни са и спомените отпреди две години, когато британски и руски хулигани се биха в Марсилия на Европейското. По този повод имаше закани и предупреждения към островитяните. Още в началото на първенството обаче местните в градовете, в които \"Трите лъва\" имаха мачове, казваха пред акредитирани журналисти, че нямат намерение да се бият с англичани - много от тях са фенове на клубове от Висшата лига. Почитатели от Албиона видяха това сами - стотици руснаци сядаха на трибуните, облечени с фланелки на Англия, \"Ливърпул\", \"Манчестър Юнайтед\", \"Челси\"... Това се случваше във всеки мач. Досега тимът на Гарет Саутгейт разчиташе на подкрепа от около 4-5 хиляди свои сънародници. За мача с Хърватия се очаква те да са поне 10 000.  Онези, които тръгват за Русия в последните дни, ще платят по минимум 3000 паунда за самолетни билети и хотели или квартири, пише \"Дейли Мейл\". Те търсят билети за мача по всякакви канали. Най-евтината цена, на която могат да се намерят е 560 британски лири. Но има предлагане на стойност 11 400 и повече. Преселение към Русия има и от Хърватия, както и на \"ветрени\" от цял свят, които опитват да се доберат до Москва за историческия мач. Има запалянковци, които споделят, че дори да не стигнат до \"Лужники\", поне ще са в Русия и ще гледат полуфинала във фен зона пред видеостена.", "date": "2018.07.10", "title": "Руснаците обявиха бойкот на Хърватия, ще викат за Англия на полуфинала"}
{"url": "https://www.faktor.bg/bg/articles/nap-udari-elektronnata-targoviya-v-burgas", "text": "Лица и фирми от област Бургас, извършващи електронна търговия, са укрили приходи за близо 15 млн. лева. Сумите излизат на светло след проверки и ревизии в сектора на търговията по интернет, извършени от екипи на териториалната структура на приходното ведомство в морския град. Това съобщиха от пресцентъра на данъчните. „Затягаме данъчния контрол върху електронната търговия. Това е изключително динамично развиващ се сектор, чиито обороти нарастват с внушително темпо всяка година и същевременно с огромен риск от избягване на данъчно облагане“, коментира говорителят на НАП Бургас Христо Узунов, цитиран от fakti.bg. Той обясни, че при ревизиите се използва специализираният софтуер за анализ на данни в електронен вид. На територията на региона са били ревизирани 54 лица - физически и юридически, които е трябвало да внесат данъци в размер на над 1,4 млн. лева, но не са го направили. Данъчните са достигнали до обектите на ревизии чрез проследяване на паричните потоци на плащанията от извършените сделки през интернет. При подобни контролни действия се осъществява анализ, сравняване и засичане на огромен обем информация, отделно се провежда наблюдение и върху цялостната организация на работа на определени електронни магазини. Следи се също за нерегистрирани по ЗДДС лица, при които получените суми надхвърлят прага за задължителна регистрация. Установяват се уеб сайтовете, чрез които се извършват продажбите в интернет, съпоставят се и данните от годишните данъчни декларации. Проверяваните лица и фирми са извършвали електронна търговия предимно с дрехи, обувки и уреди за домашна потреба. Разплащанията са били без банкови преводи.", "date": "2018.07.10", "title": "НАП удари електронната търговия в Бургас"}
{"url": "https://www.faktor.bg/bg/articles/ikonomika/biznes/monopolat-na-kremal-visoki-tseni-na-gaza-i-parnoto", "text": "България продължава да бъде изцяло зависима от Москва при доставките на природен газ. Когато си толкова енергийно зависим, в крайна сметка плащаш високи цени. В години, в които страните от ЕС все повече разнообразяват своите доставчици, и ГЕРБ, и БСП продължават услужливо да пазят руския монопол. БСП още повече напредна в демагогията, защото с едната ръка защитава тоталния руски монопол, а с другата протестира срещу високите цени. В последните месеци обаче, две събития изиграха ключова роля за бъдещите взаимоотношения на страните в Източна Европа и Газпром: На 24 май Европейската комисия приключи разследването срещу Газпром за нарушаване на правилата за свободна конкуренция с 4 задължения за компанията, свързани с осигуряването на условия на конкуренция, като ЕК смята за засегнати България, Естония, Латвия, Литва и Полша, пише сайтът demokrati.bg. Стокхолмски арбитражен трибунал реши в полза на полската PGNiG в спор с Газпром и полската компания има право да предоговори дългосрочния договор на по-ниски цени. Делото започна през 2015 г. Докато решението на ЕК има отношение основно към бъдещото поведение на компанията на пазарите в ЕС, второто показва, че могат да се постигнат реални резултати в намаляването на цените на руския газ. Полша изгради терминал за втечнен природен газ (ВПГ) и започна изграждане на връзка с Дания, която ще позволи внос на норвежки газ. Очаква се държавата реално да може да покрие нуждите си без руски газ през 2022 г. Има 4 мерки, които могат да подобрят рязко конкурентността и алтернативността при доставките на газ: Продаване на количества, внасяни от Газпром на търгове на българския хъб. Вече има виртуална търговска точка. В условия на единствен доставчик на газ, това би довело до поне малко конкурентност в търговията. Предвид дългосрочния договор на България, това едва ли е алтернатива за цялото количество, но може да се започне с всички количества над минималните по договора. Малко прозрачност е по-добре от никаква. Приоритизиране на съвместния проект за терминал за втечнен природен газ между БЕХ, DEPA и GASTRADE. В това отношение изглежда има позитивни стъпки от българска и гръцка страна. Завършването на този проект вече реално позволява участие на световен пазар на газ. Връзка към нови тръбопроводи. Трансадриатическият газопровод е най-добрият  и най-реалистичният  вариант в момента. Той ще предложи и реална алтернатива на руския газ. Турски поток, който в последните седмици пак се появи от руска страна в публичното пространство, запазва съществуващия монопол на Кремъл. Либерализиране на енергийния пазар и допускане на нови алтернативни производители на електроенергия на пазарни и конкурентни цени, с цел да намалим потреблението на природен газ. Можем да последваме решенията на ЕК и на арбитражния трибунал в Стокхолм и реално да проверим до каква степен търговските практики на Газпром са ощетили България. За да има сигурност на доставките и конкурентни цени, трябват алтернативи и на източниците на газ, и на трасетата. „Южен поток” или „Турски поток”, или каквото и друго име да използват, всъщност запазва монопола на Кремъл. Единствената разлика е, че заобикаля Украйна. Натискът върху България е да участва в различните проекти за доставка на газ, разработвани от Москва, за да няма ресурси да инвестира в алтернативи. Първото важно нещо е да спре да се говори за интерконектори със съседните страни, а да се изградят такива. След повече от 10 години обещания е крайно време да има резултати. Гръцката връзка и прогреса по терминала за втечнен природен газ са ключови за бъдещето на газовия пазар. Крайно време е румънската връзка да бъде завършена и да стане използваема с изграждането на компресорна станция на румънска територия. Вече има търговци, които започнаха да търгуват на едро в България, благодарение и на виртуалната точка на Булгартрансгаз. Това са предпоставки за евентуален бъдещ пазар. За да има пазар, трябва да има избор на доставчици. Когато имаш алтернативи, е далеч по-възможно да бъдат предоговорени условията за внос на природен газ от Русия. Именно в тази посока трябваше да се използва производството на ЕК срещу Газпром. Първо да се включим с искане за обезщетение за надплатени суми и след това, разговори за намаляване цената на газа за България и компенсиране на въпросните надплатени суми. И Герб, и БСП боязливо избягаха от въпроса, защото зависимостите им от Кремъл вече не им позволяват да защитават националния интерес.", "date": "2018.07.10", "title": "Монополът на Кремъл - високи цени на газа и парното"}
{"url": "https://www.faktor.bg/bg/articles/priklyuchi-sagata-s-taylandskite-detsa", "text": "Всички 12 деца, които бяха блокирани в пещера в Тайланд, заедно с треньора си по футбол, вече са спасени, съобщават световни агенции. Преди часове на място пристигна и милиардерът Илон Мъск. Той лично донесе миниподводница, изобретена от инженери от неговата фирма. Не е ясно дали машината ще бъде използвана от спасителите. До момента спасените деца не са се появявали пред камера и не се срещали с родителите си. Властите обаче уверяват, че са в добро здравословно състояние.  12-те членове на момчешки футболен отбор - на възраст между 11 и 16 години, както и техният треньор на 25 години, били на екскурзия. Те влезли в пещера в провинция Чианг Рай миналата събота. Отборът е останал заклещен в пещерата след силния дъжд - типичен за това време на годината в страната, който наводнил входа на туристическата атракция.", "date": "2018.07.10", "title": "Приключи сагата с тайландските деца"}
{"url": "https://www.faktor.bg/bg/articles/politico-sas-zhlachna-statiya-za-tereza-mey-premierat-zombi-ne-iska-da-umre", "text": "Премиерът зомби на Великобритания отказва да умре – така започва статия на \"Политико\", посветена на Тереза Мей и сътресенията в правителството в Лондон. \"Макар да бе разтърсена от двойните оставки на двама от най-големите зверове в кабинета, премиерът не се огъна и предизвика партията си да я извлече извън курса към мек Брекзит, който вече е поела. Първоначалните знаци показват, че упоритостта може да ѝ донесе успех, или поне да удължи борбата.\" Засега привържениците на твърд Брекзит не са толкова много, че да свалят Мей и да прокарат своите предпочитания през парламента. След оставките на министрите за Брекзит и на външните работи Дейвид Дейвис и Борис Джонсън тя остана вярна на мантрата \"да си свършим работата\" и ги замени още същия ден, като междувременно продължи да настоява, че последните предложения за връзките с ЕС след Брекзит са това, което обеща още миналата година.  Остава под въпрос обаче дали тя има достатъчно силна подкрепа, за да проведе планирания от нея Брекзит. Лейбъристите вече говорят открито за \"коалиция на хаоса\", която да свали правителството, след като финалното споразумение влезе за обсъждане в парламента. В нея може да се включат твърдите консерватори като набралия популярност опонент на Мей Джейкъб Рийс-Мог и Шотландската национална партия, която пък е против Брекзит изобщо. Другият голям проблем на Мей е, че Брюксел може изобщо да не приеме предложенията ѝ. \"Тя преговаряше по възможно най-катастрофалния възможен начин\", коментира за \"Политико\" водещ съветник на Великобритания, който следи разговорите отблизо. \"Тя не се подготви за излизане без сделка и позволи всичко да бъде прекарано през призмата на Северна Ирландия. И какво остава? Да предложим да станем васална държава и да прикрепим към това бележка: \"Как искате 39-те си милиарда – с чек или с директен превод?\" Положението е катастрофално и вината за това е нейна.\" Във вчерашната си реч пред парламента обаче Мей остана непоколебимо на досегашните си позиции, заплаши ЕС, че ако не промени подхода си, може да напусне без сделка, и заяви, че правителството се подготвя и за този сценарий. Тя изглежда готова да се бори срещу евентуален вот на недоверие и да продължи напред. Засега анонимно пред британските медии множество тори коментират, че проблемът е в подхода на премиера, а не в самия премиер – и изглеждат обединени около мнение, че във всеки случай тя е по-добър вариант от лейбъриста Джеръми Корбин, който също разцепи собствената си партия. Но ако ЕС не се съгласи с идеите ѝ, Мей ще се изправи пред нова криза през есента и този път може да не я преживее. (Дневник)", "date": "2018.07.10", "title": "\"Politico\" със жлъчна статия за Тереза Мей: Премиерът зомби не иска да умре..."}
{"url": "https://www.faktor.bg/bg/articles/kitay-naliva-miliardi-v-strani-ot-blizkiya-iztok", "text": "Президентът на Китйа Си Дзинпин е обещал, че ще предостави $ 20 млрд. за възстановяването на Близкия Изток, съобщи ТАСС. Китай засилва вниманието си към Близкия Изток, заради ролята, която арабските държави може да играят в изграждането проекта „Един пояс, един път“. Той трябва да представлява верига от нови икономически маршрути. „Трябва да се отнасяме един към друг честно, да не се страхуваме от различията и обсъждаме всеки въпрос във външната политика“, заяви Дзинпин. Вече са планирани помощни пакети за Йордания, Сирия, Ливан, Йемен и Палестина. Очаква се създаването на консорциум от китайски и банки, който да финансира фонд от $ 3 млрд. за подкрепата на страните от Близкия Изток.", "date": "2018.07.10", "title": "Китай налива милиарди в страни от Близкия Изток"}
{"url": "https://www.faktor.bg/bg/articles/borisov-katsna-v-london-za-sreshtata-na-varha-berlinski-protses", "text": "Министър-председателят Бойко Борисов пристигна в Лондон, където ще участва в срещата на върха на инициативата „Берлински процес“ в Лондон. Това е петата ежегодна среща, която цели потвърждаване подкрепата за европейската перспектива на страните от Западните Балкани. България е поканена в Лондон като страна, която постави европейската перспектива на държавите от Западните Балкани във фокуса на своето Председателство на Съвета на ЕС и на Срещата на върха в София на 17 май. Държавните и правителствените ръководители на Великобритани , Австрия, България, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора ще обсъдят развитието на транспортната, информационната и комуникационната инфраструктура, повишаването на икономическия ръст в региона, както и темите за сигурността и миграцията като важни елементи за стабилността. В британската столица премиерът Борисов ще участва и в работен обяд с лидерите на страните, даван от министър-председателя на Великобритания Тереза Мей. На него ще присъстват и представители на Европейската инвестиционна банка, на Европейската банка за възстановяване и развитие и на Съвета за регионално сътрудничество.", "date": "2018.07.10", "title": "Борисов кацна в Лондон за срещата на върха \"Берлински процес\""}
{"url": "https://www.faktor.bg/bg/articles/novini/balgariya/balgariya-ochakva-tazi-godina-da-dostigne-razhodi-za-otbrana-ravni-na-1-56-na-sto-ot-bvp", "text": "През тази година се очаква България да постигне разходи за отбрана, равни на 1.56 на сто от брутния вътрешен продукт (БВП). Това показват данни, представени днес от НАТО. Близо една трета от тези средства ще бъдат насочени към придобиването на оборудване и спрямо данните от 2014 г. увеличението е неколкократно, с близо девет на сто над средната цел в алианса. Предвижда се нашата страна тази година да отдели близо 1,64 милиарда лева, като в тази сума не са включени средства за пенсионираните военнослужещи.  От 2011 г. насам това са най-значителните разходи за отбрана у нас, сочат данните. За същия срок БВП на България е нараснал от 52 на 61 милиарда долара годишно. Макар че постоянно се повишават, разходите за отбрана на глава от населението в България остават сред най-ниските в Европа за последните седем години.", "date": "2018.07.10", "title": "България очаква тази година да достигне разходи за отбрана, равни на 1.56 на сто от БВП"}
{"url": "https://www.faktor.bg/bg/articles/ninova-nareche-balgarskoto-evropredsedatelstvo-krasiva-no-prazna-opakovka", "text": "\"Българското председателство беше добра организация със слабо съдържание. Красива, но празна опаковка. Еднопартийно занимание, което доведе до отстъпление от европейски ценности и права\". Тази най-кратка оценка даде след заседание на Изпълнителното бюро на БСП лидерът на партията Корнелия Нинова. Нинова поясни, че оценката на председателството е дадена от Изпълнителното бюро на партията. „Председателството на Съвета на ЕС завърши, ние изчакахме всички мероприятия, да мине срещата \"16+1\", за да дадем своята политическа оценка“, каза лидерът на БСП. Тя поясни, че още преди председателството БСП е имала екип към Националния съвет, който е изготвил предложенията на партията за програма и те са били приети в документ на парламента, съобщава Фокус. Корнелия Нинова поясни, че БСП се основава на най-важния документ в парламетарната република – решението на Народното събрание, с което се е приела програмата на председателството и неговите приоритети. „Не знам дали си спомняте, че трите ключови думи на председателството бяха трите „к“ – консенсус, конкурентоспособност и кохезия, а девизът беше „Съединението прави силата“. Към обобщението на резултатите от БГ председателство, от своята камбанария на опозиция видя през 72 протеста за 6 месеца, на два дена и половина - по един протест от различни групи българи. За да бъде аргументацията на социалистите пълна, Нинова изреди и участниците в протестите - охранители в затвора, превозвачи, медицински сестри, производители на рози, пациенти с белодробни заболявания, метеоролози и най-различни други съсловия.  Лидерът на социалистите се опита да аргументира тази своя оценка, препращайки изводите към състоянието на ЕС, проблема с мигрантите. \"По-разделен от сега ЕС никога не е бил, получиха се допълнителни разломи между държави по различни оси\", отчете Нинова по приоритет \"консенсус\". По темата \"миграция\" българското председателство пак не постигнало нищо, даже обратното - имало налице много разногласие в ЕС. По Шенген от Европа ни казали \"не, защото сте корумпирани\". И по това не сме реализирали напредък, разкритикува соцлидерката. \"Това е истинската, реална оценка на българския народ, настойчиво и отривисто заключи Нинова. Цялото председателство беше целувки и прегръдки, един пиар\", заключи соцлидерката. След нея обаче заместничката й Деница Златева, която води международния ресор в БСП, отчете, че доверието към нас като държава-членка след европредседателството е било повишено. Златева благодари за усилията на всички дипломати, чиновници, МВР и ангажирани с организацията на председателството на ЕС. По повод критиките към ръководството на столетницата от страна на други видни социалисти, като бившия соцлидер Михаил Миков, Нинова коментира: \"Всеки, който има да казва нещо, го каним на 21 юли, на националното ни съвещание, на което ще представим визията си за България\". Там всеки от вътрешнопартийните й опоненти в БСП бил добре дошъл да си каже критиките, добави Нинова.", "date": "2018.07.10", "title": "Нинова нарече българското европредседателство \"красива, но празна опаковка\""}
{"url": "https://www.faktor.bg/bg/articles/dps-s-novi-popravki-v-zakona-peevski-osvetyavat-sobstvenitsite-i-finansiraneto-na-mediite", "text": "Всяка медии трябва да подава декларация до 30 юни с информация за действителния собственик и сключваните договори за финансиране през предходната година. Това предвиждат допълнения към приетия на първо четене законопроект на ДПС за осветляването на собствеността и финансирането на медиите, съобщава Канал3. В декларацият ще се изреждат всички договори, както и стойността им, които са сключвани с държавата, с общините, с държавни и общински дружества, както и с такива с преобладаващо държавно и общинско участие. Декларацията ще се подава в Министерството на културата, а министърът ще ви отделен регистър. Който наруши закона, не изпълни изискванията му и не подаде декларация за истинския собственик и източници на финансиране на медията си, ще бъде санкциониран. Законът въвежда глоби от 10 до 15 хил. лв., а при повторно нарушение санкциите скачат от 20 до 30 хил. лв. Вносителите разширяват обхвата на закона, като допълват, че медията е длъжна да декларира съществени обстоятелства, свързани със собственика на доставчика на медийна услуга - дали е лице, заемащо публична длъжност, осъждано ли е с влязла в сила присъда за извършено престъпление и дали съответната медия е сключвала договори с общини и с държавата. Трябва да се даде отговор още на въпроса дали въпросната медия е финансирана чрез банкови кредити, през еврофондове или обществени поръчки. Според вносителите - отново депутатите от Движението Делян Пеевски, Велислава Кръстева, Йордан Цонев и Хамид Хамид, тези данни, които отсъстват от първоначалния вариант на приетия на първо четене законопроект, са били във фокуса на медийния дебат след приемането му и целят да уведомят потребителя на медийната услуга каква политика води съответната медия, за да направи своя избор той дали да се информира от нея. Новост е и изискването да се декларира лицето, което фактически контролира съответното медийно съдържание, ако то е различно от действителния собственик на медията. Така потребителите ще разполагат с пълната информация за редакционната политика и за зависимостите между определени медии, които иначе се ръководят от несвързани помежду си лица.", "date": "2018.07.10", "title": "ДПС с нови поправки в закона \"Пеевски\" - осветяват собствениците и финансирането на медиите"}
{"url": "https://www.faktor.bg/bg/articles/tramp-sreshtata-s-putin-mozhe-da-e-po-leka-ot-tazi-na-varha-na-nato", "text": "Доналд Тръмп допусна днес, че срещата му с Владимир Путин в Хелзинки може да е по-лека от срещата на върха в Брюксел или от посещението му във Великобритания, предаде Франс прес. Тръмп говори пред репортери, преди да се отправи на едноседмична обиколка, която включва срещата на високо равнище на НАТО, двустранни срещи във Великобритания и срещата с Путин. Американският президент предрича трудни преговори с НАТО за разходите за отбрана. \"Откровено казано, с Путин може да се окаже най-лесно. Кой би помислил\", отбеляза Тръмп пред журналистите в градината на Белия дом. Президентът призна, че в момента не може да определи дали руският му колега е приятел или враг и го нарече \"конкурент\", посочва Асошиейтед прес. \"Смятам, че разбирателството с Русия, разбирателството с Китай, с други страни, е нещо хубаво, а не лошо\", каза той. Пред журналистите Тръмп подчерта, че британците са тези, които ще решат дали министър-председателката Тереза Мей да остане на власт, след като вчера двама ключови министри от правителството й подадоха оставка поради несъгласие с вижданията й във връзка с Брекзита. Президентът каза, че вече бившият британски външен министър Борис Джонсън е негов приятел, предаде Ройтерс.", "date": "2018.07.10", "title": "Тръмп не се страхувал от Путин, а от посещението във Великобритания и от срещата с НАТО"}
{"url": "https://www.faktor.bg/bg/articles/borisov-ot-london", "text": "Трябва да бъдем много единни в задачите, които си поставяме по свързаността на Балканите. Това каза министър-председателят Бойко Борисов в Лондон, преди да вземе участие в работния обяд на държавните и правителствени ръководители на Великобритания, Австрия, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора, съобщиха от правителствената информационна служба.  Примерът ще участва в петата ежегодна среща на върха на инициативата „Берлински процес“, която цели потвърждаване подкрепата за европейската перспектива на страните от Западните Балкани.  Българският министър-председател Бойко Борисов посочи, че по настояване на България във формата тази година участва и Гърция, защото Балканите трябва да се разглеждат общо, а не по отделно. Той подчерта, че участието на страната ни в “Берлинския процес” е голямо признание за свършената през последните шест месеца работа и по-конкретно резултатите, постигнати по време на Срещата на върха ЕС - Западни Балкани в София.  \"Започва официалният обяд с държавните и правителствени ръководители, даван от министър-председателя на Великобритания Theresa May. Преди началото наблюдавахме с лидерите празненствата по случай 100-годишнината на кралските военновъздушни сили\", написа Борисов в социалната мрежа. Българският премиер публикува и снимки на страницата си във  Фейсбук  от началото на форума.", "date": "2018.07.10", "title": "Борисов от Лондон: Трябва да сме единни в задачите, които си поставихме за Балканите (ВИДЕО)"}
{"url": "https://www.faktor.bg/bg/articles/ako-izborite-sa-dnes", "text": "Ако изборите биха били днес, в парламента щяха да влязат четири партии - ГЕРБ, БСП, Обединени патриоти и ДПС. Това показва национално-представително проучване финансирано и проведено от „Маркет линкс” в периода от 23 до 28 юни 2018 г. Данните на \"Маркет линкс\" сочат, че  ГЕРБ щяха да спечелят с 20,3% подкрепа, което е с 3% преднина пред БСП, които щяха да вземат 16,9%. След тях се нареждат  ОП  с 4,2% подкрепа  и ДПС - с 4,1%. Отношението към политическия елит в страната остава силно негативно, сочат данните. След Българското председателство на Съвета на Европа обаче има лек положителен ефект по отношение към ГЕРБ, които прибавят около 3% одобрение.  БСП запазва нивата си на одобрение от около 30%, докато противоположните нагласи се споделят от около 60%. Резултатите на Обединените патриоти са сходни – около 30% одобрение и неодобрение 58%.  В края на политическия сезон все още регистрираме позитивния отзвук върху нагласите на гражданите от българското председателство, посочват авторите на изследването. Намалява се негативизмът по отношение настоящото и бъдещо развитие на страната. На този фон, половината от домакинствата гледат позитивно към бъдещето. Младите, в сравнение с по-възрастните поколения, са по-оптимистично настроени за бъдещето.  Картината на институционално доверие продължава да се характеризира с високо степен на критичност от страна на българските граждани. Народното събрание отново е в дъното на класацията с над 3 пъти по-висок дял на гражданите, които нямат доверие. Народното събрание е в дъното на класацията с 60% недоверие, докато първото място е заето от Президентската институция, която има близо 60% одобрение. От друга страна, Прокуратурата запазва минималното възстановяване на доверието към нея, като през юни положителните оценки са 18%.  Изключение от общата картина са Омбудсманът и президентската институция, които остават на другия полюс с доверие, надвишаващо няколкократно недоверието в тях. Трябва да се отбележи продължаващата тенденция на повишаващо се доверие към институцията на Омбудсмана, като очакваме тя да продължи да се развива, подкрепена от активната ѝ роля в няколко актуални социални конфликта, които получават широко медийно отразяване.  Отношението към политическия елит в страната остава силно негативно. Индексът на съотношението между позитивните и негативни нагласи остава в отрицателната част на скалата за всички политически сили. Анализът на резултатите води до извода, че Българското председателство на Съвета на ЕС има известен положителен ефект върху общото отношение към ГЕРБ (+3%). БСП запазва нивата си на одобрение от около 30%, докато противоположните нагласи се споделят от около 60%. Сходни са резултатите и при Обединени патриоти, които регистрират нива на одобрение 29% и неодобрение 58%.  Към момента Движение 21 е с най-високият, макар и с негативен индекс, сред извънпарламентарно представените политически сили. Все още младата и по-слабо разпознаваема коалиция Демократична България получава одобрение от около 8% от избирателите, докато 57% са негативно настроени.  Делът на пълнолетните граждани на страната, които не се чувстват представени от нито един от настоящите политически субекти, запазва високите си нива от последните месеци – общо 44% заявяват, че не са решили кого да подкрепят или не биха гласували, ако днес се провеждат парламентарни избори.  ГЕРБ остава с най-голям електорален потенциал, въпреки отчетеното вече повишено доверие към партията, това е малко над 20% на база всички. БСП минимално увеличава своята електорална подкрепа като в момента 17% от имащите право на глас декларират, че биха подкрепили партията на парламентарни избори.", "date": "2018.07.10", "title": "Ако изборите са днес: Четири партии влизат в парламента - ГЕРБ, БСП , ОП и ДПС"}
{"url": "https://www.faktor.bg/bg/articles/ikonomika/biznes/valeri-simeonov-ne-postignahme-kompromis-v-zakonoproekta-za-gorivata-utre-shte-glasuvame-protiv", "text": "Не е вярно, не е вярно това, което казва Волен Сидеров, не сме постигнали на проведената днес среща с лидерите на „Атака” и ВМРО никакво съгласие, няма и споразумение за приемането на законопроекта за горивата. Това обяви ексклузивно пред Faktor.bg вицепремиерът и лидер на НФСБ Валери Симеонов.  Няколко часа по-рано Волен Сидеров се похвали пред журналисти (виж  , б.р.), че Патриотите са изгладили различията помежду си, а законопроектът за горивата ще защити дребните предприемачи. Симеонов опроверга и твърдението на Сидеров, че вицепремиерът е провел и специален разговор с основния лобист на законопроекта Емил Димитров – Ревизоро. Нищо не сме се разбирали, те си тръгнаха преди да е приключил разговорът. Всеки си остана на предишните позиции. Съответно НФСБ в утрешния ден няма да подкрепи този законопроектът и ще поддържаме изказванията и критиките, които сме отстоявали до сега. Не сме шафрантии, държим си на думата и позициите. Не са верни твърденията, че сме постигнали компромиси в текстовете за малките дистрибутори на горива, лобисткият характер на този законопроект за нас остава, категоричен бе Симеонов. Основните критики на Валери Симеонов са, че под тази благовидна форма за изсветляване на сектора за горивата са въведени доста сериозни рестрикции, всъщност драконовски мерки срещу малките фирми в сектора. Този законопроект е от групата „убий малкия”, обяви вчера в ТВ Европа вицепремиерът. Според него въпросът е кой създава сивия сектор в горивата – това от една страна са част от малките играчи, които не се  регистрират и извършват превози с нерегистрирани цистерни и продават дори на туби. Но в този сив сектор са и част от големите играчи. Симеонов е категоричен, че сред тях е и  „Лукойл-Нефтохим”, като въпросното дружество до 2015 г. показва винаги нулева печалба. Симеонов е категоричен, че рафинерията трябва да мине под стриктен държавен контрол. Малките и средни търговци на горива пък предупредиха, че ако бъде приет закона на Емил Димитров - Ревизоро, ще последват масови палежи на бензиностанции и бензиновози в знак на протест.", "date": "2018.07.10", "title": "Валери Симеонов: Не постигнахме компромис в законопроекта за горивата, утре ще гласуваме „против”"}
{"url": "https://www.faktor.bg/bg/articles/sled-sedmitsa-konstitutsionniyat-sad-reshava-sadbata-na-istanbulskata-konventsiya", "text": "На 17 юли Конституционният съд ще се заседава по един от най-обществено значимите въпроси в последните години – противоречи ли на Конституцията на Република България т.нар. \"Истанбулска конвенция\", каквото е популярното название на Конвенцията на Съвета на Европа за превенция и борба с насилието над жени и домашното насилие. Въпросът за конституционосъобразността на противоречивия документ бе отправен от 75 депутати от ГЕРБ. Това стана след като правителството оттегли от Народното събрание решението, с което се искаше ратификацията на конвенцията. Докладчик по конституционно дело № 3/2018 г. е съдия Анастас Анастасов, който е бивш депутат от ГЕРБ. Делото се очаква с голям обществен интерес, който бе допълнително засилен и от създалото се напрежение при изразяването на становища от представители на ключови правораздавателни институции у нас, съобщи \"Правен свят\".  Върховният касационен съд не успя да излезе с позиция по въпроса. Председателят на институцията Лозан Панов бе възложил на трима върховни съдии да изготвят становище. На позицията на двама от съдиите (членове на Гражданската и Наказателната колегии), която застъпваше тезата, че ратификацията на конвенцията противоречи на основния закон, бе противопоставена втора позиция, изготвена от съдия от Търговската колегия на ВКС, която подкрепяше спорния документ. Така се оказа, че под ръководството на Лозан Панов, ВКС е неспособен да изрази становище по конституционно дело №3. Висшият адвокатски съвет изпадна в още по-конфузна ситуация. Първоначално на сайта на адвокатурата бе публикувано становище, подписано от председателя Ралица Негенцова, според което \"Истанбулската конвенция\" не противоречи на Конституцията. След реакция на членове на ВАдвС, които се оказаха противници на тази теза, становището на адвокатурата бе оттеглено от КС. От сайта на институцията е видно, че конституционните съдии разполагат с множество позиции, изготвени от неправителствени организации, които се обявяват в подкрепа на Конвенцията за домашното насилие. В навечерието на разглеждане на делото по същество, привърженици на ратификацията организираха и ПР-инициативи. \"Защитници на Истанбулската конвенция използваха по брутален начин жертвите на насилие, окачайки долни гащи и сутиени в столичния градски транспорт. Върху прострените гащи имаше табелки с имена на жертви на насилие като Хюлия Маджар от Варна, Виола Николова от София, Симона Великова от Сливен, Мелиса Кирова от Русе и още над 20 жени\", съобщава в-к \"Телеграф\" във вторник. Каквото и да е решението на Конституционния съд, то едва ли ще промени нагласите на политическите сили за ратификацията на конвенцията. Привърженици на влизането в сила на документа са депутатите от ГЕРБ и от ДПС. Категорични противници на подписването на спорната конвенция са парламентаристите от ВМРО и от \"Атака\". БСП също многократно се е обявявала против приемането на документа. Колебаещи се засега са депутатите от НФСБ и от \"Воля\". Основната теза на противниците на Истанбулската конвенция е, че чрез нея се отваря възможност за въвеждане на т.нар. \"джендър идеология\", която размива двуполовия модел на обществото, както и легализиране на еднополовите бракове у нас, което според сега действащата Конституция е невъзможно.", "date": "2018.07.10", "title": "Конституционният съд насрочи дата за решението си по казуса с \"Истанбулската конвенция\""}
{"url": "https://www.faktor.bg/bg/articles/mazh-e-tezhko-ranen-sled-moshtna-eksploziya-na-dalekoprovod-v-sofiya", "text": "Мощна експлозия на далекопровод стресна жителите на столичния квартал „Витоша”. При инцидента, станал близо до новострояща се сграда, тежко е пострадал един работник. Той е откаран в „Пирогов”, където лекарите се борят за живота му. Експлозията избухнала на метри от висок далекопровод. Очевидци казаха за Нова ТВ, че е имало и волтова дъга.", "date": "2018.07.10", "title": "Мъж в тежко състояние след мощна експлозия на далекопровод в София"}
{"url": "https://www.faktor.bg/bg/articles/obshtestvo/ulitsata/nyama-miryasvane-ot-aresta-disislava-ivancheva-organizira-protesti-sreshtu-zastroyavaneto", "text": "Кметицата на \"Младост\" Десислава Иванчева, която е от четири месеца в ареста, се оказа основен организатор на протест срещу застрояването на парк в \"Младост 3\". Това тя успяла да направи чрез профила си във Фейсбук. Другият организатор е инициативата \"Зелен Младост\", става ясно от специално създадената за протеста група в социалната мрежа. Протестът е свикан на 16 юли от 19 часа в самия център на парка, намиращ се в близост до блоковете 323, 324А и 325. Инвеститорите смятат да построят на зелената площ една 8-етажна сграда, една 7-етажна сграда, както и две двуетажни сгради за търговската дейност на намиращия се в непосредствена близост магазин на \"Лидл\", информират протестиращите. На 3 юли теренът, предвиден за изграждане на 7-етажната сграда, е бил заграден и строителните дейности са започнали. Информацията на протестиращите е, че около 40% от урегулираният парцел е бил общинска собственост, който е бил продаден през септември 2014 г. с решение на Столичния общински съвет. Предложението за продажбата е направено от бившата кметица на \"Младост\" Цветан Авджиева (ГЕРБ), а купувач е управителят на Съвета на директорите на общинската фирма \"Пазари Запад\" Стилиян Георгиев, съобщават още протестиращите във Фейсбук. Протестиращите настояват за незабавно спиране на строителството и обезщетяване на инвеститора с безконфликтен терен. Десислава Иванчева и нейната заместничка Биляна Петрова бяха арестувани през април при изключително показна акция в центъра на София. Тя бяха обвинени за подкуп от 70 000 евро. Делото тръгна след сигнал на инвеститора Александър Ваклин, който обяви, че Иванчева му е искала половин милион евро, за да пусне негов проект. Общо 70 000 евро бяха намерени в багажника на колата на кметицата. Арестуван бе и соченият от разследващите за посредник при подкупа бивш кмет на \"Младост\" Петко Дюлгеров (ГЕРБ). В края на май съдът уважи искането на прокуратурата и реши временно да отстрани от кметския пост Иванчева, за да не пречи на разследването. На нейно място Столичният общински съвет назначи за изпълняващ длъжността кмет на \"Младост\" досегашният зам.-кмет по строителството арх. Румен Русев. Основният аргументите на магистратите за отстраняването на Десислава Иванчева бе, че тя е работила от ареста. От там Иванчева е подписала заповед за уволнението на арх. Румен Русев, който преди това даде показания в неин ущърб.", "date": "2018.07.10", "title": "От ареста Дисислава Иванчева организира протести  срещу застрояването"}
{"url": "https://www.faktor.bg/bg/articles/obshtestvo/ulitsata/germanets-podludi-lekari-v-burgas-te-obmislyat-da-pishat-na-merkel", "text": "58-годишният германец Михаел вече трета седмица е в бургаската болница и никой не иска да си го прибере обратно. Лекари, сестри и администрация са в чудо, обмислят да пишат писмо до Ангела Меркел за безпризорния немец, съобщава \"Труд\". Мъжът, който бил приет с фрактури на ръка и таз, вече е добре, но никой не се интересува от него, няма пари за храна и лекарите му купуват, за да не гладува. Последно са се свързали със сестра му, която казала, че не го иска, но настояла периодично да и се обаждат как е. Човекът е с диагноза „шизофрения“, дошъл е в Слънчев бряг като организиран турист, но непрекъснато вдигал скандали и налитал на бой. В Бургаската болница се озовал, след като си счупил ръката по неизвестни причини. Малко преди да получи травмата той се заяждал с управителя на ресторанта, където се хранел, налетял на бой и охраната го изхвърлила. Къде е ходил след това не е ясно. В болницата гипсирали ръката му, уведомили полицията и го пуснали да си ходи. След броени часове обаче германецът отново бил докаран – този път със счупен таз. Така от 19 юни Михаел е в ортопедичното отделение на болницата. Непрекъснато разказвал, че е бит, преследван и репресиран. На 25 юни групата, с която е дошъл, си е отлетяла обратно за Германия.", "date": "2018.07.10", "title": "Германец подлуди лекари в Бургас, те обмислят да пишат на Меркел"}
{"url": "https://www.faktor.bg/bg/articles/nay-mnogo-kandidati-za-psihologiya-v-su", "text": "7 104 са кандидатите, подали документи за прием в най-старото висше училище СУ \"Св. Климент Охридски\".  На първо място сред посочените от най-много кандидати специалности е „Психология“.  На второ място е „Комуникационен мениджмънт“, една от новите бакалавърски програми на Софийския университет, обучението в която ще започне през следващата учебна година. Третото място, както и през миналата година, заема специалността „Публична администрация“. На следващите места кандидатите са поставили „Компютърни науки“, „Английска филология“, „Софтуерно инженерство“, „Социология“, „Българска филология“, „Информационни системи“ и „Информатика“. От 11 юли до 13 юли 2018 г. новоприетите студенти имат следните възможности:  - да се запишат в специалността, в която са класирани на първия етап. За поредна година Юридическият факултет на Алма Матер вече не е сред желаните от кандидатите. Припомняме, че само преди десетина години абитуриентите се избиваха и зубреха теми по български и история, за да стават адвокати, прокурори и съдии.  Записването се извършва в отдел „Студенти“ на факултета, в който кандидатите са приети. Документите за записване се закупуват в книжарниците в Ректората. Освен тях трябва да бъдат представени оригинал и копие на дипломата за средно образование, лична карта, документ за платена семестриална такса, квитанция за платена такса за електронна студентска карта, три паспортни снимки, формуляр за записване на новоприети студенти (изтегля се от страницата на Софийския университет и се попълва) и декларация за здравно осигуряване, която се получава при записване. - да потвърдят в специалността, в която са класирани на първия етап  – при потвърждаването оригиналната диплома за средно образование се депозира в съответния факултет;  - приетите по първото си желание кандидати се записват в специалността без право да потвърждават за участие в следващи класирания.", "date": "2018.07.10", "title": "Най-много кандидати за \"Психология\" в СУ"}
{"url": "https://www.faktor.bg/bg/articles/lilyana-pavlova-nagradi-sluzhiteli-na-nso-za-rabotata-im-po-vreme-na-evropredsedatelstvoto", "text": "По покана на генерал-майор Данчо Даков, началник на Националната служба за охрана (НСО), заедно с вицепремиера Красимир Каракачанов и началника на Военна полиция – бригаден генерал Борислав Сертов, министър Лиляна Павлова взе участие в тържествена церемония, на която бяха отличени ръководители и служители на НСО и Военна полиция за успешно свършената работа от екипите им по подготовката и провеждането на първото Българско председателство на Съвета на ЕС.  Това съобщиха от пресцентъра на Министерството за Българското председателство на Съвета на ЕС 2018 г.. „Създадохме един прекрасен екип, всеки ден показвахте висок професионализъм, класа и ниво, за което получихме и висока оценка от партниращите служби“, заяви министър Павлова при връчването на грамотите на генерал-майор Данчо Дяков и на неговия заместник - полковник Росен Тодоров.  Министър Павлова посочи, че познава работа на службите от много години и не е имала съмнение, че не само ще защитят доверието ни, но и ще надхвърлят очакванията ни. „Служителите на НСО и Военна полиция показаха професионализъм и всеотдайност в работата си, когато трябваше да бъдат незабележими, те бяха, а когато трябваше да се намесят адекватно, разрешаваха спокойно критични и рискови ситуации. Освен че обезпечиха сигурността на нашите гости и делегати, службите осигуриха спокойствието и сигурността на столичани и на гостите на София. А това беше и целта – докато вървят срещите от календара, предприетите мерки за сигурност да не създават притеснение и напрежение на живота на хората в столицата“, добави министър Павлова. Тя получи почетен знак – плакет от генерал-майор Данчо Дяков, с който бе отличена за съществен принос и заслуги към дейността на НСО.", "date": "2018.07.10", "title": "Лиляна Павлова награди служители на НСО за работата им по време на европредседателството"}
{"url": "https://www.faktor.bg/bg/articles/novini/svyat/poslanik-daniel-friyd-pred-foks-nyuz-vissh-balgarski-politicheski-lider-mi-kaza-che-iska-da-vidi-poveche-amerika-v-evropa-i-v-balgariya", "text": "Даниел Фрийд, бивш посланик на САЩ в Полша, старши научен сътрудник към Атлантическия съвет, бивш държавен секретар за Евразийската група и бивш директор по национална сигурност по време на президента Буш, работил и с президента Обама.  За мен е удоволствие. Благодаря за поканата.  Помня посещението си в Лондон с президента Буш през 2003г. и имаше огромни демонстрации в Лондон срещу него – бяха по повод войната в Ирак. И той беше напълно спокоен, не се ядоса, беше над тези неща и се фокусираше върху темите, по които можехме да работим заедно. Така че се надявам президентът да възприеме това поведение. Прав сте, че Тереза Мей има някои проблеми – външният й министър Борис Джонсън току-що подаде оставка вероятно заради Брекзит и трудностите с напускането на ЕС от Обединеното Кралство. Смятам, че това може да даде своя оттенък върху начина, по който нещата протекат с НАТО. Но ако президентът ни изненада и се съсредоточи върху позитивите от НАТО, пътуването му в Лондон ще е успешно и ще доведе до взаимно-печеливша ситуация.  Със сигурност има право. И предишните администрации – на президентите Обама, Буш, Клинтън - всички бяха загрижени за това и оказваха натиск върху европейците да харчат повече. Със сигурност президентът Тръмп има право, но нека не забравяме и другата страна. Нашите съюзници са с нас в трудната битка в Афганистан от години и хиляди войници на съюзниците, не американски, хиляди съюзнически войници са загинали в битка в Афганистан. Те направиха това след девети септември, след като ние бяхме нападнати, те бяха там заради нас. Така че аз подкрепям натиска от страна на президента към европейците, особено към германците по отношение на разходите за отбрана, но е важно да го правим с цел да постигнем един по-добър съюз. А не да използваме тази тема като извинение да захвърлим съюза, който е служил на американските интереси и ценности толкова добре за последните 70 години.     Мисля, че е на прав път, надявам се да си прав, да се съсредоточи върху позитивите. Той обича да изненадва хората, той не обича да върви в посоката, в която хората очакват да тръгне. И тъй като толкова много хора очакват той да бъде негативен и да направи това, което направи на Г7, има реален шанс той да има заслугата за това НАТО да направи правилното, и той вече заслужава част от заслугата за това. Така ще обедини съюза и тогава ще отиде да се срещне с Путин в много по-силна позиция. Така поне се надяваме, нали.  Не очаквайте твърде много от руснаците по отношение на Сирия. Не забравяйте, че президентът Обама и държавният секретар Чейни преследваха руснаците, за да получат тяхното съдействие по отношение на Сирия и не получиха много. Така че нямайте големи надежди и преди всичко не приписвайте заслуги на руснаците в аванс за неща, които те така или иначе би трябвало да правят. Президентът Тръмп е прав – ние трябва да работим в Русия там, където имаме общи интереси. Но недейте да приписвате заслуги на руснаците за привилегията да работят за себе си. Ние трябва да сме ясни в позициите си, да работим с тях, където можем, но и да сме твърди към тях, когато трябва. Аз бях притеснен, когато президентът каза, че трябва да поканим Русия обратно в Г7. Те бяха изритани от Г7, защото започнаха война в Украйна, те нападнаха съседа си. Те трябваше да бъдат изритани. Тъй като този проблем не е разрешен, те не трябва да бъдат канени обратно. Аз бях изненадан, когато президентът каза, че Крим принадлежи на Русия, защото там говорят руски. Ами знаете ли, в Канада говорят английски, но това не означава че ние  и те принадлежим към Обединеното Кралство. Ние  се борихме в революция по този въпрос. Така че това предизвика много притеснения. Ако президентът Тръмп излезе заедно с президента Путин и каже къде ние искаме да видим Русия да отстъпва, ако каже, че искаме Русия да излезе от Украйна, да изтегли войските си оттам, че искаме да престанат да се намесват в изборите в Европа и че искаме да не правят нищо по отношение на американските избори, просто да престанат, че искаме да са по-полезни в Сирия и че искаме да работим с тях, където можем. Това е много добро послание, президентът може да го отправи и тогава ще бъде в позиция да каже на много от медийните си критици, че не са били прави и са били твърде скептични. Така че аз бих го аплодирал за това, но първо трябва да го направи. И честно казано аз съм все още загрижен как ще протекат нещата, предвид думите и действията на президента от последния месец.  Вие казвате, че поляците показват признателност към САЩ. Аз съм разговарял с българи наскоро, които наистина са проамерикански настроени, те са притеснени от влиянието на Русия, те искат да видят, те ми казаха.. Току-що разговарях с висш български политически лидер, който ми каза, че иска да види повече Америка в Европа, повече Америка в България и това е показателно за нашите общи интереси и общи ценности(Фрийд акцентира върху срещата си преди часове с  , б.р.). Има много европейци, които са готови да стоят редом с нас и да направят правилното нещо. Тези държави в Европа, те искат да се гордеят от националното си наследство. Те искат да могат да го направят и особено тези, които с поколения са били в комунистическия режим, те искат да могат да се гордеят, че са българи, че са поляци и искат контрол върху границите си. Аз разбирам това, напълно естествено е. Същевременно те трябва да допускат хора, които искат да станат европейци, които искат да се присъединят към тях. Европейските държави никога не са били етнически чисти, те винаги са били смесица от хора, които са идвали и са си отивали в исторически план. Затова трябва да са достатъчно отворени, за да позволят на новодошлите да се асимилират, докато новодошлите трябва да искат да бъдат асимилирани.   Президентът Тръмп може би има право, но нека ви кажа нещо – латино хората, които идва в САЩ незаконно, всички те не искат нищо повече от това да си намерят работа и да станат американци. Всички статистически данни показват, че темповете на тяхното асимилиране в американската култура са същите като тези на асимилация на италианци, поляци… Добре, разбирам, но освен американците от индиански произход, всички ние сме дошли от някъде и не сме дошли тук, защото сме били богати, идвали сме защото обикновено сме бягали от някого или защото сме били бедни. Абсолютно – нека го правим по правилния начин, но също така нека запазим държавата си силна, отворена за други, разбира се с граници, които са контролирани.   Благодаря, със сигурност.", "date": "2018.07.10", "title": "Посланик Даниел Фрийд пред Фокс нюз: Висш български политически лидер ми каза, че иска да види повече Америка в Европа и в България"}
{"url": "https://www.faktor.bg/bg/articles/novini/svyat/pochinalata-sled-otravyane-s-novichok-britanka-nosila-zarazeni-ochila", "text": "Британката Доун Стърджис, починала след отравяне с нервнопаралитичното вещество \"Новичок\", се е заразила от слънчеви очила, съобщава британското издание \"The Sun\", позовавайки се на разследващи.   Стърджис намерила очилата в парк, твърдят приятели на жертвата, които са били с нея във въпросния ден. Партньорът на Доун – Чарли Роули, 45, е в критично състояние, поради отравяне със същото вещество. Известно е, че двойката е била изложена на голяма доза от нервнопаралитичното вещество.  С \"Новичок\" бяха отровени и бившият руски шпионин Сергей Скрипал и дъщеря му Юлия.", "date": "2018.07.10", "title": "Починалата след отравяне с \"Новичок\" британка носила заразени очила"}
{"url": "https://www.faktor.bg/bg/articles/novini/svyat/dzhordzh-kluni-katastrofira-s-motora-si-v-italiya", "text": "Актьорът Джордж Клуни е катастрофирал в Италия. Звездата се е блъснал с мерцедес, докато карал мотора, предава The Sun. 57-годишната знаменитост е пътувал към снимачната площадка на нов проект край морския курорт Коста Каролина. Изданието показа кадри, от които се вижда лека повреда на мотора и как е разбита лявата страна на предното стъкло на автомобила. Клуни е приет в болница \"Джон Пол Павел ІІ\", но състоянието му не се смята за сериозно, отбелязва свидетел пред изданието. Неведнъж Джордж Клуни  е засичан да обикаля със скутер из Италия, като често и Амал се вози зад него. Предполага се, че двамата са довели родителите си в Сардиния да гледат децата, докато Джордж работи.", "date": "2018.07.10", "title": "Джордж Клуни катастрофира с мотора си в Италия"}
{"url": "https://www.faktor.bg/bg/articles/germaniya-se-e-saglasila-da-plati-oshte-75-mln-evro-za-otseleli-ot-holokosta", "text": "Германия се е съгласила да плати още 75 млн. евро ($88 млн.) за финансиране на предоставянето на социални услуги на оцелели от Холокоста, предаде БТА. Това се посочва в изявление на базираната в Ню Йорк организация Конференция за еврейските материални претенции срещу Германия, съобщи Асошиейтед прес. С обещаните от Германия 75 млн. евро общата сума за следващата година става 480 млн. евро. Тези средства са за подпомагане на оцелелите в Холокоста, които стават все по-възрастни и с все по-крехко здраве. Германия също така се съгласила да увеличи пенсиите, плащани на 55 000 оцелели от Холокоста в Централна и Източна Европа. От 1952 г. Германия е платила над $70 милиарда за подпомагане на оцелели от Холокоста.", "date": "2018.07.10", "title": "Германия се е съгласила да плати още 75 млн. евро за оцелели от Холокоста"}
{"url": "https://www.faktor.bg/bg/articles/bg-evrodeputati-s-nay-malko-prihodi-ot-vanshna-deynost", "text": "Почти две трети от белгийските евродепутати са декларирали приходи от външна дейност в сегашния си мандат, докато едва 6% от българските представители в институцията казват, че печелят пари извън дейността си в Европарламента, с което се нареждат на последно място по този показател. Преди българските представители са колегите им от Словакия (8%) и Ирландия (9%). Това се казва в доклад на \"Трансперънси интернешънъл\" за приходите от частна дейност на евродепутатите, съобщава \"Дневник\". Според него евроскептичните членове на институцията печелят най-много от частни дейности и от втора работа, с което се превръщат в най-високоплатените служители там, посочва \"Ройтерс\". Един от тях (на шесто място) е Найджъл Фараж от Партията за независимостта на Обединеното кралство, който бе сред водачите на кампанията за излизане на Великобритания от ЕС. Миналата година той е печелил 30 хил. евро на месец от радио- и телевизионна дейност. През юни българският евродепутат Николай Бареков, който е член на групата Европейски консерватори и реформисти, започна свое авторско предаване по телевизия \"Евроком\". Почти една трета от всички 751 членове на Европарламента декларират приходи от частни дейности извън месечната си заплата от 8400 евро и надбавките от 4 хил. евро, се казва в доклада. Делът на евродепутати с втора работа обаче е най-висок сред евроскептиците, като повече от половината от всички 35 членове на групата \"Европа на нациите и свободата\" декларират доходи от извънпарламентарни дейности. Депутатите от тази група, която е доминирана от партията на Марин льо Пен, са освен това средно най-добре платените по отношение на втората си работа, с над 100 хил. евро минимални допълнителни приходи всеки. Депутатите от Европа на свободата и пряката демокрация, на която е член и Партията за независимостта на Обединеното кралство, са трети по печалби от втора работа в класацията, направена от \"Трансперънси интернешънъл\", след колегите им от Европейската народна партия, която е най-голямата в Европарламента. Депутатът, който печели най-много от извънпарламентарни дейности, е италианецът Ренато Сору от групата на Прогресивния алианс на социалистите и демократите. Той е основател на компанията за интернет услуги \"Тискали\", една от най-големите в Италия. Докато някои евродепутати бяха богати преди избирането им, други са забогатели по време на мандата си. Начело на списъка на тези, които са увеличили най-много частните си печалби, е депутатът от Европейската народна партия Антанас Гуога (литовски бизнесмен и играч на покер), който е увеличил страничните си приходи от нула през 2014 г. до почти 250 хил. евро месечно тази година. Той коментира пред \"Ройтерс\", че е възможно по погрешка да е декларирал едни и същи печалби два пъти и че частните му доходи може да са по-ниски. По думите му, откакто е бил избран, те са намалели. След съставянето на Европейския парламент в сегашния му състав през 2014 г., депутатите трябваше да представят декларация с всичките си доходи от последните три години. Според \"Трансперънси\" Гуога не е декларирал никакви приходи тогава. Частните печалби на Фараж (30 хил. месечно миналата година) контрастират с много по-скромните 1000 евро на месец в началото на мандата му. От 30-те евродепутати, които имат най-високи доходи от външна дейност, най-много (осем) са от Франция. Декларирани са общо 1366 странични дейности. В доклада се посочва, че общото основание за второ работно място е, че то позволява на депутатите да не се откъсват от професията си и да се върнат на предишната си работа, след като мандатът им приключи. Тази практика обаче може да създаде конфликти на интереси или да не позволява на членовете на институцията да посветят достатъчно време или внимание в ролята си на избрани представители, коментира \"Трансперънси\". Според организацията това не е автоматична последица и не всички платени външни дейности водят до конфликт на интереси, но тези, които генерират големи суми, провеждат се с лобисти организации или са започнали по време на мандата, представляват по-голям риск от конфликт на интереси, защото потенциално са директно свързани с дейността на депутатите в парламента. Общо 49 евродепутати са започнали нови дейности от началото на мандата си, като четирима от тях печелят повече от 100 хил. евро допълнително на година. Високите приходи са особено притеснителни, когато в декларациите като дейност се посочва само \"адвокат\", \"консултант\" или \"на свободна практика\".", "date": "2018.07.10", "title": "БГ-евродепутати с най-малко декларирани доходи от външна дейност"}
{"url": "https://www.faktor.bg/bg/articles/novini/balgariya/kakvo-sme-nie-za-kitay", "text": "Срещата 16+1 добавя още една доза разочарование от злополучното последно разширяване на изток. Усещането на западноевропейците е, че Източна Европа гледа да се продаде на този, който дава повече, без да мисли за обща стратегия и сигурност, да не говорим за спазването на човешките права, които Пекин нерядко нарушава. Новият Път на коприната („Един пояс, един път“) е свързан с изграждане на инфраструктура. Онази инфраструктура, която иначе изграждаме благодарение на европейската солидарност. Фондовете не стигали, каза г-н Борисов, та затова нека дадат още. Само че за прагматичните китайци ние не сме част от обща територия, където бедните трябва да настигнат богатите, а коридор, през който да минат стоките им. И ако ще отпуснат нещо, това ще са заеми на пазарен принцип. Затова и резултатите от тези срещи са по правило доста по-скромни от очакванията, че свободните китайски капитали ще се излеят върху региона. Разбира се, че би било прекрасно да се отворим към невероятната китайска икономика. Питам се обаче какъв ни е интересът да го правим в пакет с Източна Европа и докога ще бъдем „посткомунистически“ страни? Може би това е групата на бенефициерите - клиентела на фондове, която шантажира стара Европа с това, че може да си намери по-богат меценат? Балканският регион има място в една транспортна стратегия, но защо тук са и Вишеградци, които са на друго, конкурентно трасе за новата „коприна“, а ги няма Турция, Австрия, Франция? Човек остава с впечатлението за някакъв антиевропейски нюанс, а лидерите трябва да са усетили тревогата на много наблюдатели, щом и китайският премиер Ли Къцян, и българският му колега Бойко Борисов се почувстваха длъжни да заявят, че срещата е в интерес на един силен ЕС и не се опитва да го разцепи. С Китай възкръсват древните фантазии за приказно богатия Изток. На върха на кризата Гърция продаде 65% от пристанище Пирея, с което не само отвори врата за силно конкурентните китайски стоки, но и предупреди ЕС, че ако не е той, има кой друг да ѝ помага. В България раздумката е повече за вътрешна употреба. Какво ли не се изприказва - че ще строят „Белене\", че ще прокопаят тунел под Шипка. Най-екзотична беше идеята на Соломон Паси за построяване на нов „Ориент експрес\" Пекин-София-Лондон със свръхбързи влакове. Стискам палци! Но да кажа, че малко ме притеснява мисълта за маси от китайски туристи - те са свикнали на диснифицирано наследство, а това ще възроди строежа на бутафории, който тъкмо позатихна. Нали сме шампиони в това да се пригаждаме и харесваме. В крайна сметка разбирам, че са се споразумели основно да изнасяме за Китай една трета от тютюна си. И ще правим глобален център, в който да учим китайците как се работи с ЕС (кога станахме калайджии…). Каквото и да е, поне помечтахме. Употребата на Китай като предизвикателство е доста по-различна от употребата на Русия, която използват не само източни, но и западни популисти. Последно в тази редичка се нареди италианското правителство, чийто вицепремиер Салвини заяви, че ако зависи от него, още утре ще свали санкциите срещу Москва. Замисълът очевидно е този: да се прави напук на европейските институции, да се денонсират общи решения. Не че самата Русия, със скромна икономика някъде между Италия и Испания, е чак толкова важна. По същия начин тези хора гордо отхвърлят европейски позиции за мигрантите, за климата, за финансовата дисциплина и каквото още дойде от Брюксел. За разлика от Русия, която и до днес е най-голямата колониална страна, Китай традиционно не е експанзионистично настроен. Самото име на страната означава „централна държава“. И ако ти си в центъра на света, защо ти е да ходиш да колонизираш другите? През 15 век китайците имат много по-съвършени кораби от европейците, пътуват с тях чак до Африка, но императорът решава да ги унищожи, защото смята, че взаимодействието с чужди страни ще подкопае властта му. Ако се замислим, ще установим, че тази най-стара, най-многолюдна, а вече и отново втора по богатство империя е удивително миролюбива за мощта си. Изключение в новата история е присъединяването на Тибет през 1950 година, но това е свързано с войнственото време на комунизма, което там, впрочем, преодоляват по-рано от нас. Ричард Никсън осъзнава, че тази страна може да бъде спечелена за лагера на мирното търговско съревнование - за разлика от войнствения Съветски съюз. И каквото и да мислим за маневрите в Китайско море и споровете около различни острови, нали не си представяте, че Китай може да си присвои Тайван така, както Русия анексира Крим? Просто едната империя заложи на военната, другата на икономическата сила. Едната опитваше да завладее Африка, организирайки кървави революции, другата днес инвестира там в пътища, мини и заводи. Вероятно това обяснява позитивната реакция дори на десните в България: вярно, че не е демокрация, но Китай е избрал пътя на капиталистическото съревнование, а не на военния шантаж. Дето се казва, една здрава ръка за бизнеса дори е от полза - ако помните, по време на перестройката много дейци се кълняха в челния пример на диктатора Пиночет. Днес империята на пожизнения председател Си Дзинпин, която периодически затваря дисиденти и блогъри, дори се оказа основен стожер на свободната търговия. А Съединените щати, доскорошният най-голям поддръжник на икономическата свобода, тръгнаха към див протекционизъм. В тази най-голяма в историята търговска война Китай следва афоризма на Дън Сяопин: „Крий талантите си, чакай да ти дойде времето\". А това май доста противоречи на нагласите в Източна Европа, която се впусна в един припрян капитализъм на принципа взимай и бягай. В този смисъл не ми се вярва Китай да разчита особено на нас. Разглежда ни по-скоро само като транзитна територия. Важна за него е стара Европа, която може да му бъде съюзник в очертаващата се дълга битка срещу обезумяла Америка.", "date": "2018.07.10", "title": "Какво сме ние за Китай"}
{"url": "https://www.faktor.bg/bg/articles/erdogan-opraznil-ministerstvoto-po-evropeyskite-vaprosi", "text": "В новият кабинет на турския президент Реджеп Таийп Ердоган ще има 16 министри, вместо досегашните 23, предава излъчващата на албански език скопска телевизия „Алсат – М“. Държавният глава е опразнил Министерството по европейските въпроси и задържа само четирима министри от стария екип, отбелязва медията. Мевлют Чавушоглу остава министър на външните работи, Сюлейман Сойлу запазва Министерството на вътрешните работи, а на своето място остава и министърът на правосъдието Абдулхамид Гюл. „Алсат – М“ коментира, че това е един от най-важните елементи на новата система на държавно управление в Турция, в която президентът има право да назначава министрите еднолично.", "date": "2018.07.10", "title": "Ердоган опразнил Министерството по европейските въпроси"}
{"url": "https://www.faktor.bg/bg/articles/gigantski-aysberg-se-otkasna-ot-grenlandiya", "text": "През юни 2018 г. от Хелхайм, един от най-големите ледници в Гренландия, се откъсна огромен айсберг. В резултат на процеса, който продължи около половин час, в Атлантическия океан падна ледена маса с обща дължина около 6,5 километра.  Видео от необичайното зрелище бе качено на YouTube канал на Нюйоркския университет.", "date": "2018.07.10", "title": "Гигантски айсберг се откъсна от Гренландия"}
{"url": "https://www.faktor.bg/bg/articles/chetirima-obshtinski-savetnitsi-ot-dps-vav-velingrad-podadoha-ostavki", "text": "Четирима общински съветници от Движението за права и свободи /ДПС/ във Велинград подадоха оставки. Сред тях е и председателят на общинския съвет Бельо Мандраджиев. В подадените заявления за прекратяване на общинските си пълномощия, съветниците не са посочили мотив. Заявленията са подадени в Общинската избирателна комисия /ОИК/ във Велинград, която трябва да се произнесе. Предполага се, че оставките са подадени под натиска на Движението за права и свободи. В края на миналия месец партията остро осъди поведението на своите общински съветници, които гласуваха за изграждането на паметна плоча на ген. Атанас Семерджиев, въпреки че името му е свързано с Възродителния процес, като началник на генералния щаб на армията. Тогава ДПС заяви, че подобно поведение е недопустимо. Срещу това решение възразиха и от партия „Демократична България“ и заведоха иск за отмяна на решението в Административения съд в Пазарджик. От администрацията във Велинград съобщиха, че до произнасянето на ОИК Бельо Мандраджиев остава председател на Общинския съвет. Самият той не бе открит за коментар.", "date": "2018.07.10", "title": "Общинските съветници от ДПС във Велинград подадоха оставки заради паметна плоча на ген. Семерджиев"}
{"url": "https://www.faktor.bg/bg/articles/radev-tryabva-da-varnem-na-rabota-445-000-balgari-s-uvrezhdaniya", "text": "445 000 лица с увреждания получават лична пенсия за трайна и намалена трудоспособност и са извън пазара на труда в България и ние трябва да направим така, че те да могат да се върнат на работа. Това заяви президентът Румен Радев на форум в резиденция „Бояна”. „За пълноценна интеграция може да говорим тогава, когато преодолеем своите културни и психологически бариери. Ще отбележим стъпка в правилната посока когато децата с увреждания започнат да влизат наравно в детската градина, училище и им се даде възможност да се реализират на пазара на труда наравно с другите”, подчерта държавният глава, цитиран от БГНЕС. Той подчерта, че малка част от хората с увреждания работят по трудови договори, както и, че специализираните работни места функционират трудно: „Те са вън заради схизмата, която съществува в образователната система и сред работодателите. (…) Важно е да осъзнаем, че дългът на обществото към тези хора не се свежда до някаква пенсия или социални помощи, а до предоставяне на условия за достоен и качествен живот“. Президентът подчерта, че морален дълг е на управляващите, институциите и работодателите е да изградят такава обществена среда, че тези хора да бъдат включени в трудовата заетост, защото те са капитал за нацията. Според Радев, чак тогава може да се каже, че България е цивилизована държава.", "date": "2018.07.10", "title": "Радев: Трябва да върнем на работа 445 000 българи с увреждания"}
{"url": "https://www.faktor.bg/bg/articles/tramp-kam-putin-savetnitsite-mi-sa-glupavi-hora-ne-tryabva-da-se-vslushvate-v-tyah", "text": "В хода на телефонен разговор с руския президент Владимир Путин през март тази година, държавният глава на САЩ Доналд Тръмп е нарекъл представителите на американската администрация, които са се обявили против разговора им „глупаци“ и е помолил руския лидер да не се вслушва в думите им, пише вестник The New York Times, предава РИА Новости, цитирана  от \"Фокус\". През март Тръмп е позвънил на Путин, за да го поздрави за победата на изборите. Кремъл тогава съобщи, че разговорът се е състоял по инициатива на американската страна. След беседата, вестник The Washington Post, позовавайки се на информирани източници, съобщи че Тръмп е игнорирал предупрежденията на своите съветници по национална сигурност, които са го убеждавали да не поздравява Путин с преизбирането. Изданието, на базата на твърденията на свои информирани източници, съобщи че Тръмп е нарекъл своите съветници „глупаци“. „Това са глупави хора, не трябва да се вслушвате в тях“, е казал американския лидер на руския си колега. РИА припомня, че президентите на Русия и САЩ планират да се срещнат на 16 юли в Хелзинки.  По-рано от Кремъл съобщиха, че Путин и Тръмп имат намерение да обсъдят перспективите за развитие на двустранните отношения и актуалните въпроси от международния дневен ред. Това ще бъде първата пълноформатна среща между лидерите на двете страни без тя да е във връзка с някоя среща на върха. За първи път те се срещнаха в Хамбург на форума на Г-20, а след това поговориха за кратко и във Виетнам на срещата на върха на Азиатско-тихоокеанското икономическо сътрудничество.", "date": "2018.07.10", "title": "Тръмп към Путин: Съветниците ми са глупави хора, не трябва да се вслушвате в тях"}
{"url": "https://www.faktor.bg/bg/articles/novini/balgariya/anton-todorov-arhiperverzno-e-rumen-klisheto-da-govori-za-detsata-s-uvrezhdaniya", "text": "Политологът и бивш депутат от ГЕРБ Антон Тодоров отново реагира остро срещу поредния опит на президента Румен Радев да демонстрира съпричастност към проблемите на децата с увреждания. На страницата си във фейсбук Тодоров изригна: „Румен \"Клишето\" Радев: \"Трябва да сме дълбоко съпричастни към майките на деца с увреждания. Исканията им изискват бързи и справедливи решения и финансови ангажименти. За интеграцията им трябва обществена среда, в която децата да постъпват в детска градина и училище наравно с другите.\" Добро утро! \"Трябва\", \"Дайте да дадем\", \"Слънцето изгрява от изток и залязва на запад\", \"Водата е мокра\" и все от този ред до болка изтъркани клишета.Този човек не може да предизвика нищо различно от презрение и крайно отвращение. А иначе, едно от безбройните парцалчета, с който се обзаведе Деса \"С оня прякор\", откакто Румен \"Клишето\" Радев се намърда за президент, струва колкото годишната сума, получавана от един човек с увреждания. Това е архиперверзно!”, категоричен е Тодоров. През последните месеци на няколко пъти той атакува празноговоренето на държавния глава.", "date": "2018.07.10", "title": "Антон Тодоров: Архиперверзно е Румен „Клишето” да говори за децата с увреждания"}
{"url": "https://www.faktor.bg/bg/articles/novini/balgariya/tsvetanov-provede-rabotna-sreshta-s-bivshiya-pomoshtnik-sekretar-po-vatreshna-sigurnost-na-sasht-alan-barzin", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов проведе работна среща във Вашингтон с бившия помощник секретар по вътрешна сигурност на САЩ в администрацията на Барак Обама - Алън Бързин. Той също така е бивш окръжен прокурор на Калифорния, а понастоящем е преподавател в университета \"Харвард\". За Алън Бързин може да се каже, че е един от архитектите на съвременната гранична сигурност на САЩ. Успешната съвместна дейност между Бързин и Цветанов датира още от 2012 г., когато те стартираха въвеждането на системата за биометрични данни на България, като с този проект бяха положени основите на интегрираната система за гранична сигурност на страната ни. По време на разговора си Цветан Цветанов и Алън Бързин обсъдиха различни аспекти на регионалната сигурност, като в т.ч. и необходимостта от още по-голямо увеличаване обмена на оперативна информация между правоохранителните и разузнавателните служби на държавите-съюзници в НАТО. Двете страни се обединиха около извода, че противодействието на „Ал Кайда“ и Ислямска държава е успешно най-вече поради добрите нива на обмен на оперативна информация. Председателят на Комисията по вътрешна сигурност и обществен ред и бившият помощник секретар по вътрешна сигурност на САЩ изразиха общото мнение, че добрата практика с обмяната на оперативна информация би дала отлични резултати, ако се приложи в противодействието на трафика на хора, контрабандата на стоки и наркотици и прането на пари. По време на разговора бе подчертано, че специално внимание трябва да се обърне и на противодействието на фалшивите новини и използването на социалните мрежи като хибридно оръжие. Цветан Цветанов запозна американската страна с работата по Парламентарното измерение на Българското председателство, като беше обърнато специално внимание на приетата в София правно-нормативна рамка за парламентарен контрол върху дейността на Европол от страна на ЕП и националните парламенти. Цветанов отправи покана към Алън Бързин да посети България в удобно за него време до края на 2018 г., като поканата бе приета. „Ще се радвам да посетя една страна, която винаги е била пример за надежден партньор на Америка в Европа“, заяви Бързин. Утре програмата на председателя на ПГ на ГЕРБ продължава със срещи в Конгреса на САЩ в рамките на Осмата трансатлантическа конференция. По време на форума ще бъдат обсъждани въпроси на двустранните отношенията ЕС - САЩ, влиянието на Брекзит върху САЩ и Европа и други въпроси от световния дневен ред.", "date": "2018.07.10", "title": "Цветанов проведе работна среща с бившия помощник секретар по вътрешна сигурност на САЩ Алън Бързин"}
{"url": "https://www.faktor.bg/bg/articles/izvanredno-vzriv-v-stolichniya-kompleks-maksi-mazh-e-s-tezhki-obgaryaniya", "text": "Страховит инцидент е станал в столичния комплекс \"Макси\", намиращ се в кв. \"Витоша\" на бул. \"Симеоновско шосе. Силен взрив е проехтял в тузарския район от строителен обект, който се намира на мястото. В района е пълно с полиция и пожарни автомобили. На място има и линейка. От МВР потвърдиха за инцидента. От пресцентъра на ведомството добавиха, че става въпрос за токов удар, при който има пострадал човек. По думите на очевидци, мъжът бил силно обгорял и гледката била повече от потресаваща.", "date": "2018.07.10", "title": "Извънредно: Взрив в столичния комплекс \"Макси\", мъж е с тежки обгаряния"}
{"url": "https://www.faktor.bg/bg/articles/novini/svyat/ruska-prostotiya-aptekarka-prodavala-produpcheni-prezervativi-na-chuzhdestrannite-fenove-iskala-da-podobri-ruskiya-genofond", "text": "В Нижни Новгород, където се играха 6 мача от Световното по футбол, е уволнена продавачка в аптека, която продавала на чуждестранни запалянковци пробити презервативи, съобщават местни медии. 62-годишната Людмила обяснила своята постъпка с желанието да подобри генофонда на града.   \"Не съжалявам за нищо. Вижте тукашните нехранимайковци и вижте какви момчета ни бяха дошли на гости. Едно от друго по-красиви, стройни, стегнати, спортни. Нека споделят генофонда си с нас. Това за тях си е удоволствие, а за града е от полза - току-виж следващото поколение ще е различно\", обяснява Людмила, цитирана от \"Блокнот\". Освен това жената смята, че с постъпката си се грижи и за морала на съвременните девойки. \"Така ще хойкат по-малко, с кърмаче на ръце няма да тръгнеш всяка нощ по кръчми и срещи\", убедена е аптекарката.  Людмила не смята секса с чужденци за осъдителен. След Олимпиада-80 в Москва тя родила близнаци. Но началството на аптеката не оценило старанието на Людмила. Тя била заставена да напише молба за уволнение по собствено желание.", "date": "2018.07.10", "title": "Руска простотия: Аптекарка продавала продупчени презервативи на чуждестранните фенове - искала да подобри руския генофонд"}
{"url": "https://www.faktor.bg/bg/articles/ekspert-nay-smeshnoto-e-che-erdogan-se-kalne-v-atatyurk-i-usporedno-s-tova-varvi-smelo-sreshtu-nego", "text": "Реджеп Eрдоган положи клетва като новия-стар държавен ръководител на Турция със значително обаче увеличени правомощия. С този акт страната официално премина от парламентарна към президентска република след 95 години.  \"Най-големият риск е, че този модел на конституционна промяна беше \"ушит\" по личността на Ердоган. А когато знаем, че той е изключително авторитарен тип, който умее да сменя маските си като добър популист, това е опасно\", коментира в студиото на \"България сутрин\" журналистът Иво Иванов. Според него тази система сама по себе си едва ли ще издържи дълго.  \"Целта на турския държавен глава е помпозно да отбележи през 2023 г. 100-годишнината от създаването на републиката. А най-смешното е, че той се кълне в Ататюрк и успоредно с това върви смело срещу него\", допълни още Иво Иванов. Пред Bulgaria ON AIR бившият зам.-външен министър Милен Керемедчиев каза, че след вчерашните събития в югоизточната ни съседка, страната рязко е прекъснала своя път към европейска интеграция и е влошила отношенията си с Европейския съюз, които и преди това са се намирали в точка на замръзване. \"Турция пое по пътя на държавите от Близкия Изток и бившите съветски републики, където президентът назначава зет си за министър на финансите и най-близкото си обкръжение на всякакви ръководни длъжности\", подчерта Керемедчиев.", "date": "2018.07.10", "title": "Експерт: Най-смешното е, че Ердоган се кълне в Ататюрк и върви смело срещу него"}
{"url": "https://www.faktor.bg/bg/articles/novini/balgariya/tsvetanov-se-sreshtna-s-bivshiya-pomoshtnik-darzhaven-sekretar-na-sasht-poslanik-daniel-friyd", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов проведе среща във Вашингтон с бившия помощник държавен секретар в администрациите на Джордж Буш и Барак Обама – посланик Даниел Фрийд. Той също така е бил директор в Съвета за национална сигурност при президентите Буш и Клинтън, дългогодишен отговорник по санкционната политика на САЩ, специален пратеник по редица важни за американската външна политика въпроси (в т.ч. и закриването на лагера в Гуантанамо (2008-2009 г.). Понастоящем Фрийд е старши изследовател в Атлантическия съвет - консервативен американски мозъчен тръст, участващ във формирането на американската външна политика вече 57 години. Организацията има за цел да стимулира диалога и дискусиите по критични въпроси на международната политика. Ежегодно в Съвета гостуват световни лидери, които представят различни гледни точки, обединени около принципите на демокрацията, свободните пазарни отношения и човешките права. В рамките на разговора посланик Фрийд и Цветанов обсъдиха дългогодишното си успешно сътрудничество в редица дейности като противодействието на радикализацията и тероризма и преодоляването на регионални кризи и заплахи. Председателят на ПГ на ГЕРБ запозна американската страна с резултатите от успешно приключилото Българското председателство на Съвета на ЕС и акцентът, който то и правителството на Бойко Борисов успяха да поставят върху европейското бъдеще на страните от Западните Балкани. В тази връзка Цветанов и Даниел Фрийд обсъдиха средата за сигурност в региона, както и различни аспекти на потенциалните заплахи за България и съседните страни. Двамата се обединиха около мнението, че Европа и САЩ повече от всякога се нуждаят от сътрудничество и съвместни усилия за решаването на общите предизвикателства.  По време на срещата председателят на Комисията по вътрешна сигурност и обществен ред и бившият директор в Съвета за национална сигурност на САЩ изразиха надеждата си, че предстоящата среща на НАТО в Брюксел ще затвърди евроатлантическото единство и ще подпомогне противодействието на външни и враждебни сили. Те обърнаха специално внимание на факта, че в днешния глобален свят много често тези сили имат асиметричен, хибриден характер. Цветанов е на едноседмично работно посещение във Вашингтон, където ще участва в 8-ата Трансатлантическа конференция на мозъчните тръстове и в 9-ата Среща на върха на Трансатлантическата парламентарна група.", "date": "2018.07.10", "title": "Цветанов се срещна с бившия помощник държавен секретар на САЩ посланик Даниел Фрийд"}
{"url": "https://www.faktor.bg/bg/articles/organizatsii-na-i-za-horata-s-uvrezhdaniya-zashtitiha-sultanka-petrova", "text": "От Национално представителни организации на и за хората с увреждания изпратиха отворено писмо до медиите. С него защитиха Султанка Петрова и останалите експерти, с които работят.  В писмото се обръщат към премиера Бойко Борисов, председателя на парламента Цвета Караянчева, вицепремиерите Красимир Каракачанов и Валери Симеонов и до министъра на труда и социалната политика Бисер Петков и апелират да не се правят кадрови промени в социалното ведомство, тъй като това само измества диалога по проблемите на хората с увреждания в друга посока. Писмото е подписано от 11 организации на и за хората с увреждания. Публикуваме го без редакторска намеса: \"От Национално представителни организации на и за хората с увреждания Ситуацията в социалната сфера през последните месеци е с негативен характер, поради отлагане прилагането на реформи, дълго чакани и желани от общността на хората с увреждания. Неминуемо ще става още по – лошо, когато специалисти заредени с енергия, желания и амбиция за промяна, ангажирани с нормотворчество за хората с увреждания са подложени на натиск. Експертността се натрупва с години опит и знания и не бива да бъде жертвана с лека ръка. Резултатите, които се постигат с усилията на баланс и солидарност от членовете на политическите кабинети за цялата социална сфера са гаранция за благоприятен ефект най – вече върху хората с увреждания. Отстраняването на пореден Зам.-министър от процесите по изготвяне на тези промени ще премести диалогът в друга посока за пореден път и ще се намери оправдание работата да не се свърши и хората с увреждания да не бъдат подкрепени. Експертите в областта на хората с увреждане са недостатъчни и всеки един от тях е ценен за решаване на тези сложни проблеми. Колкото по – малко се откликва на жълтият натиск, а се мисли повече в перспектива, толкова шансовете за добра политика в сферата на хората с увреждане е по-сигурна\", завършва писмото.", "date": "2018.07.10", "title": "Организации на хората с увреждания защитиха Султанка Петрова"}
{"url": "https://www.faktor.bg/bg/articles/dazhdovete-otnovo-navodniha-severna-balgariya-v-miziya-bedstvat", "text": "Частично бедствено положение е обявил кметът на Мизия Виолин Крушовенски. Причината е водното бедствие в общината. След последните дъждове има отнесени улици, наводнени къщи, градини и земеделски земи. На място работят аварийни екипи от „Гражданска защита” и АЕЦ „Козлодуй”, които отводняват имотите. Преди 4 години приливна вълна отнесе цели къщи в града и взе жертви. В Плевенско също положението е тревожно. Два язовира са под наблюдение, след като стената на единия беше отнесена, а ако прелее към другия ще се стигне до приливна вълна към с. Садовец. В Ракита хората са готови за евакуация, улиците са трудно достъпни даже за пешеходци. Хора на над 70 години казват, че не са виждали такова нещо. „Искаме финансова помощ, едно кметство само не може да се оправи”, казва пред камерата на bTV кметът. В Червен бряг също има проблеми след последните валежи. И днес ще вали, по-значително и на повече места в сутрешните часове. В 6 области от Централна и Северна България, както и в областите Стара Загора и Сливен, остават в сила предупрежденията от първа степен.  Следобед валежите ще спират. Тагове:", "date": "2018.07.10", "title": "Дъждовете отново наводниха Северна България, в Мизия бедстват"}
{"url": "https://www.faktor.bg/bg/articles/novini/balgariya/mihail-mikov-bsp-se-upravlyava-ednolichno", "text": "Всички тенденции са налице, че БСП се управлява еднолично. Взимат се решения, които не могат да минат през органите на партията и да стигнат от членовете и ръководните дейци. Това каза бившият председател на БСП Михаил Миков в студиото на „Тази сутрин”. Вотът на недоверие за сигурността беше един провал, не породи онази нагласа за нужда от промяна в сектора и не затвърди убеждението, че БСП е алтернатива, добави Миков.В момента се нарушават принципите на колективното ръководство, а с това БСП беше известно. Например при вота на недоверие - темата му не беше обсъждана на националния съвет, каза още той. По думите му тези политически действия се решават в тесен кръг – от лидера Корнелия Нинова и няколко души около нея. „Наблюдават се отношения с големи организации – Хасково, Казанлък например, където се фаворизират близки и предани хора на ръководството. Друго организации пък затъват – Монтана например”, посочи още той. Според него вътрешната криза в левицата не е заради предстоящите избори, а заради опитът да се контролира всичко и да се взимат еднолични решения. Жельо Бойчев вече не иска да е в ръководството на „червените” депутати Миков посочи, че по повод напускането на Жельо Бойчев има напрежение. „Има всякакви версии, известна е близостта му с Румен Овчаров например. Със Спас Панчев е същият случай. Не е ясно защо си тръгна, ясно е, че БСП свива своите съюзници”, подчерта той.", "date": "2018.07.10", "title": "Михаил Миков: БСП се управлява еднолично"}
{"url": "https://www.faktor.bg/bg/articles/boyko-borisov-shte-uchastva-v-sreshtata-na-varha-na-initsiativata-berlinski-protses", "text": "Премиерът Бойко Борисов ще участва днес в срещата на върха на инициативата „Берлински процес\" в Лондон. Това е петата ежегодна среща, която има за цел потвърждаване подкрепата за европейската перспектива на страните от Западните Балкани. Държавните и правителствените ръководители на Великобритания, Австрия, България, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора ще обсъдят развитието на транспортната, информационната и комуникационната инфраструктура, повишаването на икономическия ръст в региона, както и темите за сигурността и миграцията като важни елементи за стабилността.  България е поканена в Лондон като страна, която постави европейската перспектива на държавите от Западните Балкани във фокуса на своето Председателство на Съвета на ЕС и на Срещата на върха в София на 17 май. В британската столица премиерът Борисов ще участва и в работен обяд с лидерите на страните, даван от министър-председателя на Великобритания Тереза Мей. На него ще присъстват и представители на Европейската инвестиционна банка, на Европейската банка за възстановяване и развитие и на Съвета за регионално сътрудничество.", "date": "2018.07.10", "title": "Бойко Борисов ще участва в срещата на върха за „Берлински процес“"}
{"url": "https://www.faktor.bg/bg/articles/hotelieri-koy-ima-interes-da-lazhe-che-ima-radiatsiya-v-zaliva-vromos", "text": "Хотелиери протестират заради данните на здравните власти, че има радиация край залива Вромос. Жители на Черноморец окупираха кметството в курортното градче след информацията, че в залива радиацията е 50 пъти над нормата. Във въздуха увисна един характерен напоследък за България въпрос.   Кой има интерес да лъже, че има радиация в залива Вромос, попита един от участниците . Или някой, който иска туристите да отидат в Созопол, а може и някой, който иска да изкупи земите наоколо на безценица,отговори си той .  Което вече се е случвало в региона, като с огромни имоти са се облажили съпартийци и колеги в парламента на на най-известния КОЙ. От здравната инспекция в Бургас предупредиха, че плажът в района на някогашните рудници за добив на медна руда\"Росенец\" е опасен. Хотелиери от Черноморец обаче не вярват и искат независима лаборатория, която да направи измервания, защото според тях сезонът е пред провал.", "date": "2018.07.10", "title": "Хотелиери: КОЙ има интерес да лъже, че има радиация в залива Вромос?"}
{"url": "https://www.faktor.bg/bg/articles/tomislav-donchev-trusove-v-koalitsiyata-nyama-po-skoro-vibratsii", "text": "Вицепремиерът Томислав Дончев успокои за стабилността на управляващата коалиция и посочи, че няма трусове и предпоставки за предсрочни избори. По думите му има леки вибрации, като от движещо се превозно средство. „Няма как в коалицията всички да сме на един акъл и дори е подозрително всички да мислят едно и също, това значи, че са се наговорили. Дори при конфликт и размяна на реплики това е по-честният формат”, посочи Дончев. По повод акциза върху бездимните цигари, станал повод за размяна на реплики между управляващите, той посочи, че трябва баланс. „Акцизът е специален тип вземане, базирано на това, че стоката е вредна или луксозна. Ако бездимните цигари са по-малко вредни, то не бива да имат същия акциз като тютюна за пушене. Има държави, в които бездимните цигари са 30 на сто от пазара. Има прогнози, че могат да минат и 50 на сто”, посочи той. Рано е да се даде оценка за председателството, заяви още вицепремиерът и добави, че някои от по-дългите процеси, които са стартирали ще дадат оценката. „Например европейската перспектива за Западните Балкани, многогодишната финансова рамка, кохезионната политика - ще се види в следващите месеци”, заяви той. По повод трагичния инцидент на строежа на новото Народно събрание и фирмата, свързана със зам.-министъра Султанка Петрова той посочи, че случаят трябва да се провери от прокуратурата. „Доколкото знам тя се занимава и с инцидента, и с въпросния договор и разбирам, че от формална гледна точка конфликт на интереси няма”, каза той. По повод китайските инвестиции той посочи, че е против едномерния ентусиазъм. „Имаме 16+1 формат, той има и политическа част и инфраструктурна част и всичко е свързано с по-интензивна търговия и диалог между Азия и Европа. Китай е огромна икономика с огромни възможности и огромен финансов ресурс. Опитваме се да не го правим само на база кредити. Кредит или участие на китайска компания като подизпълнител не е инвестиция. Инвестиция е когато инвеститорът поеме част от  риска”, коментира Дончев с уточнението, че от китайската страна имат готовност да работят така.", "date": "2018.07.10", "title": "Томислав Дончев: Трусове в коалицията няма, по-скоро вибрации"}
{"url": "https://www.faktor.bg/bg/articles/velikobritaniya-shte-uvelichi-pomoshtta-za-zapadnite-balkani-s-95-do-80-miliona-paunda", "text": "Великобритания ще увеличи помощта за Западните Балкани с 95% до 80 милиона паунда. Това се казва в съобщение на британското правителство, цитирано от БГНЕС. Новината идва в най-важния ден от форума за нашия регион, който се провежда в Лондон. На него ще ще присъстват правителствени и държавни глави от Западните Балкани, както и европейски лидери, сред които германският канцлер Ангела Меркел и българският премиер Бойко Борисов, като вечесъобщихме „Премиерът Тереза Мей обявява пакет от мерки, които имат за цел да подпомогнат процъфтяването на Западните Балкани за сметка на подобряване на колективната сигурност и повишаването на икономическата стабилност в региона“, се казва в съобщението от „Даунинг Стрийт” 10. Оттам уточняват, че новият пакет предвижда увеличаването на отпусканата от Великобритания финансова помощ с 95% от 41 милиона паунда през 2018-2019 г. до 80 милиона през 2020-2021 г. По-рано Великобритания обяви, че отпуска 10 милиона паунда за обучението на младежи от Западните Балкани на компютърна грамотност и цифрови технологии и още 1 милион – за преодоляване на последиците от конфликтите.", "date": "2018.07.10", "title": "Великобритания ще увеличи помощта за Западните Балкани"}
{"url": "https://www.faktor.bg/bg/articles/novini/balgariya/obraha-cherepishkiya-manastir", "text": "Неизвестно лице е откраднало вещи от постройки в двора на Черепишкия манастир, предаде „Фокус”, като се позова на ОДМВР-Враца. Игуменът е подал сигнала за липсите вчера сутринта, като се смята, че престъплението е извършено предната вечер. За целта крадецът е влязъл през незаключена врата в храма на манастира. Взел е със себе си дървена кутия и икона. По данни на игумена размерът на щетата е около 300 лв. Работата по случая продължава.", "date": "2018.07.10", "title": "Обраха Черепишкия манастир"}
{"url": "https://www.faktor.bg/bg/articles/rumen-hristov-sds-e-na-danoto", "text": "СДС е в много тежка ситуация, трябва да започнем да се оттласкваме от дъното, защото сме на дъното. Така описа ситуацията в „синята” партия новият й лидер Румен Христов в студиото на „Тази сутрин”. В най-старата дясна политическа сила у нас през последните месеци имаше много насъбрано напрежение между предишния лидер Божидар Лукарски и вътрешната му опозиция. „Не може да се говори за опит за преврат, ние съвсем открито казахме, че нещата се нуждаят от промяна – нямахме политики, нямахме послания, нарушена беше връзката”, коментира Христов. Един от аспектите на вътрешнопартийния конфликт бяха плановете за явяване на избори на СДС. Лукарски открито призоваваше за консервативна коалиция с националистически партии, като опонентите му го обвиниха, че така в името на краткотраен успех погребва идеологически партията. Христов отбеляза, че така и не е воден реален дебат по темата, но подчерта: „Искам да говоря за десен консерватизъм, а не за консерватизъм тип националпопулизъм”. Според него състоянието на СДС в момента по-трудно би позволило самостоятелно явяване на вота, а вариантите за коалиция са три – идейна (само с десни партии със сходен профил, като той даде пример с ДСБ), конюнктурна (с по-голям избор на възможни партньори) и антистатукво (като СДС в началото на прехода – с леви, центристки и десни елементи). „ГЕРБ е управляваща партия, не участваме в управлението и по дефолт сме в опозиция, ще критикуваме всички техни стъпки, които смятаме, че са неправилни, но и ще подкрепяме тези стъпки, които са важни за страната”, обясни Румен Христов. По думите му единствените, с които СДС никога няма да се коалира, са БСП и ДПС. По-важното обаче е партията да си върне доверието на хората. „Първо да направим коалиция с тези 500 000 избиратели, после ще говорим за политически коалиции”, призова лидерът на СДС.", "date": "2018.07.10", "title": "Румен Христов: СДС е на дъното"}
{"url": "https://www.faktor.bg/bg/articles/novini/balgariya/mariyana-kukusheva-ne-se-ochakva-poskapvane-na-hlyaba", "text": "Поскъпване на хляба не се очаква. В сектора има голяма конкуренция, хлябът е пазарен продукт, който не е субсидиран от държавата и често дори се продава под себестойността си. Това посочи Марияна Кукушева, която е председател на Федерацията на хлебопроизводителите и сладкарите. Тя посочи, че жътвата в момента е приключила наполовина и още 50% реколта очаква да бъде прибрана. „От наводненията има засегнати площи, но и всяка година на полето има някакво бедствие. Миналата година имаше суша. Реколтата се очаква да е над 5 млн. тона. Зърнопроизводството е един от сериозните бизнеси на България”, посочи тя. Кукушева посочи, че в хлебопроизводството има огромен сив сектор. Произвежда се през нощта и се реализира по обяд.", "date": "2018.07.10", "title": "Марияна Кукушева:  Не се очаква поскъпване на хляба"}
{"url": "https://www.faktor.bg/bg/articles/vladimir-karolev-maychinskite-sa-prekaleno-dalgi", "text": "Не трябва да се намалят парите, които се дават на майките, но трябва да се намали срокът, за който им се дават. Това заяви икономистът Владимир Каролев в „Здравей, България“ на Нова телевизия.  Трябва да има повече детски градини, повече ясли, но не трябва  да са безплатни за всички, трябва да има подоходен принцип, смята той.  Не са малко парите, които отиват като помощи за младите майки.  Всички получават такива, дори тези, които нямат нужда . Майчинските са прекалено дълги –над 1 година. В САЩ са два месеца, средно в ЕС  са 6 месеца. Трябва да се дават повече пари, но за по кратък период . Тогава ще изчезне професията майка сред ромските фамилии, обясни той.   Доста неща, които се говорят за демографската криза в България са абсолютни глупости. По-сериозно намаление на българите имаше през 90-те години,  коментира  Владимир Каролев по повод на стратегията на държавата за борбата със застаряването. Това бяха години на сериозна криза, каза той. По думите му майките над 35 години раждат повече деца, отколкото майките до 25 години. Тендецнията в момента за намаляване на българите е в резултат, че няма достатъчно майки в детеродна възраст, коментира икономистът. Всички страни в западна Европа намаляват, каза той. Миграцията и ранната смъртност са основните фактори за намаляването на българите, допълни той. Задължително трябва да има повече ясли и повече детски градини, каза Каролев.", "date": "2018.07.10", "title": "Владимир Каролев: Майчинските са прекалено дълги"}
{"url": "https://www.faktor.bg/bg/articles/opek-se-brani-ot-atakite-na-tramp-za-tsenite-na-petrola", "text": "Президентът на Организацията на държавите износителки на петрол (ОПЕК) Сухаил ал Мазруей я защити от нападките на президента на САЩ Доналд Тръмп, че тя умишлено завишава цените на петрол, заявявайки че ОПЕК не носи вина, предава Reuters, цитиран от \"Фокус\" „Само ОПЕК не може да бъде винена за всички проблеми, които се случват в петролната индустрия, но в същото време ние сме отговорни за мерките, които взехме на последната си среща през юни“, заяви той в интервю за Reuters в канадския град Калгари. „Мисля, че ОПЕК върши своята част от работата“, допълни той. Доналд Тръмп обвини ОПЕК в последните седмици за това, че завишава цените на петрола и наложи натиск над американския съюзник Саудитска Арабия да увеличи доставките си на петрол, за да компенсира по-ниския износ от Иран.", "date": "2018.07.10", "title": "ОПЕК се брани от атаките на Тръмп за цените на петрола"}
{"url": "https://www.faktor.bg/bg/articles/pak-valezhi-zhalt-kod-v-10-oblasti", "text": "Днес все още на много места в страната ще има краткотрайни валежи с гръмотевици, но по-късно през деня те ще започнат да спират, а облачността да намалява. Ще духа слаб северозападен вятър. Максималните температури ще са между 23 и 28 градуса, в София - около 23 градуса.  Жълт код за валежи и гръмотевична дейност е обявен за осем области у нас за 10 юли, вторник. Предупреждението е в сила за областите Плевен, Ловеч, Габрово, Велико Търново, Русе, Търговище, Сливен и Стара Загора. В тези райони отново ще има краткотрайни, временно интензивни валежи и гръмотевична дейност. Значителни количества дъжд ще има през първата половина от денонощието, като в отделни райони може да достигнат до 30 л/кв.м.", "date": "2018.07.10", "title": "Пак валежи, жълт код в 10 области"}
{"url": "https://www.faktor.bg/bg/articles/turskata-armiya-ima-nov-nachalnik-na-generalniya-shtab", "text": "Турският командир на сухопътните сили генерал Яшар Гюлер е назначен за новия началник на Генералния щаб на турската армия, според нов президентски указ, публикуван в Държавен вестник във вторник, предава Anadolu Agency.  със същия указ, което беше обявено още в понеделник от президента на страната Реджеп Тайип Ердоган. Генерал Умут Дундар е назначен за новия командир на турските сухопътни сили.", "date": "2018.07.10", "title": "Турската армия има нов началник на Генералния щаб"}
{"url": "https://www.faktor.bg/bg/articles/broyat-na-potvardenite-zhertvi-na-navodneniyata-v-yaponiya-nadhvarli-120", "text": "Броят на потвърдените жертви на наводненията в Япония вече е над 120, предаде Франс прес, цитирайки информация на властите. Издирванията продължават в западната част на архипелага, където десетки хора остават в неизвестност. Безпрецедентни валежи между петък и неделя предизвикаха най-тежките наводнения и кални свлачища в Япония от повече от 30 години. Вчера около 73 000 пожарникари, полицаи и войници участваха в спасителните операции. Няма данни за пострадали българи при наводненията в Япония", "date": "2018.07.10", "title": "Броят на потвърдените жертви на наводненията в Япония надхвърли 120"}
{"url": "https://www.faktor.bg/bg/articles/boris-dzhonsan-mechtata-na-brekzit-umira", "text": "Борис Джонсън заяви вчера, че е подал оставка като външен министър от правителството на британския министър Тереза Мей, защото не може да приеме новия й план за условията по напускането на ЕС и се опасява, че мечтата на Брекзита умира, предадоха ТАСС и ДПА. \"Брекзитът трябва да е възможност и надежда. Възможност да правим нещата другояче, да сме по-повратливи и динамични и да извлечем максимума от особените предимства на Великобритания в една отворена, обърната навън глобална икономика. Тази мечта умира, задушена от ненужна неувереност в собствените ни сили\", пише Джонсън в изявление по повод оставката си, разпространено от Би Би Си Вчера Мей назначи за британски първи дипломат Джереми Хънт, който се смята за неин верен човек, а досега бе здравен министър. \"Сега се насочваме към статут на колония и за мнозина ще е трудно да видят икономическа или политическа полза от това споразумение\", заявява Джонсън, след като правителството обяви планове за тесни търговски отношения с ЕС след Брекзита догодина, включително съобразяване с правилата на ЕС за стоките, отбелязва Ройтерс След като Мей спечели трудно съгласие за новия си план за Брекзита на заседание на правителството в петък, \"сега правителството има песен за изпълняване\", пише Джонсън, цитиран от ДПА.", "date": "2018.07.10", "title": "Борис Джонсън: Мечтата на Брекзит умира"}
