{"url": "https://www.faktor.bg/bg/articles/19-godishna-balgarka-e-zadarzhana-za-detska-pornografiya-v-gartsiya", "text": "Антимафиотите от сектор борба с киберпрестъпленията са арестували българката, след като са установили, че същата е продавала видеофайлове и снимки на потребители по целия свят. Младата българка се занимавала с разпространение на детска порнография от поне три години, съобщават разследващите. Според полицsята в Гърция жената сама е снимала материалите. В тях участвали 5-годишната ѝ сестра и още 2 малолетни момичета. На устройства в дома на задържаната са открити 47 снимки и 11 видеоклипа. Униформените намерили и малко количество наркотици и нерегистрирано оръжие. Иззети са 6 външни дискове и 4 преносими компютъра. Тяхното съдържание се проучва. По информация на телевизия \"Скай\" всеки материал се разпространявал на цена между 20 и 30 евро Разследването по случая продължава. Жената е в арест, а нейното име не се посочва от властите.", "date": "2019.06.19", "title": "19-годишна българка е задържана за детска порнография с 5-годишната ѝ сестра  в Гърция"}
{"url": "https://www.faktor.bg/bg/articles/novini/balgariya/skandal-komunisticheskiyat-rezhim-e-predstaven-manipulativno-i-tendentsiozno-v-novite-uchebnitsi-po-istoriya", "text": "Подвеждащо, манипулативно и тенденциозно е представен комунистическият режим в повечето от новите учебници по история, по които учениците по история за 10-ти клас предстои да го изучават наесен. Това констатира , след като се запозна подробно с новите учебници. Основателят на сайта журналистът Христо Христов бе сезиран от притеснени учители от страната за съдържанието на някои от новите учебници, които са раздадени по училищата за оценка и избор. Така 30 години след краха на комунистическия тоталитарен режим младите поколения на България няма да добият истинска представа за случилото се в периода 1944-1989 г., защото много събития и факти от него са тотално спестени или изкривени в част от новите учебници.  Те се очакваха с голям интерес, тъй като в тях трябваше да бъде отразена новата учебна програма за 10 глас по предмета „История и цивилизации”, приета от Министерството на образованието и науката (МОН) през януари 2018 г. и предвиждаща периода 1944-1989 г. да се изучава в самостоятелен раздел с нови знания и термини. До приемането на новата учебна програма се стигна след силен граждански и политически натиск продължил няколко години, а след обявяването ѝ през 2018 г. от БСП поискаха оставката на министъра на образованието Красимир Вълчев, но от ГЕРБ го защитиха при разразилия се скандал в парламента. Сега обаче предстои новите учебници да бъдат окончателно одобрени именно от министър Вълчев преди да бъдат отпечатани в необходимите тиражи. Пет издателства са участвали в конкурса за новите учебници по история за 10 клас – „Булвест 2000”, „Анубис”, „Домино”, „Просвета” и „Рива”. Последните две са се справили далеч по-добре от останалите, сочи анализът на desebg.com, но и там има някои важни пропуски. „Очаквах повечето от това, което видях, че е представено в новите учебници. Процесите на издаване на учебници и на писането им е приватизиран – издателствата са части и само подбират авторския колектив, а аз като министър нося отговорност без да мога да ги контролирам”, коментира пред desebg.com министър Красимир Вълчев. Той поясни, че предстои да изиска от издателствата да се нанесат определени корекции в учебниците. През месец април тази година те са минали без забележки през комисия, организирана от МОН, която обаче е чисто формална, тъй е съставена от определен брой представители на висши учебни заведения в страната, но такива, които заемат най-ниско стъпало в академичната йерархия, както и от няколко учители. В тази комисия няма нито един представител на професионалната академична общност, запознат с подробности с новата учебна програма. Така е отчетено, че издателствата формално са спазили новата учебна програма, но тенденциозното и подвеждащото на места съдържание по никакъв начин не е отбелязано. Онова, което липсва в учебниците на всички издателства е ясното и по-подробно описание на ролята и дейността на Държавна сигурност като репресивен апарат в тоталитарната държава за целия период 1944-1989 г. Не е посочено, че тя е пряко подчинена на висшето партийно ръководство, а от 1974 г. и на генералния секретар на БКП Тодор Живков, както и безспорния факт, че в идеологическо, кадрово, оперативно и техническо отношение е подчинена и зависима от съветския КГБ. Някои от издателствата са отбили номера, като са отразили задължителния по новата учебна програма термин „репресивен апарат” с 2-3 изречения под формата на речник. Само в един от учебниците (Булвест 2000) се споменава за щатния брой на ДС и неговия агентурен апарат, и то само за 50-те години, а не за целия период 1944-1989 г., което е крайно манипулативно и подвеждащо, защото би следвало да се представят тези цифри за периода 1944-1989 г., защото такава статистика съществува. ДС липсва и в раздела за културата в периода 1944-1989 г., а именно, че съществува специална структура в ДС, която следи и разработва интелигенцията. Както отсъства и от раздела за управлението на Живков – а именно, че неговото политическо дълголетие се дължи на прекия контрол, който има върху репресивния апарат. Вместо това учениците ще прочетат в част от учебниците, че при Живков репресиите върху обществото намалели. Друга фрапираща  липса е отсъствието на трите фалита на управлението на БКП при Тодор Живков – 1960, 1976-1977 и 1987 г. единствено в учебника на издателство „Рива” те са отбелязани. А без разглеждането им всичко останало в частта за икономиката в този период се обезсмисля напълно. За сметка на подминаването на факта, че НРБ е първата държавна в Източния блок, която е фалирала (1960) учениците ще четат в някои от новите учебници, че „Тодор Живков полагал грижи за благосъстоянието на населението”. В него един от учебниците не е посочено какви дългове завещава тоталитарното управление на БКП, а именно близо 11 млрд. долара външен дълг и 26,5 млрд. вътрешен дълг. И че този факт отрежда най-лошия икономически старт след промените от всички страни в бившия съветски лагер. Вместо това учениците ще останат с впечатлението, че горе-долу всичко е било нормално в икономическото развитие на страната в началото на прехода. В нито един от 5-те учебници не е отбелязан броя на жертвите на комунистическите репресии в първите месеци след 9 септември, убити без съд и присъда или безследно изчезнали. А те са между 18 000 и 30 000 души. Не е направен и елементарен паралел с жертвите в периода 1923 – 9 септември 1944 г., който е установен от самата БКП – 5632 души. С много малки изключения в някои от учебниците са представени действителните белези на българското общество – че то е общество на несвобода, ограничения и дефицит. Че този период е характерен с постоянен дефицит на основни стоки, с опашките и презапасяването с основни продукти като брашно, олио и др., че хората са чакали години, за да си купят съветски автомобил или жилище. Че тогава че е могло да се пътува свободно зад граница, че режимът въвежда жителство, че идеологията му включа възпитание в омраза към западния свят и същият този режим преследва заради „западно влияние” и т.н. В новите учебници не е акцентирано на факта, че комунистическата идеология налага изграждането на атеистично общество, преследва вярващите и чрез различни мерки, включително и репресивни успява да принизи и ограничи влиянието на Българската православна църква, както и другите вероизповедания (атеизмът е споменат в упражнение „Социалистическият начин на живот” на издателство „Просвета”). Друг фрапиращ пример в учебниците и манипулативно представяне на „възродителния процес”. Той е разгледан единствено в рамките на 1984-1989 г. Липсва основни факти за политика на БКП към мюсюлманското малцинство, които могат да бъдат дадени достатъчно ясно в три изречения, че това е политика, започнала още при Георги Димитров с принудително изследване, продължила е при Вълко Червенков с т. нар. паспортизация, възприета е от Живков с т. нар. разфереджаване и „възродителния процес” през 70-те години на помаците в Родопите и завършена с насилствената асимилация 1985-1989 г. В някои от учебниците са представени определения за номенклатурата по време на режими, но не е подчертано, че Живков е изградил комунизма, но само за един определен кръг на правоимащи и на своята фамилия. Че цяло едно управление на ДС (Пето управление, Управление „Безопасност и охрана”, УБО) се грижи за осигуряването на охраната, храната жилищата, резерватите, почивните станции на комунистическата върхушка, че им изпраща огромни за времето си безотчетни средства, върху които нито плащат данъци, нито членски внос, както че организира специален магазин със западни стоки или набавя такива по заявки от чужбина. В нито един от учебниците не е посочено точното съществуване на концлагера „Белене”, нито е посочено, че това е най-големия и продължителен лагер за политически противници на БКП. В някои от учебниците е посочено, че е открит през 1949 г. и закрит през 1953 г. в други, че отново е отворен през 1956 г. и закрит през 1962 г. В нито един учебник не е отбелязано, че концлагерът „Белене” е отворен отново през 1985 г. и в него без съд и присъди са изолирани над 500 турци за съпротива срещу „възродителния процес” и някои от тях престояват там до 1987 г. Затова път учениците ще прочетат, че лагерите били закрити от Тодор Живков през 1962 г. с разтурянето на лагера край Ловеч. Това са фрапиращите липси и само част от многобройните манипулации на фактите в новите учебници. Изкривяването на събитията и процесите в обществото са продължени и в някои от учебниците в частта за историята на България след 1989 г. по начин, по който учениците ще получат превратна или непълна представа за случилото се. Сайтът desebg.com се обърна към 5-те издателства и очаква техния коментар дали в тези раздели от учебниците фактите и събитията са предадени обективно и очаква техните отговори, за да ги публикува. В следващите дни   ще продължи темата с представяне на проблемните моменти учебник по учебник.", "date": "2019.06.19", "title": "Скандал: Представят комунистическия режим манипулативно и тенденциозно в новите учебници по история"}
{"url": "https://www.faktor.bg/bg/articles/novini/balgariya/emil-karanikolov-superkompyutarat-e-beztsenen-za-balgariya", "text": "Днес една прослойка ще поиска намаляване на това, друга на онова, накрая няма да може да се върже бюджета. ... Хляб, кисело мляко, после минаваме на учебниците, ще поискат дрешки за децата по-евтини. Това е нормално, но е краткосрочно решение на проблема. По-малкото ДДС ще е да сметка на социални услуги... Това заяви икономическият министър Емил Караниколов в \"Още от деня\" на БНТ. За мен е по-важно да работим за увеличаване на доходите. Това трябва да е приоритет на българската държава. Цените винаги се качват, коментира той. Иначе са добре дошли всички коментари за намаляване да данъците, каза той. В света в момента навсякъде стоките растат, но расте и размерът на доходите, заяви министърът.  Много страни може да искат суперкомпютъра, но все пак трябва да имаш кадри, каза Караниколов. Той ще покаже на инвеститорите, че те могат да го използват България. Това е ценно, тепърва ще идват инвеститори.  Много страни искат суперкомпютър, ни бяхме в състезателен режим, но трябва да имаш кадри. Този компютър е насочен към бизнеса. Това е изключителнво важно и имиджово за България. Изключително ценен е за България,  безценен, През този компютър може да правят 4 милиарда операции  в секунда, коментира Караниколов.  По думите му държавата го е осигурила, оттук нататък науката и бизнесът трябва да работят.", "date": "2019.06.19", "title": "Емил Караниколов: Суперкомпютърът е безценен за България"}
{"url": "https://www.faktor.bg/bg/articles/novini/balgariya/nayden-zelenogorski-da-vavedem-germanskiya-model-za-partiynoto-subsidirane-nashiyat-e-pobalgaren", "text": "Зам.-председателят на ДБГ предложи у нас да бъде въведена германската система за партийно субсидиране. Пред БНТ той обясни, че при нея по-големите партии взимат по-малко пари от по-малките, за да имало равна битка. \"Един лев субсидия е черен хумор. Олигарси ще си купуват партии и да им нареждат как да коват законите в страната. Субсидирането на партии е добра система, но всичко е било побългарено\", каза още Зеленогорски.  Той коментира, че вероятно и сега има случаи, при които олигарси нареждат на партии каква политика да изпълняват, но вече те щели да станат ясни и категорични. \"Финансистите са тези, които получават парите. Ще проверим във финансовото министерство. Ако имаме да връщаме пари, ще ги върнем\", допълни бившият кмет на Плевен.  \"Стягаме редиците за местните избори. ДБГ не участва на евровота, за да не участва в братоубийствени войни в дясното политическо пространство. Ние подкрепихме ДСБ. Сега сме отправили покана към \"Демократична България\" за общо явяване на изборите в Плевенска област, както и на други места. Демократична България трябваще да се разшири и вместо ВМРО, коалицията щеше да спечели две места в Европарламента\", каза още Найден Зеленогорски.", "date": "2019.06.19", "title": "Найден Зеленогорски: Да въведем германския модел за партийното субсидиране, нашият е побългарен"}
{"url": "https://www.faktor.bg/bg/articles/tramp-sabra-25-mln-dolara-v-kampaniyata-za-preizbiraneto-si-samo-za-den", "text": "Президентът Доналд Тръмп събра 24,8 милиона долара за по-малко от 24 часа, след като обяви началото на кампанията си за преизбиране, съобщи Асошиейтед прес. За тази огромна сума съобщи в Туитър тази сутрин председателката на Републиканската партия Рона МакДаниъл. За сравнение сумата е много по-голяма от парите, които всички главни претенденти в президентските избори през 2020 г. от Демократическата партия са събрали за първите три месеца на тази година. Това е демонстрация за огромните възможности, които дава властовата позиция на сегашния президент. В същото време подчертава безпокойствата на демократите, че не правят достатъчно, за да застанат на равна нога с Тръмп в започващата кампания, отбелязва АП. Американският президент вече обяви, че в края на март е разполагал с 48,7 млн. долара кеш в предизборния си фонд, разпределени между три комитета, свързани с неговата кампания. Отделно от това Националният комитет на неговата Републиканска партия е събрал 34,7 млн. долара за същия период. Националният комитет на Демократическата партия е разполагал само със 7,5 млн. долара налични при дълг от 6,2 млн.", "date": "2019.06.19", "title": "Тръмп събра 25 млн. долара в кампанията за преизбирането си само за ден"}
{"url": "https://www.faktor.bg/bg/articles/rusiya-zastana-zad-obvinenite-za-atentata-sreshtu-malayziyskiya-samolet-nad-ukrayna", "text": "Твърденията, изразени от Съвместната следствена група (ССГ) относно участието на руски военнослужещи в катастрофата на малайзийския самолет в Украйна през юли 2014 г., са неоснователни обвинения. Това се посочва в изявление, публикувано в сряда от Министерството на външните работи на Руската федерация, цитиран от TACC. \"Изявленията, изразени от ССГ по време на пресконференция на 19 юни за предполагаемото участие на руски военнослужещи в катастрофата на малайзийския \"Боинг МН17\", не могат да причинят нищо друго, освен съжаление,“ подчертаха от руското МВнР. „За пореден път срещу руската страна се повдигат абсолютно голословни обвинения с цел да дискредитира Руската федерация в очите на международната общност.\" Както и при предишните пресконференции на ССГ, подчертаха от министерството на външните работи, и този път \"не бяха демонстрирани конкретни доказателства в подкрепа на такива незаконни изявления\". \"Очевидно е, че ССГ продължава да бъде ограничена до не съвсем разбираеми аргументи, формулирани включително с подкрепата на съмнителни източници на информация,\" се казва от Руското външно министерство. \"В същото време данните, предоставени на разследването от руската страна, все още са упорито игнорирани.\" Министерството решително отхвърли обвиненията на групата, че Руската федерация отказва да сътрудничи напълно. \"От първия ден на трагедията Руската федерация е във висша степен заинтересована от установяването на истината и е готова да окаже пълно съдействие на разследването\", подчертаха от Министерството на външните работи. \"Русия активно сътрудничи с Холандия и предостави цялата налична информация за катастрофата на MН17.\" \"В рамките на тази работа, руските специализирани агенции са извършили огромно количество безпрецедентна работа\", обясниха от министерството. \"От разсекретяване на данни за руската военна техника и провеждане на комплексен експеримент от страна на\" Алмаз-Антей \", за предаване на първични радарни данни и документация, удостоверяваща идентичността на украинската ракета, която свали малайзийския „Боинг“, както и високоточни прегледи, доказващи фалшифицираните видео материали, на които ССГ разчита в своите заключения. \" В допълнение, припомнят от Министерството на външните работи, Русия първоначално предложи да работят заедно. \"Вместо това, международните следователи отстраниха Москва от пълноправно участие в ССГ, като придадоха на руските усилия само малка роля\", се казва в изявлението. \"Те направиха Украйна пълноправен член на ССГ, давайки й възможност да подбира доказателства и да свали от себе си отговорността да не затвори своето въздушно пространство. \" При тези обстоятелства руската страна продължава да повдига справедливи въпроси относно качеството на работата на групата. \"Всичко това потвърждава опасенията, които сме изразили и по-рано за пристрастието и едностранчивостта на провежданото разследване“, заявиха от отдела. Независимо от това, Руската федерация \"ще продължи да съдейства на разследването, за да се установи истината за смъртта на пътниците от полет MН17, а истинските извършители на инцидента да бъдат справедливо наказани\", казват от Руското външно министерство.", "date": "2019.06.19", "title": "Русия брани обвинените за атентата срещу малайзийския самолет над Украйна"}
{"url": "https://www.faktor.bg/bg/articles/simeonov-predlozhi-tavanat-za-dareniyata-ot-biznesa-za-partiite-da-bade-8-mln-lv-godishno", "text": "Валери Симеонов внесе предложение в парламента даренията, които формациите получават от физически и юридически лица, да не надхвърлят 8 млн. лв. за година. Таванът, който поиска лидерът на на НФСБ, беше предложен няколко часа, след като ГЕРБ и ДПС обявиха консенсус за отпадане на ограниченията за финансиране на политическите партии от бизнеса. Очаква се в петък депутатите от мнозинството да  подкрепят окончателно промените в закона, направени от премиера Бойко Борисов държавното финансиране на партиите с над 1% подкрепа на последните парламентарни избори да бъде намалено от 11 на 1 лев на глас от 1 юли т.г. Днес ГЕРБ и ДПС обявиха консенсус да се върви към американски модел за отворено финансиране на политическите формации, т.е. от физически и юридически лица - предложения, които вече са внесени от Мустафа Карадайъ и Делян Пеевски. Срещу идеята възрази единствено БСП, която я определи като атентат срещу демокрацията. В кулоарите на парламента по-рано днес Симеонов обяви пред журналисти, че не отговаря за безумията на ГЕРБ, защото двете партии не са сиамски близнаци. От качените на сайта на парламента законодателни предложения между първо и второ четене се вижда, че той подкрепя консенсуса на ГЕРБ и ДПС, но предлага таван за даренията. Предлага се също партиите да не получават дарения от местни юридически лица. От ВМРО поискаха партиите в Народното събрание да имат \"субсидия за парламентарна дейност\" от 1.5 млн. лева до края на годината. Мотивът е, че с намаляването на партийната субсидия на 1 лев не може да се финансира парламентарна дейност, в т.ч. и диалог с хората. От \"Атака\" нямат свои предложения. БСП настоява партиите да върнат парите от субсидията, които са неусвоени към 3 юни т.г. ГЕРБ държи субсидията си в банков депозит, който според отчета й за м.г. е 23 млн. лв. След европейските избори по данни на Корнелия Нинова БСП има по сметка около 400 хиляди лева. Заради намаляването на субсидията шефът на бюджетната комисия от ГЕРБ Менда Стоянова предлага партиите да ползват безвъзмездно офисите, които досега наемаха от общините или държавата. Между първо и второ четене на актуализацията на бюджета ДПС предлага да се създаде фонд за изграждане и безплатни детски градини, в който да идат спестените от субсидията пари. Движението предлага и нулева ставка на ДДС за книги и учебници, а БСП - 5% косвен данък върху основни хранителни продукти като хляб, месо и мляко, както и данъчни облекчения за млади семейства.", "date": "2019.06.19", "title": "Симеонов предлага таван от 8 млн. лв. годишно за даренията от бизнеса за партиите"}
{"url": "https://www.faktor.bg/bg/articles/angela-merkel-uspokoyava-chuvstvam-se-dobre", "text": "Германският канцлер Ангела Меркел се опита да увери журналисти и гражданите в сряда, че е добре, един ден след като предизвика тревога от видимо треперене по време на официалната церемония по посрещане на украинския президент, предава  \"Чувствам се добре\", каза тя на ученици по време на посещението си в Гослар в планините Харц, след като състоянието й предизвика сериозно притеснение във вторник, за което като причина бе посочена остра дехидратация. 64-годишната Меркел разполагаше с чаша вода наблизо и каза, че при горещите температури \"не трябва да пие твърде много кафе, а много вода\", съобщи националната информационна агенция, цитирана от AFP. Ден по-рано канцлерът изглеждаше нестабилна и се тресеше, докато стоеше под слънцето при посещението на украинския президент Владимир Зеленски, когото тя посрещна с военни почести. Запитана от репортер за нейното състояние на пресконференция около 90 минути по-късно, Меркел се усмихна: \"Пих поне три чаши вода и сега се справям добре.\"", "date": "2019.06.19", "title": "Меркел успокоява: Чувствам се добре"}
{"url": "https://www.faktor.bg/bg/articles/mazh-schupi-butilka-i-si-preryaza-garloto-pred-tsentralata-na-bsp", "text": "Сигнал за мъж във видимо неадекватно състояние, който счупил стъклена бутилка и се е самонаранил в областта на гърлото е получен в 15.30 часа. Незабавно към мястото на инцидента – района на ул. Княз Борис I и ул. Позитано, са насочени екипи на полицията и спешна помощ.  Мъжът е откаран в болница, където е починал. Предприети са действия за изясняване на всички обстоятелство около случая. Социалисти не знаеха за инцидента и научиха от медиите за случилото се. Шокирани свидетели са разказали пред полицаите, че напоследък мъжът често минавал по улицата покрай червената централа, но не са предполагали какво е готвел да направи.", "date": "2019.06.19", "title": "Мъж счупи бутилка и си преряза гърлото до централата на БСП"}
{"url": "https://www.faktor.bg/bg/articles/dragomir-stoynev-shte-ostanat-samo-gerb-i-dps-te-iznasilvat-krehkata-ni-demokratsiya", "text": "Ще останат в парламента само ГЕРБ и ДПС. Те изнасилват крехката ни демокрация.   Това най-сериозно заяви в предаването ”Лице в лице”  на Би Ти Ви Драгомир Стойнев от БСП във връзка със съгласието на ГЕРБ и БСП за партийните субсидии. Има координирана акция между ГЕРБ и ДПС. Това е притеснително. Заплаха за съществуването на партиите е намаляването на субсидиите от 11 лв. на 1 лв. ГЕРБ не предложиха алтернативно финансиране, каза той. Това е нещо наистина страшно. Ще имаме други ценности вече. С парите вече в България ще се купува абсолютно всичко. Призоваваме да се даде сериозен граждански отпор....Политиката вече е за продан, всеки бизнесмен може да си купи закон. И ние имаме вина за искането на гражданите да се намали субсидията, не им обяснихме до какво може да доведе свалянето на субсидията на 1 лв  Въвеждаме метод, който го няма в ЕС. ГЕРБ и ДПС узаконяват корупцията. Бърза се да бъде гласувано предложението за субсидията в бюджетна комисия, а в петък в зала. Целта е да бъде прието то на 1 юли. Може би заради липсата на Цветанов ГЕРБ предприеме този мутренски метод за справяне с опозицията.  От 1 юли вече ще имаме други ценности, а те са свързани с парите. Важно ще бъде да имаме много пари. Вътрешната опозиция в партията действително има огромна непоносимост към Корнелия Нинова призна той. Твърденията за изчезнали милиони от БСП бяха опорна точка на вътрешната опозиция, няма как това да стане, твърди той.", "date": "2019.06.19", "title": "Драгомир Стойнев: Ще останат само ГЕРБ и ДПС. Те изнасилват крехката ни демокрация"}
{"url": "https://www.faktor.bg/bg/articles/obshtestvo/ulitsata/deputatite-zatyagat-sanktsiite-za-vdigane-na-shum", "text": "След първото гласуване в пленарната зала преди близо една година Народното събрание ще обсъжда окончателно днес промени в Закона за защита от шума в околната среда, с които се увеличават санкциите за шум. Новите глоби бяха инициирани от тогавашния вицепремиер Валери Симеонов след акции срещу шума в заведения по Черноморието. В приетите на първо гласуване текстове се предвиждат забрана за вдигането на шум в населени места от 23 до 8 часа и от 14 до 16 часа, драстични санкции за нарушителите, възможност за затваряне за седем дни или един месец на заведения, които вдигат шум извън регламентираните часове, ограничаване на митингите и протестите от 14 до 16 часа, както и ограничения за зареждане на търговски обекти. От доклада на второто гласуване на текстовете от водещата парламентарна комисия по здравеопазването, чийто председател е шефът на парламентарната група на ГЕРБ Даниела Дариткова, се разбира, че санкциите за вдигане на шум ще бъдат смекчени, но все пак ще се затегнат. Такава заявка дадоха и депутати от ГЕРБ при първото гласуване на законопроекта.", "date": "2019.06.19", "title": "Депутатите ще гласуват още по-драстични санкции при вдигане на шум"}
{"url": "https://www.faktor.bg/bg/articles/tihomir-bezlov-pri-zloupotrebite-s-kashtite-za-gosti-nyama-prostosmartni", "text": "Гледах една справка от Благоевградско – там нямаше простосмъртни – кметове, общински съветници, строили на децата си. Казват: \"Всичко е законно, всичко е наред\", заяви пред Нова телевизия Тихомир Безлов от Центъра за изследване на демокрацията в коментар за злоупотребите с евросрества за къщи за гости. Моделът е – намирате правилния консултант. Има една такава конструкция в мнистерствата и тях никой не ги пипа, защото са политически защитени. Има една прослойка, която си търкаля тези обекти, тя си прави и органите, които контролират, заяви Безлов. Трябва да има истинска, нормална структура, която да проверява за конфликт на интереси, добави той. Голямата драма е, че идва нов програмен период и тези, които са взели къщите за гости, искат още средства и ги е страх, че този скандал ще им развали плановете, каза още Тихомир Безлов.", "date": "2019.06.19", "title": "Тихомир Безлов: В злоупотребите с къщи за гости няма един \"простосмъртен\""}
{"url": "https://www.faktor.bg/bg/articles/ikonomika/stopanskata-kamara-generalni-promeni-v-danachnata-sistema-mozhem-da-si-pozvolim-samo-sled-vlizane-v-evrozonata", "text": "„Бихме подкрепили общо намаляване на ставките, но това може да стане едва след влизането на България в еврозоната“. Това заяви пред БНР Димитър Бранков, зам.-председател на БСК. „Всякакви радикални промени в данъчната система преди влизането ни в еврозоната обричат на риск фискалната система и достъпа до еврозоната. Правителството пое ангажимент през юли да инициира процедура за влизане в чакалнята на еврозоната. Това е свързано с поддържане на устойчивост на публичните финанси“, обясни Бранков в интервю за предаването „Преди всички“. Ефектите от гъвкави ДДС ставки могат да бъдат в различни посоки, смята Димитър Бранков и добави, че заради това дебатът трябва да бъде по-продължителен и по-професионален. „Предложенията, които са отправени, са частични – те засягат данъчни ставки на ограничен кръг от стоки, които при това не са дефинирани пределно ясно. По тази причина считаме, че дебатът за отстраняване дефектите в данъчната система трябва да продължи достатъчно дълго време при много внимателна, надеждна оценка за въздействие и отворен дебат с всички браншови организации, които са засегнати. Решенията не могат да бъдат взети просто така с месец-два дебат, респективно отиване есента към промяна на данъчните закони. По тази причина подкрепихме позицията за отказ от радикални промени в данъчната система, докато не се предприемат мерки за повишаване на ефективността на разходване на публичните средства“, коментира зам.-председателят на БСК. По думите му в страната има много ниска ефективност на бюджетните политики по отношение на разходите. „Има опасност от надцакване от различните ъгли на политическата система с предложения, които имат популистки характер, включително по отношение на доходи, намаляване на данъчни ставки, без сериозен анализ на въздействието във всички посоки“, отбеляза още Димитър Бранков. Стопанската камара подкрепя приемането на Закона за публичните предприятия. Те обаче имат и забележки: „Политиката по отношение на държавните предприятия следва да се изготвя от Министерския съвет, неговите органи и агенции, но следва да бъде одобрявана под формата на доклад, който да бъде внасян в Народното събрание, включително по отношение на приватизацията на тези предприятия. Второто е определяне на принципите за подбор на хората, които ще участват в управлението на тези предприятия. Тези принципи трябва да бъдат регламентирани в закона и след това в подзаконов акт или методика да бъдат конкретизирани. Трябва да се замислим за една по-ефективна система за управление на тези предприятия“.", "date": "2019.06.19", "title": "Стопанската камара: Генерални промени в данъчната система можем да си позволим само след влизане в еврозоната"}
{"url": "https://www.faktor.bg/bg/articles/ikonomika/biznes/bankite-v-balgariya-s-nay-golyam-rast-na-pechalbata-v-yugoiztochna-evropa", "text": "Печалбата на банките в Югоизточна Европа бележи рекорден ръст през 2018 г. въпреки безпрецедентно ниските лихвени нива. Общата нетна печалба на 100-те най-големи трезора в региона е нараснала с 24% в сравнение с 2017 г. и достига 4.354 млрд. евро, посочва новата класация Top 100 Bank, изготвена от сайта SeeNews.  Банките в България са постигнали най-силно увеличение на печалбата през 2018 г. Скокът е с 43% - двойно по-голям от средния за региона, като общата нетна печалба достига 858 млн. евро. Сумата надхвърля финансовия резултат от най-добрата година преди кризата - 2008 г. На второ място са трезорите в Хърватска с 39% ръст на печалбата до 671 млн. евро.  Впечатляващият двуцифрен растеж на печалбата на българската банкова система продължава и през 2019 г. По последни данни от БНБ за първите четири месеца на годината ръстът е 14.5%. В условията на рекордно ниски лихви трезорите компенсират намалелите лихвени доходи с по-високи постъпления от такси и комисиони. Така например през 2018 г. само от такси и комисиони нетните приходи в българските банки доближават 1 млрд. лв.  По обем на активите обаче челните места в класацията се заемат от румънски банки. За 2018 г. най-голяма е Banca Transilvania с активи за 15.892 млpд. eвpo. За една година тя измести от първото място Ваnса Соmеrсіаlа Rоmаnіа, cлeд като пpидoби pyмънcĸoтo пoдpaздeлeниe нa гpъцĸaтa Еurоbаnk - Ваnсроѕt. Bтopa пo гoлeминa в Югоизточна Европа e xъpвaтcĸaтa Zаgrеbасkа Ваnkа, cлeдвaнa oт pyмънcĸите Ваnса Соmеrсіаlа Rоmаnіа и BRD – Groupe Societe Generale. На пето място отново е хърватска банка - Privredna Banka Zagreb. Петте най-големи трезора в региона държат една четвърт от банковите активи.  В Топ 10 фигурира само една банка, работеща в България - Уникредит Булбанк, която с активи за 9.926 млрд. евро заема шеста позиция. По реализирана печалба от 219.9 млн. евро за миналата година обаче тя се нарежда на четвърто място. Банка ДСК е на 11-о място в класацията, а веднага след нея на 12-о място е ОББ. Πъpвa инвecтициoннa бaнĸa заема 16-а позиция, Пощенска банка - 18-а, Paйфaйзeнбaнĸ Бългapия - 19-а, Eĸcпpecбaнĸ - 25-а, а ЦКБ - 28-а. По активи на банките Бългapия e нa тpeтo мяcтo в peгиoна, като държи 17% oт тяx. Ha пъpвo мяcтo e Pyмъния c 33%, a cлeд нeя e Xъpвaтия c 18%. НС дава възможност за безконтролна продажба на активи на КТБ и други банки във фалит Синдиците на банки в несъстоятелност ще имат възможност да продават безконтролно имуществото им при непрозрачни условия – с пряко... Прочети повече Kpeдитиpaнeтo y нac e нapacнaлo c 12% през изминалата година и пo тoзи пoĸaзaтeл cтpaнaтa ни e нa тpeтo мяcтo в Югoизтoчнa Eвpoпa cлeд Moлдoвa и Cъpбия.", "date": "2019.06.19", "title": "Банките в България с най-голям ръст на печалбата в Югоизточна Европа"}
{"url": "https://www.faktor.bg/bg/articles/obshtestvo/prouchvane-edva-40-na-sto-ot-balgarite-smyatat-vaksinite-za-bezopasni", "text": "Публичното недоверие към ваксините означава, че светът прави крачка назад в борбата срещу смъртоносни, но предотвратими заболявания, предупреждават експерти, цитирани от ВВС. Най-голямото глобално проучване на нагласите към имунизацията сочи, че доверието към нея е ниско в някои региони. Анализът „Wellcome Trust“ включва отговорите на над 140 000 души в над 140 страни. Резултатите от него за България сочат, че едва 40 на сто от анкетираните смятат ваксините за безопасни. На противоположното мнение са 15 на сто, а 35% не ги смятат нито за безопасни, нито за опасни. Без мнение са 10 процента. 57% от допитаните българи са съгласни с мнението, че ваксините са ефективни срещу 7%. 71% смятат, че ваксините са важни за децата, а 7% не смятат така. В България 96% от анкетираните родители са заявили, че децата им са ваксинирани. Като цяло доверието в България към ваксините е по-ниско от средното за Източна Европа. Във всички съседни страни на България доверието към ваксините е по-голямо. Според Световната здравна организация нежеланието за ваксинация е в топ 10 на заплахите за глобалното здраве. В глобален мащаб 7 на сто не са съгласни с мнението, че ваксините са безопасни, а 5% не смятат, че те са ефективни. Най-голямо доверие в безопасността на ваксините има в Южна Азия и Източна Африка, най-малко е то в Западна и Източна Европа. В Украйна, където миналата година бяха регистрирани най-много случаи на морбили в Европа (общо 53 218), едва 29% смятат ваксините за безопасни и само 50 на сто от запитаните са съгласни, че те са ефективни.", "date": "2019.06.19", "title": "Проучване: Едва 40 на сто от българите смятат ваксините за безопасни"}
{"url": "https://www.faktor.bg/bg/articles/prieha-zakona-za-shuma-ot-500-do-6000-lv-globa-za-narushiteli-mezhdu-14-i-16-ch-i-sled-23-ch", "text": "Парламентът прие окончателни промени в Закона за защита от шума в околната среда. Законопроектът бе внесен от Министерски съвет и бе приет на първо гласуване на 12 юли 2018 г. Промените имат за цел да осигурят опазването на здравето на населението от вредното въздействие на шума, предизвикан от дейността на търговски и производствени обекти, разкрити в жилищни сгради и сгради със смесено предназначение, зони и територии, предназначени за жилищно строителство, рекреационни зони и територии и зони със смесено предназначение. Текстовете забраняват озвучаване на открити площи и зони в територии, предназначени за жилищно строителство, рекреационни зони и територии и зони със смесено предназначение за времето от 14:00 до 16:00 ч. и от 23:00 до 8:00 ч. За същия период се забранява излъчването на шум и при строителство.   Изключение ще правят религиозни храмове, железопътните гари, автогарите, аерогарите, морските гари и използването на системи за оповестяване на населението при бедствия. За нарушение на разпоредбите законодателят предвижда физическите лица да се наказват с глоба от 500 до 1000 лв., а на юридическите лица и на едноличните търговци да се налага имуществена санкция в размер от 3000 до 6000 лв. При повторно нарушение физическите лица ще се наказват с глоби от 2000 лв. до 6000 лв., а на юридическите лица и на едноличните търговци ще се налага имуществена санкция в размер от 5000 лв. до 12 000 лв. \"Гордея се, че Законът за шума е един от малкото подобни закони в ЕС, България е държава флагман в борбата с вредното явление\", заяви доволен лидерът на НФСБ Валери Симеонов на брифинг в Народното събрание. \"Мисля, че можем спокойно да започнем с една добра констатация, че днес е един добър ден за българската нация. Днес беше приет Законът за защита от шума в околната среда\", обяви той. \"От днес вече законът е приет и предстои публикуването му в Държавен вестник. Този закон е изключително необходим и актуален с оглед докладите на Световната здравна организация и завишените изисквания на ЕК за допустими нива на шума, с оглед на тежките поражения, които той нанася на хората при условията на съвременната цивилизация“, каза още Симеонов. Според него с тези промени се допринася за превръщането на България в една държава, флагман в борбата с това вредно явление.", "date": "2019.06.19", "title": "Валери Симеонов доволен: Гордея се, днес е един добър ден за българската нация"}
{"url": "https://www.faktor.bg/bg/articles/zapaliha-dzhipa-na-politsay-ot-sandanski", "text": "Джип, собственост на полицай от Сандански, бе запален тази нощ. Колата на униформения служител Росен Н. от ПУ на МВР в града била паркирана пред дома му в село Лешница, съобщи Struma.com. Незабавно е извикан екип на полицията и огнеборци, които потушили стихията. Наоколо са открити следи от запалителни вещества. По време на палежа Росен Н. не бил у дома си. Започна разследване. Работи се по няколко версии,включително и отмъщение, което не е свързано с работата му в полицията. Това е поредният автомобил, който е обект на посегателство на територията на ПУ на МВР в Сандански. Миналата година горяха две коли на местни полицейски служители, както и на криминално проявени лица.", "date": "2019.06.19", "title": "Запалиха джипа на полицай от Сандански"}
{"url": "https://www.faktor.bg/bg/articles/obshtestvo/zakon-i-red/telefonen-izmamnik-vliza-v-zatvora", "text": "29-годишният Димо Д. ще изтърпи ефективно наказание лишаване от свобода за срок от 2 години и 6 месеца за извършена телефонна измама при условията на опасен рецидив, съобщиха от Апелативната прокуратура, предаде БТА.  До присъдата се е стигнало, след като подсъдимият признал вината си и сключил споразумение с Районната прокуратура, което било одобрено от състав на Разградския районен съд. Подсъдимият бил безработен и решил да си осигурява средства за живот чрез телефонни измами. На 21 декември 2018 г. позвънил на жена от село Дянково и успял да я заблуди, че дъщеря й се нуждае от спешна операция. Измамената жена оставила пред дома си 8000 лева, които подсъдимият прибрал. Извършителят на телефонната измама бил установен по записи от камери. Той признал вината си. Димо Д. е осъждан многократно.", "date": "2019.06.19", "title": "Телефонен измамник влиза в затвора"}
{"url": "https://www.faktor.bg/bg/articles/obshtestvo/balgariya-utre-edna-prazna-strana", "text": "Последната прогноза на ООН за демографското развитие на България може да бъде обобщена с една дума: мрачна. По данни на НСИ, населението на страната се е свило до 7 000 039 души. Но с голяма доза сигурност можем да твърдим, че числото е дори още по-малко - има например хиляди, които от години са в чужбина, а статистиката ги отчита като живеещи в страната. Според прогнозата на ООН, има много голяма вероятност броят на българското население да продължи да се топи. При това драстично. Според най-песимистичния сценарий, през 2100 година в България ще живеят едва 2,18 милиона души, според най-оптимистичния - 5,5 милиона, а според усреднената прогноза в края на века ще сме под 4 милиона. Дори при условията на „нулева миграция” (тоест, ако броят на напускащите страната е равен на установяващите се в нея) в България ще живеят едва 4,24 милиона души. Основната причина, поради която и към момента България намалява, е отрицателният естествен прираст. Страната печално се прочу с изключително висока смъртност, а положителен естествен прираст има само при малцинствените групи. Неясно остава обаче как стопяването на населението, в съчетание с промяната на неговата етническа структура, ще бъдат употребено от политиците. И има ли разумни решения или ще станем свидетели на популистки палиативни мерки, които само ще влошат ситуацията. Цитираните по-горе данни на НСИ и ООН не дават представа за етническата структура на българското население. От преброяването през 2011 знаем, че тогава то е наброявало близо 7,4 милиона души, като етническите българи са били близо 85%, турците - 8,8%, а ромите - малко под 5%. Но и тези данни трябва да бъдат разглеждани предпазливо, тъй като далеч не всички анкетирани са посочили етническа принадлежност, а и много от ромите се самоопределят като турци. Според редица прогнози, броят на ромите в България ще продължи да нараства. В изготвено неотдавна изследване се твърди, че към 2050 година ромите ще са около 1,2 милиона или приблизително 22% от населението. Същевременно с висше образование са едва 0,5% от ромите, а само 50% от икономически активните имат работа. Въпреки някои успехи, резултатите от интеграционните политики и т.нар. Десетилетие на ромското включване са крайно незадоволителни. Социалните дистанции между българи и роми се увеличават, а изследване, проведено в края на „интеграционната декада”, показа, че според голяма част от анкетираните етническите конфликти между българи и роми са разпалвани целенасочено от политиците. Не е тайна, че България е страна на активни етнически предприемачи. С това понятие могат да бъдат обозначени както етническите партии, така и „патриотични формации” като ВМРО, „Атака\" и НФСБ. От ВМРО например предлагат „революционна” концепция за справяне с „циганизацията”. Тази реторика изглежда свърши работа: ВМРО излязоха от ступора след скандалите в ДАБЧ и постигнаха, както се казва, „хубав резултат” на евровота на 26 май. Но с мерки като предлагания контрол върху раждаемостта ВМРО и политици като г-н Каракачанов само ще възпалят още повече проблема, тъй като има немалка вероятност да създадат мъченици - гетата са потенциален инкубатор за радикален ислям. Затова трябва да се действа повече с моркова, отколкото с тоягата: насърчаване на образованието, включително десегрегация на детските градини и училищата, и борба срещу стигмата да си ром, вместо насъскване на един етнос срещу друг. Именно последното обаче - задълбочаването на междуетническите конфликти - е много вероятно в контекста на мрачните демографски прогнози. Освен високата смъртност, другият голям проблем е миграцията. Според някои оценки, напусналите България са около 2 милиона. Премиерът Борисов обаче уверява, че „все повече успели, знаещи и можещи хора се връщат в България”. Човек може да си помисли, че причината за това трябва да търсим във все по-добрия живот, гарантиран от трите мандата на ГЕРБ. Демографските данни на НСИ показват, че през 2018 година страната са напуснали над 31 000 български граждани, а са се завърнали само малко над 16 000 души. Даниел Смилов правилно посочи в своя статия за Дойче Веле, че макар да е най-бедната страна в ЕС, България все пак е част от един наистина елитен клуб - тоест, сравнява се с някои от най-развитите нации в света. Но бих добавил и това: хората сме така устроени, че винаги се сравняваме с тези, които са по-добре от нас. В противен случай още щяхме да обитаваме пещерите. Бедността, метастазите на корупцията, прогнилата съдебна система, зависимите медии - заради тези и други негативни характеристики България не изглежда като особено добро място за живеене. Освен може би за представителите на т.нар. Трети свят. Впрочем, прогнозата на ООН не отчита ефекта от мигрантски потоци към Стария континент. А те съвсем не са изключени. Що се отнася до самата България - мнозина се опасяват, че страната все повече започва да прилича на потъващ кораб. И че тези на капитанския мостик явно не са в състояние да предложат смислени мерки за справяне с надвисналата буря.", "date": "2019.06.19", "title": "България утре: една празна страна"}
{"url": "https://www.faktor.bg/bg/articles/bivshi-shefove-v-api-zastavat-pred-temida", "text": "Бившият председател на Агенция „Пътна инфраструктура“ Лазар Лазаров отива на съд заради ремонта на 31-километров участък от магистрала „Марица“.  За същото, но в качеството му на член на Управителния съвет на Агенцията, на съд отива и друг бивш шеф на АПИ - Дончо Атанасов.  Лазаров е обвинен в умишлена безстопанственост, ощетила транспортното министерство с близо 31 милиона лева. За същата сума отговорност се търси и от Атанасов, както и от друг бивш член на Управителния съвет на Агенцията - Илиана Захариева, като обвинението им е за независимо съпричинителство, предаде БНР.  Разследването е от пролетта на 2017 година - няколко месеца след изненадващата оставка без мотиви на Лазар Лазаров.  Прокуратурата видя данни за престъпление в това, че при действащ през 2014 година договор с италианска фирма за ремонт на пътния участък от магистрала „Марица“ тогавашното ръководство на Пътната агенция сключва договор за отводняване и стабилизиране на почвата с друга фирма.  Затвор от 3 до 12 години заплашват Лазар Лазаров, ако бъде признат за виновен.  Наказанието за Атанасов и Захариева е лишаване от свобода - от 3 до 10 години, уточняват от държавното обвинение.  Новото е, че Лазаров отива на съд заедно с Атанасов и Захариева и че прокуратурата е намалила с 10 милиона размера на щетата, нанесена на Пътната агенция - до 30 милиона лева.  Ако делото отново не бъде прекратено, то трябва да бъде насрочено в разпоредително заседание.", "date": "2019.06.19", "title": "Бивши шефове в АПИ застават пред Темида"}
{"url": "https://www.faktor.bg/bg/articles/pravitelstvoto-obyavi-29-yuni-za-den-na-bezopasnostta-na-dvizhenieto-po-patishtata", "text": "Правителството прие решение, с което 29 юни се обявява за ден на безопасността на движението по пътищата. Този акт е насочен към популяризирането на темата чрез провеждане на различни мероприятия, информационни и образователни кампании. Това съобщиха от правителствената информационна служба. С решение на Министерски съвет, 2019 година бе определена за година на активна работа по опазване живота и здравето на участниците в движението под мотото „Пази семейството си на пътя“. В продължение на тази практика, обявяването на 29 юни за ден на безопасността на движението по пътищата ще създаде възможност за ежегодно отчитане на постигнатите резултати, за споделяне на опита на различните ведомства и организации, работещи в тази област, както и за вземане на нови решения за предприемане на превантивни мерки, насочени към безопасност на транспортните системи.", "date": "2019.06.19", "title": "Правителството обяви 29 юни за ден на безопасността на движението по пътищата"}
{"url": "https://www.faktor.bg/bg/articles/izmenya-se-pravilnikat-za-izdavane-na-balgarskite-lichni-dokumenti", "text": "Министерският съвет прие промени в Правилника за издаване на българските лични документи, съобщиха от правителствената пресслужба. Правителственото постановление, с което се правят промените, е изготвено в съответствие с чл. 59, ал.7 от Закона за българските лични документи, съгласно който редът за издаване на карта на служител в структура на НАТО или на зависимо лице се определя с акт на Министерския съвет. Това ще спомогне за създаването на бърз и лесен механизъм за уреждане на пребиваването на чуждестранните военнослужещи от НАТО, цивилния компонент и техните зависими лица, работещи в структури на НАТО на територията на Република България.", "date": "2019.06.19", "title": "Изменя се Правилникът за издаване на българските лични документи"}
{"url": "https://www.faktor.bg/bg/articles/novini/balgariya/razkriha-novi-43-agenti-na-ds-na-rakovodni-postove-vav-firmi-na-ministerstvoto-na-ikonomikata", "text": "Агентите на комунистическите тоталитарни служби на ръководни постове в дружествата с принципал Министерство на икономиката се оказаха толкова многобройни, че се нареждат на второ място след сътрудниците в МВР. Нови 43 сътрудници на комунистическите тоталитарни служби, заемали ръководни постове в управителни и надзорни органи на държавни дружества или такива с 50 и повече на сто държавно участие към Министерство на икономиката, разкри Комисията по досиетата, съобщи сайтът  . Това е шестото решение по линия на дружествата с принципал Министерството на икономиката, което Комисията по досиетата обявява. През миналата година Комисията оглави общо три проверки на държавни фирми към Министерството на икономиката. При първата огласи 136 агенти, при втората – 45 сътрудници и третата – 69 сътрудници. Тази година Комисията вече обяви две решения, с които бяха разкрити съответно 59 и 56 сътрудници. Така общият брой на разкритите сътрудници на ръководни постове в дружества на Министерството на икономиката достигна 408 агенти, включително с последното решение. Броят им е много повече, ако към тях се прибавят и починалите лица, които Комисията е установила като сътрудници, но не ги обявява, тъй като не е разрешено от закона за досиетата По този показател фирмите към Министерството на икономиката заемат второ място по брой на сътрудници на тоталитарните служби по институции в България, като първото е на МВР. Последната проверка е обхванала общо 740 лица, които след 10 ноември 1989 до днес са заемали или заемат ръководни постове в такива дружества. От тях комисията е установила принадлежност към ДС или разузнавателните служби на БНА на 68 души. От тях обаче е обявила данните за 43, тъй като останалите 25 сътрудници са починали (решение №2-1648 от 19 юни 2019 г.). Сайтът desebg.com публикува данните за разкритите сътрудници, които са заемали длъжности председател, управител или изпълнителен директор: Айдън Фаик Адем, управител на \"ПЛАСТХИМ-Т\" ЕООД, гр. Тервел от 11.11.1992 г. до 30.03.1995 г. и от 06.04.1995 г. до 25.04.1995 г., изпълнителен директор на \"ПЛАСТХИМ-Т\" ЕАД, гр. Тервел от 13.03.1997 г. до 27.03.1998 г.; Али Халилов Болутов, временно управляващ държавна фирма \"НОВА – 91\", гр. Велинград от 29.04.1991 г. до 24.11.1995 г.; Байчо Иванов Баев, управител на \"СИНТЕР\" ЕООД, гр. Ямбол от 13.08.1993 г. до 24.09.1998 г.; Валентин Иванов Димитров, председател на Съвета на директорите на \"ПРЕЦИЗ\" ЕАД, гр. Монтана от 09.06.1997 г. до 07.05.2001 г.; Владимир Тодоров Христов, председател на Съвета на директорите на \"ТЕХНОТЕКС\" ЕАД, гр. Пазарджик от 19.12.1995 г. до 22.08.1997 г.; Георги Костадинов Георгиев, управител на \"СЛАВИНИЯ\" ЕООД, гр. Търговище от 03.12.1992 г. до 26.04.1996 г.; Денчо Стефанов Чуков, председател на Съвета на директорите на \"ПЛАТЕКС\" ЕАД, гр. Дряново от 28.12.1995 г. до 26.08.1997 г.; Димитър Иванов Дудренов, председател на Съвета на директорите на \"ПАСАТ\" ЕАД, гр. Царево от 17.03.1994 г., зам.-председател на Съвета на директорите на \"ПАСАТ\" ЕАД, гр. Царево от 17.11.1999 г. до 15.06.2000 г.; Димитър Иванов Петров, председател на Съвета на директорите на \"ЛЕСИЛМАШ\" ЕАД, гр. Силистра от 02.06.1994 г. до 09.01.1998 г.; Димитър Цветков Терзийски, председател на Съвета на директорите на \"ТРИМОНА\" ЕАД, гр. Монтана от 25.10.1994 г. до 20.06.1995 г.; Иван Йорданов Михайлов, председател на Съвета на директорите на \"СПАРТАК\" ЕАД, гр. Бургас от 31.08.1993 г. до 19.09.1997 г.; Иван Петков Хорозов, управител на \"ТЕХНОМАГС\" ЕООД, гр. Горна Оряховица от 27.11.1991 г. до 25.04.1996 г., изпълнителен директор на \"ТЕХНОМАГС\" ЕАД, гр. Горна Оряховица от 25.04.1996 г. до 03.12.1997 г.; Иван Тодоров Иванов, управител на \"РАЧО КОВАЧА\" ЕООД, гр. Габрово от 08.02.1993 г. до 24.11.1993 г.; Ивелин Росенов Гавазов, управител на \"СЛЗ – ЗЛАТАРИЦА\" ЕООД, гр. Златарица от 24.02.1993 г. до 05.04.1994 г.; Йончо Георгиев Пеловски, председател на Съвета на директорите на \"ПОЛИМЕРИ\" ЕАД, гр. Девня от 04.06.1996 г. до 23.09.1997 г.; Йордан Лозев Вълчев, управител на \"ПРИМ\" ЕООД, гр. Хасково от 22.10.1991 г. до 16.02.1994 г.; Калина Василева Калоянова, член на Съвета на директорите на \"ПОМОРИЙСКИ СОЛНИЦИ\" ЕАД, гр. Поморие от 11.01.2002 г., председател на Съвета на директорите на \"ПОМОРИЙСКИ СОЛНИЦИ\" ЕАД, гр. Поморие до 08.04.2005 г.; Красимир Йорданов Петров, управител на \"СЛАВЯНКА\" ЕООД, гр. Тутракан от 19.02.1998 г. до 17.09.1999 г. Любомир Лазаров Лазаров, управител на \"ПРОМЕТ\" ЕООД, с. Дебелт до 14.12.1995 г. и от 12.06.1997 г. до 24.11.1997 г.", "date": "2019.06.19", "title": "Разкриха нови 43 агенти на ДС на ръководни постове във фирми на Министерството на икономиката"}
{"url": "https://www.faktor.bg/bg/articles/izpalnitelniyat-direktor-na-natsionalna-elektricheska-kompaniya-ead-podade-ostavkata", "text": "Изпълнителният директор на \"Национална електрическа компания“ ЕАД Петър Илиев депозира оставката си в деловодството на \"Български Енергиен Холдинг” ЕАД. Вероятните причини за решението са множество оплаквания от страна на бизнеса заради високите цени на тока на борсата и няколкото съмнителни търга за продажба на електроенергия. Тя е депозирана пред Български Енергиен Холдинг, но все още не е ясно дали е приета. За последно бизнесът се оплака от търг, организиран за продажба на електроенергията от малките ВЕИ централи. НЕК го беше организирала така, че продажбата да се осъществи след директно договаряне с един кандидат, а не чрез свободната борса, например пазар \"Ден напред\". Веднага след публичната декларация на четирите национално представени работодателски организации, които твърдяха, че така структуриран търгът позволява манипулации на цената, той беше спрян и пуснат с други параметри. Петър Илиев пък излезе с позиция, че НЕК има право сама да определя начина си на работа, в качеството си на обществен доставчик, и не приема критиката на работодателите, които са пряко засегнати, в негативен смисъл, от действията на НЕК. Почти всеки месец бизнесът се оплаква от управлението на системата, за която отговаря НЕК. Преди дни председателят на АИКБ Васил Велев заяви, че работодателските организации са се превърнали в \"пъдари\" на НЕК и постоянно се случват съмнителни неща на пазара на електроенергия, които са в най-голям интерес на бизнесмена Христо Ковачки.", "date": "2019.06.19", "title": "Изпълнителният директор на НЕК подаде оставката заради съмнителни търгове за продажба на ток"}
{"url": "https://www.faktor.bg/bg/articles/novini/svyat/sadyat-trima-rusnatsi-za-svaleniya-malayziyski-samolet-v-ukrayna", "text": "Холандската прокуратура ще повдигне обвинения в убийство на четирима заподозрени в свалянето на самолета на авиокомпания Malaysia Airlines в Украйна, предаде Ройтерс. Следователите са казали днес на роднини на жертвите имената на заподозрените, съобщи Зилене Фредрикс, чийто син е бил на самолета с приятелката си. \"Следователите назоваха четири имена, трима руснаци и един украинец\", каза Фредрикс, цитирана от ТАСС. Делото ще започне на 9 март 2020 г. в Холандия. Самолетът, извършващ полет МН17 от Амстердам за Куала Лумпур, бе свален през юли 2014 г. с руска ракета в сепаратистката източна част на Украйна. Смята се, че заподозрените са докарали зенитната ракетна установка \"Бук\" от Русия в конфликтната зона в Източна Украйна. Ракетният комплекс е предоставен от въоръжените сили на Русия и е използван за свалянето на самолета над район под контрола на проруските бунтовници, каза разследващият екип пред репортери. Заподозрените са руските граждани Игор Гиркин, Сергей Дубински и Олег Пулатов и гражданинът на Украйна Леонид Харченко. Те са обявени за международно издирване. Майката на един от 298-те загинали във взривения във въздуха Боинг-777 в полет от Амстердам за Куала Лумпур съобщи днес, че четиримата ще бъдат подсъдими на процес, който ще започне през март 2020 година. Фредрикс, чийто син и приятелката му са сред жертвите, изрази облекчение, че пет години след трагичния за нея 17 юли 2014 г. някой ще бъде държан отговорен. Тя добави, че не очаква някои от обвиняемите да присъства на процеса.", "date": "2019.06.19", "title": "Съдят трима руснаци за сваления малайзийски самолет в Украйна"}
{"url": "https://www.faktor.bg/bg/articles/novini/balgariya/anton-todorov-ako-savetnikat-na-prezidenta-milushev-ima-krimanalna-registratsiya-kak-e-poluchil-dostap-do-klasifitsirana-informatsiya", "text": "Има ли криминална регистрация съветникът на президента Илия Милушев? И ако има, то как тогава Румен Радев го е назначил в президентската администрация на ключова позиция? И как има достъп до класифицирана информация! Тези горещи въпроси задава политологът Антон Тодоров, след кто днес стана ясно, че Илия Милушев е бил арестуван 2011 г. заради купуване на гласове като кандидат за съветник и кмет на район Младост от РЗС. Яне Янев е потвърдил същото информацията.  Тодоров обаче прави връзка и с кампанията на Румен Радев за президент и „специалните” умения на Милушев и задава логичните въпроси: „Радев, Илия Милушев помагал ли ти е да правиш предизборна кампания с неясно финансиране? Ползвал ли си специфичното му \"ноу-хау\" заради, което е арестуван от МВР и изгонен от РЗС през 2011 г.? Свободно, знам отговора и той не е \"НЕ\". Нека припомня няколко неща за твоята кампания през 2016 г. Хората, които си декларирал като дарители да не знаят, че са такива, а като капак сред тях да има десетки социално слаби, получаващи помощи за отопление, както и хора с конфискувани от частен съдебен изпълнител имоти, длъжници на общините, в които живеят и т.н. Инициативният комитет, който те издигна, продължи да набира средства и след приключването на кампанията. Става въпрос за почти 90 хил. лв., което според официален одитен доклад на Сметната палата е недопустимо. Комитетът, стоящ зад Радев, събра почти 900 хил. лв. приходи. Основната част от тях – от дарения. При насрещни проверки едва малко над половината от дарителите МУ отговарят с потвърждение, че са подпомагали инициативния комитет: проверени са 220 дарители, като потвърдилите са 126, а 94 не са. Това какво е, не е ли политическа корупция?” Антон Тодоров разкрива и други любопитни подробности за Милушев. В края на 80-те година на миналия век като боен летец в авиобаза Равнец Милушев е бил многократно наказван от офицерите си.", "date": "2019.06.19", "title": "Антон Тодоров: Ако съветникът на президента Милушев има криминална регистрация, как е получил достъп до класифицирана информация"}
{"url": "https://www.faktor.bg/bg/articles/volen-siderov-1-8", "text": "„Договорът, който беше подписан със Северна Македония, не е направен добре, но си затворихме очите тогава, за да вървят нещата. Явно обаче македонците не ги разбират по този начин и започнаха да ни провокират и да действат на принципа „ако мине номерът“. Дипломацията си е дипломация, но и прилагане на сила. Защо да не използваме и кандидатстването има за влизане в ЕС и НАТО“. Това заяви пред Нова ТВ лидерът на „Атака“ Волен Сидеров.  „Договорът позволява да се наложи анекс, да се допълва, изменя и дори да се прекрати. Можем да кажем на Северна Македония, че не се е държала добре през последната една година и искаме анекс. Надявам се всички партии в парламента да се присъединят към нашата инициатива. Америка разиграва фронт срещу Русия на територията на нашите малки балкански държави. Аз не виждам каква работа има в ЕС и НАТО“, каза още Сидеров.  „Аз съм този, който е направил коалицията Обединени патриоти и аз имам право да критикувам. Красимир Каракачанов е на тази позиция благодарение на коалицията, аз го изстрелях до вицепремиерския пост. Не съм обиден и няма от какво да се чувствам изолиран. До последно Валери Симеонов и Каракачанов се дърпаха за Обединени патриоти. Правителството трябва да изкара мандата си докрай, за да не бъдем в избори всяка година“, коментира лидерът на „Атака“.", "date": "2019.06.19", "title": "Сидеров плаши Северна Македония с прекратяване на договора, иска да я бойкотираме за ЕС и НАТО"}
{"url": "https://www.faktor.bg/bg/articles/e-zaharieva-shte-e-istoricheska-greshka-ako-severna-makedoniya-i-albaniya-ne-pregovaryat-zaedno-za-vlizane-v-es", "text": "Ще бъде историческа грешка, ако Северна Македония и Албания не започнат заедно преговорите за присъединяване към ЕС. Това каза вицепремиерът и министър на външните работи Екатерина Захариева пред журналисти след изслушването си във Външна комисия във връзка с вчерашното заседание на Съвета по общи въпроси и решението за отлагане на преговорите за присъединяване към ЕС със Северна Македония и Албания, предаде Фокус.  Според Захариева добрата новина от Съвета по общи въпроси е отлагането на преговорите за есента, което дава по-голяма възможност да се работи за това Албания и Северна Македония да започнат заедно преговорите за присъединяване към ЕС. „Според нас това е важно за гражданите на тези две държави - там има много млади хора, за сигурността и стабилността на цяла Европа, на целия ЕС. В крайна сметка един от основните принципи е преценяване по собствените заслуги. Ние ще помагаме, надявам се да убедим държавите, които все още не са убедени за Албания, че има заслуги да започне октомври месец“, допълни Захариева.  На въпрос дали на заседанието на външна комисия е ставало въпрос за вчерашния Съвет, Захариева коментира: „Разбира се, че българските народни представители се интересуваха. Имаше въпрос, на който им разказах подробно какво се случи на Съвет общи въпроси. Българската позиция е двете държави трябва да започнат преговори“, каза още Захариева. Тя посочи, че миналата година в рамките на Българското председателство на Съвета на ЕС е взето решение през юни тази година да започнат преговори за присъединяване на двете страни към ЕС. „Поради факта, че докладът на ЕК излезе две седмици преди заседанието на Съвета и невъзможността някои парламенти да вземат решение за толкова кратко време, взехме решение, което е позитивно. Не всеки път този съвет успява да вземе решение на тема разширяване“, каза Захариева. По думите ѝ добрата новина е, че Северна Македония и Албания не се разделят. „Решенията са не по-късно от октомври месец Светът да се върне към обсъждане на тази тема и да се препоръча да започнат преговори“, заяви Захариева като посочи, че преговорите и започването им не се краят на процеса и има още какво да се извършва като реформи в двете държави.  „Позицията на България от години е ясно и тя е силна подкрепа за разширяването на ЕС към страните от Западни Балкани“, уточни още министърът. Тя допълни, че по-скептичните към разширяването на ЕС държави са подкрепили европейската перспектива на страните от Западните Балкани като едни от най-големите двигатели на реформите и демократизацията в региона, сигурността и стабилността.", "date": "2019.06.19", "title": "Е. Захариева: Ще е историческа грешка, ако Северна Македония и Албания не преговарят заедно за влизане в ЕС"}
{"url": "https://www.faktor.bg/bg/articles/borisov-leti-za-bryuksel-za-zasedanieto-na-evropeyskiya-savet", "text": "Министър-председателят Бойко Борисов ще участва в заседанието на Европейския съвет, което ще се проведе на 20 и 21 юни в Брюксел. Това съобщиха от правителствената информационна служба.  Държавните и правителствени ръководители ще обсъдят новия Стратегически дневен ред на ЕС за периода 2019-2024 г., в чиято основа е съхраняването на стабилността, устойчивостта и просперитета при запазване на единството на държавите членки и при прилагане на принципите на солидарността и кохезията.  Сред останалите теми, които ще са във фокуса на заседанието на Европейския съвет, са Многогодишната финансова рамка за периода 2021-2027 г. и разширяването на Съюза. Държавните и правителствени ръководители ще дискутират още климатичните промени и проблеми, свързани с дезинформацията.  На 21 юни, петък, премиерът Бойко Борисов ще вземе участие в работната сесия на Срещата на върха на държавите от Еврозоната.", "date": "2019.06.19", "title": "Борисов лети за Брюксел за заседанието на Европейския съвет"}
{"url": "https://www.faktor.bg/bg/articles/tristranniyat-savet-reshi-nyama-da-ima-po-nisko-dds-za-hlyaba-i-lekarstvata", "text": "Няма да има по-ниско ДДС за хляба и лекарствата - за това се съгласиха бизнесът, синдикатите и държавата. Предложението на опозицията за 5% данък добавена стойност върху най-необходимите стоки подкрепиха само от КТ „Подкрепа”. Според левицата, ако данъкът върху хляба и лекарствата се намали, хората ще да почувстват облекчение. Според държавата и бизнеса обаче не може да се правят данъчни промени преди членството ни в Еврозоната, а и с по-ниски данъци са възможни повече измами. Бизнесът не намери логика в предложението на БСП и поиска обещаната от държавата данъчна стабилност. Според тях по-ниското ДДС ще доведе до около 1 милиард лева загуба за хазната. „Диференцирането на ставки води до затруднения при администрирането и увеличаването на данъчните измами”, каза председателят на АИКБ Васил Велев. „По тази логика дайте да махнем всички обезщетения за бизнеса, защото те също са извор на данъчните измами. Данъчните измами и сега съществуват”, каза от своя страна заместник-председателят на парламентарната социална комисия Георги Гьоков. „Промяната е значителна, радикална бих казал. Пред чакалнята за Еврозоната всички промени в данъчните закони следва да бъдат осмислени задълбочено”, заяви  Димитър Бранков, зам.-председател на БСК. Задълбочена подкрепа за БСП дойде само от КТ \"Подкрепа\". „Това е нормална практика. По никакъв начин не е радикална, когато се прилага в почти всички европейски държави”, каза Ваня Григорова от КТ „Подкрепа”. Другият синдикат КНСБ обаче каза категорично „не” на 5% ДДС. И докато синдикати, бизнес и държава обсъждаха едното предложение за намален ДДС, от ДПС напомниха и за другото. „Да се създаде Фонд за изграждане на детски градини и да се освободят от ДДС книгите и учебниците”, подчерта лидерът на ДПС Мустафа Карадайъ. Правителството обаче отхвърли всички идеи. „На един човек му трябват лекарства, на друг храни, на друг дрешки. Необходим е сериозен анализ трябва. Нека да мислим за по-високи доходи цените растат навсякъде по света, трудно сме видели да падат”, каза министърът на икономиката Емил Караниколов. „Няма да падне и ДДС”, отсече пред бизнеса и синдикатите и финансовият министър Владислав Горанов.  Според него, ако се намали този данък, със сигурност ще се повиши плоският – сега 10 на сто.", "date": "2019.06.19", "title": "Тристранният съвет попари БСП: Няма да има по-ниско ДДС за хляба и лекарствата"}
{"url": "https://www.faktor.bg/bg/articles/novini/svyat/sadyat-nikola-sarkozi-za-koruptsiya", "text": "Бившият френски президент Никола Саркози не успя да избегне съдебен процес по обвинения в корупция и злоупотреба с влияние и вероятно ще трябва да се яви в съда през следващите месеци. Касационният съд на страната реши, че има основания за процес срещу Саркози. Под отговорност ще бъде подведен и неговият адвокат Тиери Херцог, както и бившият съдия Гилбърт Азиберт. „Това означава, че сега процесът наистина ще стартира”, съобщи източник, запознат със случая. Адвокатите на Саркози не бяха открити за коментар. Случаят за злоупотреба с влияние се съсредоточава върху разговорите между Херцог и Азиберт, които са били подслушвани от следователи. Те са разследвали твърденията, че Саркози е приел незаконни плащания от наследницата на козметичния гигант „L'Oreal” Лилиан Бетенкур за президентската си кампания през 2007 година. Проучването разкри също, че Саркози и Херцог често са комуникирали чрез мобилни телефони, получени под фалшиви самоличности. През 2014 г. Саркози стана първият бивш френски президент, задържан в полицейски арест по време на предварителния етап на разследването. Саркози не е първият бивш президент, който е бил преследван. Неговият предшественик Жак Ширак получи две години условна присъда през 2011 г. за присвояване и злоупотреба с публични средства по времето, когато е бил кмет на Париж.", "date": "2019.06.19", "title": "Съдят Никола Саркози за корупция"}
{"url": "https://www.faktor.bg/bg/articles/bashtata-na-izcheznaloto-momche-v-dunav-dali-n", "text": "Бащата на 16-годишния Боян, който вчера изчезна във водите на река Дунав край Силистра търси отговор на въпроса какво е накарало групата от 4 деца да отидат да плуват в този неохраняем район. Още повече, че има заповед на кмета на общината за забрана за плуване във водните площи. Мъжът се чуди дали на шега някой не е бутнал сина му. Установено е, че рибарите са монтиранли камера до лодкостоянката. Все още обаче няма информация дали се вижда нещо, предаде 24 часа. Без резултат продължава издирването на 16-годишния Боян Маринов. В акцията са организирани граничните структури на България и Румъния, които координират действията си. Малко вероятно е при настоящото високо ниво на реката и бързите течения тялото да бъде намерено в българската акватория. Припомняме, че все още не е открито тялото на младата жена от Дулово, която скочи в реката с 8-месечното си момиченце и 7-годишния си син. За щастие момчето беше спасено.  За Боян казват, че е отличник в училище, както и че е добър плувец. Има две сестри и двама братя. Трима от по-големите работят в страната и чужбина. Родителите му са безработни и семейството живее при крайно бедни условия.", "date": "2019.06.19", "title": "Бащата на изчезналото момче в Дунав: Дали някой не го е бутнал в реката?"}
{"url": "https://www.faktor.bg/bg/articles/politika/hlyab-i-pasti/natsionalno-pomirenie-s-komunistite-da-ama-ne", "text": "Спомням си как преди около 25 години незабравимия Петко Бучаров представи интересна идея за първа стъпка към така нужното национално помирение. В един от своите „Да, ама не“ коментари, той констатира, че паметникът на Съветската армия, с грозния „Шпагин“ няма място в столицата на свободна и независима България. Но че обелискът „Братската могила“ (без грозните партизански статуи и барелефи) е сам по себе си красив и може да бъде преустроен като паметник на националното помирение. Тогава бяха лансирани идеи заедно с погребаните там партизани да бъдат положени тленните останки и на жертви на комунистическия режим. Днес, когато се обсъжда преустройството на Борисовата градина и когато се предлага издигането на паметници, които е добре да си припомним идеята за преустройство на обелиска. Време е да изпратим статуите и барелефите на партизаните в музея и да поставим на тяхно място статуя на ангел, скърбящ за всички жертви на политическото насилие. На убитите на и след деветоюнския преврат, при метежите от септември 1923 г., по време на варварския атентат от 16 април 1925 г. и през последвалите дни и седмици, на убитите партизани, полицаи и жандармеристи, паднали жертва на провокираната от Москва мини гражданска война (1941-44 г.) и на безбройните знайни и незнайни жертви на комунистическия режим. Преди да искаме от македонците да преосмислят своята история, е добре ние да преосмислим нашата. Националното помирение не няма да бъде постигнато без да изчистим някои теоретични концепции. Трябва да внимаваме с терминологията. Не всеки режим, който прибягва до насилие е „фашистки“, както не всяко клане е „геноцид“. Фашизъм в България – в смисъл на еднопартиен тоталитарен режим разбира се, че не е имало. Но това не означава, че различни български режими не са извършвали тежки престъпления. Понякога провокирани от агенти на чужда империя. Колкото до Втората световна война историята недвусмислено показва, че след многомесечни опити на страната да остане неутрална, царят и правителството скланят глава пред Хитлер и приемат да станат негов васал. Макар да не е била фашистка страна, България става част от нацистката империя. Без никакво съмнение властта сътрудничи с нацистите, макар да прави съзнателен опит да сведе това сътрудничество до възможния минимум. е хипотетичен въпрос, по който може и да не постигнем съгласие. Това което е безспорно и никога не трябва да забравяме е, че през февруари 1941 г. единствено БЗНС и „традиционната градска десница“ се обявяват против всяко сътрудничество с Хитлер! Комунистите се сещат, че са „антифашисти“ в деня, когато Хитлер напада Съветския съюз. И макар българските управници глуповато да обявяват война на Великобритания и САЩ и да правят всевъзможни опити да омилостивят Сталин, с негова подкрепа, българските комунисти започват въоръжена борба срещу собствената си страна. Много от тях са млади и неопитни и по думите на Георги Марков, загиват мечтаейки за всичко което няма да го има в страната на техните паметници. ще настъпи, когато постигнем съгласие, че мястото на България е в голямото семейство на демократичните народи, и че никога не трябва да се обвързваме с велика сила, която отправя предизвикателства към международния ред. Премахването на паметника на окупатора и преустройството на обелиска „Братска могила“ в паметник на националното помирение ще е добра първа стъпка към постигането на национално помирение.", "date": "2019.06.19", "title": "Национално помирение с  комунистите – да, ама не"}
{"url": "https://www.faktor.bg/bg/articles/danail-kirilov-se-sreshtna-s-poslanika-na-niderlandiya-za-otneto-balgarsko-momche", "text": "Министърът на правосъдието Данаил Кирилов инициира среща с посланика на Нидерландия Н.Пр. Берендина тен Тъшър по случая на българско момче с наложена мярка за закрила в Нидерландия. Детето е с предприета мярка за закрила в Нидерландия, въпреки решение на български съд за местоживеене в дома на баща му в България. Министър Кирилов информира посланик Тъшър, че е следил внимателно развоя на казуса още в качеството си на председател на правната комисия на Народното събрание, както и всички предприети процедури от Министерството на правосъдието от февруари 2014 г. Тогава страната ни е изпратила първата молба по искане на бащата до Министерството на сигурността и правосъдието на Нидерландия за връщане на момчето, отведено от майката без негово съгласие. „Надявам се да обединим усилията си за постигане на благоприятен резултат при спазване на правото и зачитане на най-добрия интерес на детето“, заяви министър Кирилов, като уточни, че в момента са налице всички предпоставки за настъпване на родителско отчуждение, тъй като бащата е лишен от възможност за контакт с него. От своя страна посланик Тъшър се съгласи, че централните органи по Регламент Брюксел IIа за родителската отговорност на двете държави трябва да работят в още по-активно сътрудничество по случая. Тя увери, че на предстоящото съдебно заседание в Нидерландия във връзка с мярката за закрила ще бъде осигурена възможност за присъствие на представител на консулската ни служба там. На срещата днес в Министерството на правосъдието присъстваха още и Емилия Бурова, за директор на Дирекция „Консулски отношения“ в МВнР, Деница Костадинова, главен юрисконсулт в Дирекция „Консулски отношения“, МВнР, Радиона Никова – директор на Дирекция \"Политики и програми за детето, стратегическо развитие и координация“ в Държавната агенция за закрила на детето и Милена Първанова, директор на Дирекция „Международна правна закрила на детето и международно осиновяване“ към Министерството на правосъдието.", "date": "2019.06.19", "title": "Данаил Кирилов се срещна с посланика на Нидерландия заради отнето българско момче"}
{"url": "https://www.faktor.bg/bg/articles/obshtestvo/zakon-i-red/ns-glasuva-na-parvo-chetene-promeni-v-zakona-pri-magistar-farmatsevtite", "text": "Работната седмица на депутатите ще започне днес с първо четене на промените в Закона за съсловните организации на фармацевтите. За петък е определен парламентарният дебат преди окончателното гласуване за намаляване на партийните субсидии от 11 на 1 лев за действителен глас. Вчера парламентарната група на БСП проведе консултации, на които се явиха единствено от ДПС. ГЕРБ и Обединени патриоти не приеха поканата. Йордан Цонев от ДПС заяви, че партията ще поддържа позицията си за обществено финансиране. „Да отпаднат ограниченията за финансиране от юридически лица, както и таванът за финансиране от физически лица, при прозрачност, при отчетност и при строг контрол“, каза той.", "date": "2019.06.19", "title": "НС гласува на първо четене промени в закона при магистър-фармацевтите"}
{"url": "https://www.faktor.bg/bg/articles/na-izpit-po-matematika", "text": "60 000 седмокласниците се явяват на външно оценяване по математика. Това е вторият задължителен изпит за учениците преди влизането им в гимназия. Обявен е неучебен ден за учениците в цялата страна. За първа година проверката на изпитните работи ще става изцяло онлайн. Всяка бланка има уникален баркод, с който ще бъде сканирана и вкарана в системата на образователното министерство. Така според ведомството ще се гарантира по-голяма безпристрастност на оценката. Увеличава се броят на зрелостниците с максимален резултат на матурите Резултатите от двата изпита участват в образуването на бала, с който седмокласниците ще кандидатстват в гимназиите. Миналата година с най-висок бал за прием беше Софийската математическа гимназия.", "date": "2019.06.19", "title": "Изпит по математика след VII клас"}
{"url": "https://www.faktor.bg/bg/articles/obshtestvo/zakon-i-red/politsay-obvinen-v-poboy-nad-protestirashti-sreshtu-kabineta-oresharski-osadi-prokuraturata", "text": "Полицаят, обвинен в побой над протестиращ срещу кабинета Орешарски, по време на „нощта на белия автобус” през 2013 г., осъди прокуратурата, съобщи lex.bg. Софийският градски съд му е определил обезщетение от 30 хиляди лева. На 24 юли 2013 г. Веселин Денчев е един от стотиците полицаи, изпратени да овладеят напрежението пред парламента. Тогава МВР се опитва да изведе депутатите с бял автобус, атакуван от демонстранти с камъни. Тогава, във видео от протеста, се вижда как жандармерист с бяла маска удря протестиращи с палка. Проверка установила, че маскираният жандармерист вероятно е Веселин Денчев. Съдът обаче го оправда поради липса на безспорни доказателства, че той е удрял протестиращи. След оправдателната присъда Денчев заведе дело срещу прокуратурата за преживян стрес и унижение и го печели на първа инстанция.", "date": "2019.06.19", "title": "Полицай, обвинен в побой над протестиращи срещу кабинета Орешарски, осъди прокуратурата"}
{"url": "https://www.faktor.bg/bg/articles/versiite-za-fatalniya-skok-s-parashut-na-kanadskiya-voenen", "text": "Според мен причината за инцидента може би е недостатъчната подготовка и малкото опит на пострадалите парашутисти, както и нарушаване на някои от правилата във въздуха и при приземяване. Това коментира пред Нова телевизия председателят на Съюза на парашутистите в България о.р. полк. Сирмо Сирмов относно инцидента с парашут, при който загина канадски военен. Инцидентът се случи в нощта на понеделник срещу вторник близо до пловдивското село Чешнегирово. Един човек загина, а други трима пострадаха. Води се разследване какво е довело до инцидента. Според Сирмов има предпоставки, които при неспазване на изискванията могат да доведат до произшествието. Те са два вида – предпоставки за произшествия след напускане на самолета и при приземяване. Парашутистите трябва стриктно да спазват установената дистанция при напускане на машината. При нарушаване на дистанцията се получават сближения, които водят до неприятни последствия. От друга страна, след напускане на машината може да настъпи пълен или частичен отказ за разтваряне на парашута, коментира още той. Научих от ваши колеги за случилото се. Аз нямам достъп до самото поделение и не знаем какви задачи се изпълняват там. Бяхме уведомени за това обучение. Американски военни офицери, придружавани от наши офицери, дойдоха в кметството с информационни материали. Раздадоха на жителите на селото дипляни, друга част разлепихме на видни места. Никой от селото не се е оплакал от провеждането на учението, коментира кметът на село Чешнегирово Христо Атанасов.", "date": "2019.06.19", "title": "Версиите за фаталния скок с парашут на канадския военен"}
{"url": "https://www.faktor.bg/bg/articles/patriarh-neofit", "text": "Председателят на ПП АБВ Румен Петков беше гост в Светия синод на Българската православна църква, където Негово светейшество българският патриарх и софийски митрополит Неофит връчи на дългогодишния посланик на България в Русия и понастоящем член на УС на Международната банка за икономическо сътрудничество Бойко Коцев най-високото отличие – орден „Св. Св. Кирил и Методий“ с пожелание да продължи да поддържа Българо-Руската дружба. Това съобщиха от пресцентъра на ПП АБВ. В рамките на събитието Румен Петков заяви, че най-голямото отличие на Българската православна църква получава един голям държавник, човек и християни, в чиято ценностна система православието и държавността са на пиедестал.  Бойко Коцев изрази огромна благодарност и признателност за отличието и посочи, че за него е изключителна чест и огромна отговорност. Той изтъкна, че отношенията между двете православни държави Русия и България датират от 14 века – векове на културен, религиозен, духовен обмен, с общи ценности. Коцев подчерта важността на това традиционно близките отношения между двете държави да продължат, особено в днешната реалност на вероломна атака срещу православието и духовните ценности на нашето общество. Именно Българската православна църква е институцията, която е призвана да запази духовността, устоите, православието и така да съхрани българската духовност, каза в заключение той. От Св. синод обаче не изтъкват, какви точно са им мотивите и аргументите за награждаването на Коцев. Българският посланик Бойко Коцев през последните години работеше усърдно за интересите на Русия, които не винаги съвпадаха с българската официална позиция. Коцев многократно беше уличаван за тесни връзки с администрацията на президента Путин, в изявления и действия в разрез с тези на българското правителство. Коцев поиска публично отмяна на санкциите срещу Русия, раздаваше отличия на русофилски формации, организираше срещи в посолството с дипломати от \"славянски държави\", които не бяха съгласувани с българското външно министерство. Баща му пък - ген. Васил Коцев се свързва с убийството на писателя Георги Марков в Лондон. По време на мократа поръчка Коцев е шеф на ПГУ на ДС.", "date": "2019.06.19", "title": "Патриарх  Неофит връчи орден „Св. Св. Кирил и Методий“ на Бойко Коцев - за вярност към Русия ли?"}
{"url": "https://www.faktor.bg/bg/articles/novini/balgariya/tsatsarov-poiska-vremenno-otstrani-na-prokurora-ot-samokov-prebil-zhena-na-parking", "text": "Днес, 19.06.2019 г., главният прокурор г-н Сотир Цацаров внесе в Прокурорската колегия на ВСС искане за временно отстраняване от длъжност на Христо Белстойнев, прокурор в Районна прокуратура – Самоков, заради повдигнатото му обвинение за престъпление по чл.131, ал.1, т.12, вр. чл.130, ал.1 от НК. Искането се основава на доказателства, събрани в рамките на разследване на Софийска градска прокуратура, по което на 17.06.2019 г.  Христо Белстойнев, е привлечен като обвиняем за извършено умишлено престъпление от общ характер –по чл.131, ал.1, т.12, вр. чл.130, ал.1 от НК - за това, че  на 12.06.2019 г. за времето от 14,30 до 15,00 часа в гр. Самоков, на ул. „Бачо Киро“ по хулигански подбуди причинил лека телесна повреда на Д. Г. Г. Искането на главния прокурор е обосновано от необходимостта от извършване на процесуално следствени действия в  гр. Самоков и служебното положение на обвиняемия Белстойнев – прокурор в Районна прокуратура – Самоков, което би могло да попречи на разследването. Главният прокурор настоява Христо Белстойнев да бъде отстранен от длъжността прокурор в Районна прокуратура – Самоков за срок до приключване на воденото срещу него наказателно производство, съобщиха от пресцентъра на прокуратурата в Р България.", "date": "2019.06.19", "title": "Цацаров поиска временно отстраняване на прокурора от Самоков, пребил жена на паркинг"}
{"url": "https://www.faktor.bg/bg/articles/novini/svyat/indoneziya-smenya-stolitsata-si-prez-2021-godina", "text": "Столицата на Индонезия няма вече да бъде Джакарта, съобщи Нова телевизия.  Индонезийските власти ще започнат изместването на столицата през 2021 г., съобщи агенция Синхуа, цитирайки индонезийския министър по планирането на развитието Бамбанг Броджонегоро. \"Строителството ще започне през 2021 г., надяваме се, че процесът на прехвърляне на столицата ще бъде плавен, а новата столица ще започне да функционира от 2024 г.\", каза ръководителят на министерството. Министърът е предложил новата столица да бъде разположена на остров Калимантан. Средствата за проекта ще бъдат заложени в бюджета за 2020 г., а строителството може да струва на индонезийските власти повече от 32,5 милиарда долара. Индонезийският президент Джоко Уидодо реши да премести столицата от остров Ява през април. По-рано беше съобщено, че прехвърлянето на столицата може да отнеме до десет години.  Причината за радикалната стъпка е, че температурите в последните години се повишават глобално, а морското равнище нараства. Ниско разположените крайбрежни градове вече страдат от опустошителни наводнения и работят, за да намерят творчески решения за борба с нарастващите приливи и отливи. Някои градове потъват поради увеличаване на морското равнище, бавно навлизащо в техните брегове, докато други потъват поради прекомерното изпомпване на подземни води, което създава промяна в налягането и обема, което кара земята да потъне. Наскоро наводнения заляха и столицата на Индонезия - Джакарта, поради което президентът на страната обяви намерение да премести главния град на друго място, пише economic.bg. Джакарта потъва до 6.7 инча годишно поради прекомерното изпомпване на подземните води, което създава промяна в налягането и обема, което пък кара земята да потъне. Голяма част от града може да бъде под водата до 2050 г.", "date": "2019.06.19", "title": "Индонезия сменя столицата си през 2021 година"}
{"url": "https://www.faktor.bg/bg/articles/nova-makedoniya-asimetrichnostta-na-dogovorite-sas-sasedite-ni-vodi-do-ultimatumi-i-demakedonizatsiya", "text": "Сега, близо две години след подписването на договорите за добросъседство и сътрудничество с Гърция и България, започват на дело да се показват ефектите от асиметричността на тяхната правно-политическа позиция, главно в ущърб на Македония, пише авторитетното издание „Нова Македония“ в материал, представен от Агенция \"Фокус\" без редакторска намеса. Подписването на тези двустранни международни договори бе предложено на Македония (а и поставено като своеобразно условие) от международната общност като решение на отворените въпроси със съседите, които бяха и причина за блокирането на евроатлантическите аспирации на страната точно от съседните държави. Според условията на тези договори, „като капитална жертва“, Македония се съгласи да промени конституционното си име и самата Конституция, а освен това се съгласи да участва в смесени исторически комисии, които да съгласуват учебниците по история и образователната система в духа на новодоговорените приятелства. Официално и съседни страни, подписали споразуменията, участват в работата на комисиите и трябва да хармонизират учебниците си, както и да не пречат на Македония в нейната интеграция в ЕС. Въпреки всичките изпълнени препоръки и условия на международната общност (и десетки положителни доклади от Европейската комисия) , Македония остава несигурна относно датата за започване на преговори за членство в ЕС, но едва сега гръцките медии признават, че „за пръв път това няма да бъде по вина на Гърция“. Но прилагането и изпълнението на условията на договорите за добросъседство показват на дело тяхната асиметрия в полза на съседите. Наскоро министърът на външните работи на България Екатерина Захариева подчерта, че македонската страна „по отношение на започването на преговорите за членство с ЕС има задължения и по отношение на историята“. В контекста на работата на историческите комисии, Захариева подчерта, че въпреки резултатите и постиженията на комисията и съгласуването за отбелязване на историческите личности от Средновековието, характерът и работата за Гоце Делчев е ключово условие за българската страна в подкрепа на Македония по пътя към ЕС. По-късно Захариева дори категорично и ултимативно обяви, че България ще напусне работата в историческите комисии и ще прекъсне всякакво сътрудничество, ако Македония не приеме „българската истина“ за Гоце Делчев. Министърът на отбраната и вицепремиер Красимир Каракачанов също така имаше радикални изявления, според които македонската страна трябва да приеме всички условия на българската в историческата комисия, за да получи по-нататъшна подкрепа в ЕС и НАТО. Що се отнася до споразумението с Гърция, където в близко бъдеще се очаква смяна на правителството, кандидатът за поста министър-председател Кириакос Мицотакис заявява, че по всякакъв начин ще се труди, за да „намали вредните последици от Преспанското споразумение за гръцката страна“ и че ще използва всяка възможност да възпрепятства Македония във всяка глава, дори ако преговорите за членство в ЕС бъдат отворени. Дори при подписването на споразуменията за добросъседски отношения голяма част от експертната общественост предупреждаваше за опасностите от тяхната асиметрия и че Македония, макар и да отговаря на всички изисквания на съседите, по никакъв начин няма да бъде защитена от техните капризни ултимативни политики. Въпросът в този момент, когато се появят първите ултиматуми и след подписването на договорите, е дали и как тази асиметрия може да бъде коригирана. Дали, може би, като (бъдеща) членка на ЕС и НАТО, като равноправен партньор в тези съюзи, Македония ще бъде в позиция да коригира последиците от асиметричността на договорите. „По принцип не съществува такова нещо като окончателен договор. Подписвани са и вечни съюзи, които са се разпадали след малко време. И според условията на договорите за добросъседство и сътрудничество, които Македония подписа с Гърция и България, ако едната страна не изпълнява договора, той се отменя“, казва Страшко Стояновски, професор в Юридическия факултет в Щип и експерт по създаване на национални теории. Но въпреки безспорната правна теория, която не изключва възможността за прекратяване на международни споразумения, професор Стояновски смята, че поставените от съседите ултиматуми са само началото на отстъпките, които ще се търсят от македонската страна. „Договорът за добросъседски отношения с България всъщност е продължение на споразумението от 1999 г., в което образователната и историческата комисия е нов момент. Такава комисия също е предвидена и установена в споразумението с Гърция. Само че в споразумението с Гърция се подчертава, че се защитава първо гръцката история, а онова, което остава е за македонската страна. Това е не само древният период, но и този от Гражданската война в Гърция, в средата на 20-ти век. Очевидно тези исторически и образователни комисии ще бъдат инструменти за поставяне на ултиматумите към македонската страна и ще се правят отстъпки непрекъснато. Освен това е тревожно, че не е ограничено във времето, за да се приведат в съответствие позициите, като това ще продължи, най-вероятно, до подписването на нов договор. Най-оптимистичната прогноза за ново споразумение, по-справедливо за македонската страна, би било това да се случи след десет години“, каза професор Страшко Стояновски. Освен всичко друго, той вижда опасността в намерението на тези договори за създаване на нов граждански конструкт в Македония чрез гражданството, дефинирано като македонец/гражданин на Северна македония. „Създаването на нов граждански конструкт представлява модел за създаване на нация. И намерението в този модел е постепенно да се изтрие терминът „македонски“. Факт е, че македонското общество е хетерогенно, със силни етнически идентичности, а всички съседски договори и вътрешни политики водят към засилване на другите етнически идентичности и постепенно обезличаване на македонската етническа идентичност“, твърди Страшко Стояновски, експерт по етническите теории. По подобен начин разсъждава и професорът-философ Ферид Мухич, депутат в македонския парламент, който гласува „въздържал се“ при ратификацията на договора за добросъседство с България точно поради неговата асиметричност, която води към изтриване на македонския национален характер. „За съжаление, не съм оптимист по отношение на отмяната на договора, а още по-малко за обръщането на процеса на демакедонизация, който става възможен точно с договора за добросъседство с България. С такова асиметрично споразумение официално се стига до минимизиране на македонската националност. Това ще отразява и денационализацията на Македонската православна църква, за която все повече се смята, че може да бъде призната като Охридска архиепископия. И в момента на евентуално присъединяване към ЕС (което не смятам, че ще бъде преди 2030 г.), това ще стане чрез заличаване на всяка македонска национална характеристика. Отново, за съжаление, нямаме никакви инструменти или стратегия, за да спрем такъв процес“, каза професорът и депутат Ферид Мухич.", "date": "2019.06.19", "title": "„Нова Македония“: Асиметричността на договорите със съседите ни води до ултиматуми и демакедонизация"}
{"url": "https://www.faktor.bg/bg/articles/novini/balgariya/aleksandar-yordanov-enp-nyama-da-podkrepyat-kandidatite-na-krayno-desni-i-krayno-levi-partii-za-zamestnik-shefove-na-ep", "text": "На заседание на парламентарната група на ЕНП са били обсъдени широк кръг от въпроси свързани с конституирането на новия парламент в началото на юли, но така също и позиции по важни политически проблеми. Категорично е било мнението, че депутатите от ЕНП няма да подкрепят кандидатите на крайно десни и крайно леви партии за заместник-председатели на Европейския парламент. Според българския евродепутат Александър Йорданов позицията да не се подкрепят крайно десни и леви политически групи най-аргументирано е изразил кандидатът за председател на Европейската комисия Манфред Вебер. В хода на дискусията е констатирано, че въпросите на европейската отбрана са приоритет за ЕНП и в този контекст е акцентирано върху необходимостта от усилване на отбраната на “южния периметър” на Евросъюза. Във връзка с критичната ситуация създадена след провокативните действия на Турция спрямо Република Кипър депутатите от ЕНП единодушно са одобрили Декларация, с която се осъжда поведението на турската страна, която нарушава международното право като нейни плавателни съдове навлизат в европейски териториални води и осъществяват нерегламентирани дейности. Това поведение буди безпокойство и в дискусията е било предложено предприемането на конкретни дипломатически и икономически санкции срещу режима на президента Ердоган. Това е изтъкнато в контекста на факта, че Кипър е подкрепил санкциите срещу Русия, независимо че страната поддържа традиционно добри отношения с Москва и сега заслужава солидарност и подкрепа. Остава без промяна позицията на ЕНП за подкрепа на политиката на разширяване на ЕС със страните от Западните Балкани. ЕНП подкрепя започването на преговори с Република Северна Македония, докато социалистите се застъпват за започването на преговорния процес с Албания. Заседанието на ПГ на ЕНП продължава с доклади на ръководителите на работните групи за преговори с останалите парламентарни групи по въпросите за ръководства на комисии, принципни политики и др.", "date": "2019.06.19", "title": "Александър Йорданов: ЕНП няма да подкрепят кандидатите на крайно десни и крайно леви партии за заместник-шефове на ЕП"}
{"url": "https://www.faktor.bg/bg/articles/novini/svyat/mayk-pompeo-otiva-na-sad-za-ukrivane-na-zapiski-ot-sreshtite-tramp-putin", "text": "Две организации с нестопанска цел \"Демокрация напред“ и „Американски надзор\", контролиращи дейността на американската администрация, заведоха дело срещу държавния секретар Майк Помпео поради факта, че той не е попречил на американския лидер Доналд Тръмп да изземе записки от срещата с руския президент Владимир Путин през 2017 година. Делото е заведено в Окръжния съд на окръг Колумбия срещу Помпео, Държавния департамент, Националното управление на архивите и документациите и архива на САЩ. Както твърди сайтът Американ Овърсайт, „невръщането от Помпео и съхраняването му на документи нарушава федералния закон за отчетност, който изисква от неговия отдел да уведоми националния архив, когато доклади от среща бъдат иззети или унищожени, да върне тези документи и да предаде за инцидента на главния прокурор за вземане на принудителни мерки. \"Възможно е това да са единствените писмени доклади от срещата на двамата държавни глави, а записките на преводача не могат да бъдат изземани или унищожавани, само защото президентът Тръмп иска да ги скрие. На президентът Тръмп и държавният секретар Помпео това може да не хареса, но законът изисква преводите да бъдат върнати и съхранени ”, казва Остин Евърс, изпълнителен директор на сайта. По-рано „Вашингтон Пост“ съобщи, цитирайки източници, че Тръмп е скрил от администрацията подробности от разговорите си с руския президент Владимир Путин, в резултат на което дори в засекретените файлове в САЩ не съдържат нито един подробен запис от петте разговора за последните две години. Според вестника става дума за срещата на Тръмп с Путин през 2017 г. в Хамбург, след което американският лидер взел бележките на преводача и го помолил да не обсъжда казаното с членовете на администрацията.", "date": "2019.06.19", "title": "Майк Помпео отива на съд за укриване на записки от срещите Тръмп - Путин"}
{"url": "https://www.faktor.bg/bg/articles/gen-ben-hodzhis", "text": "Бившият главнокомандващ войските на САЩ в Европа Бен Ходжис счита, че водещата роля в разрешаването на косовския проблем трябва да е на САЩ, които трябва да организират „нов Дейтън“. Той написа това в статия, публикувана в неговия блог под заглавието „Нови подход към Сърбия и Косово“, предава руската агенция EA Daily. По неговите думи, в сътрудничество с ЕС и НАТО, САЩ трябва да предприемат „редица добре координирани мерки“, които биха довели Белград и Прищина до компромис. Според Ходжис, такъв подход би осигурил на президентите на Косово и Сърбия Хашим Тачи и Александър Вучич необходимото политическо пространство, в което те, „защитени от външен натиск“, биха могли да стигнат до „трудни, но необходими компромиси“. „Но това ще бъде възможно, само ако проявим такава степен на отговорност, както по време на преговорите в Дейтън, които в крайна сметка доведоха до несъвършен, но дългосрочен мир в региона на Западните Балкани“, цитира думите на Ходжис телевизионният канал РТС. За успеха на цялото това мероприятие, според мнението на американския генерал, е нужно участието на високопоставен дипломат от ранга на Ричард Холбрук. Ходжис съветва да се използва опита от решаването на спора между Македония и Гърция около името на македонската държава, но при това предупреждава, че косовският въпрос е „много по-сложен“ и е възможно неговото разрешаване да изисква повече усилия. При това той подчерта, че Вучич трябва да получи „стратегически варианти“ за Сърбия, които ще превърнат страната в „стабилизиращ фактор в региона“, а не „нова Куба или Венецуела в Югоизточна Европа, т.е. държава-сателит на Кремъл“. Според военния, Вучич е „под огромен натиск от Москва“, тъй като след обявяването на независимостта на Косово през 2008 година Белград е почувствал необходимост да се обърне към Русия за подкрепа в Съвета за сигурност на ООН. Ходжис твърди, че Москва често не се съобразява с Вучич, като му оказва натиск чрез „духовенството, маргинални профсъюзи на активния състав на полицията и армията и други обществени организации, които считат, че Сърбия ще загуби, ако признае независимостта на Косово“. Американският дипломат Ричард Холбрук, докато е на поста заместник-държавен секретар на Уорън Кристофър от 1994 година, се занимава с разрешаването на конфликта в Босна и Херцеговина и е един от авторите на Дейтънския мирен договор, подписан през 1995 година. През 1996 година Холбрук напуска доброволно поста си.", "date": "2019.06.19", "title": "Генерал Бен Ходжис: Сръбският президент е под огромен натиск от Москва"}
{"url": "https://www.faktor.bg/bg/articles/vladislav-goranov-namalyavaneto-na-dds-nyama-da-promeni-tsenite-na-stokite-do-krayniya-potrebitel", "text": "\"Намаляването на данъка за добавена стойност /ДДС/ няма да промени цената за крайния потребител. Това няма да стане нито при намаляване на общата ставка, нито при диференцираните ставки\". Това каза министърът на финансите Владислав Горанов на заседанието на Националния съвет за тристранно сътрудничество /НСТС/ в Министерския съвет. Днес беше разгледан предложеният от ПГ на \"БСП за България\" Закон за данък върху добавената стойност.  Предложеният законопроект предвижда намаляване на стандартната данъчна ставка за брашно, изделия от брашно, месо, мляко и яйца от 20 на 5 процента, както и на лекарствата на 9 процента. Финансовият министър даде за пример, че след като в Гърция ДДС намаля, цените са се запазили. От създаването на системата за ДДС всички държави след 80-те години се стремят да постигнат синхронизация и единност на ставките. \"Силни синдикати и слаби правителства са довели до тази фрагментация на данъка в Европа и повярвайте, че нито един мой колега финансов министър не е щастлив от това\", изтъкна Владислав Горанов. Той бе категоричен, че нито една от целите, описана в мотивите на вносителите, няма да бъде постигната.Финансовият министър бе изтъкна, че намаляването на ДДС задължително ще изисква увеличение на прякото облагане. Според него сегашната система е постигнала баланс и събираемостта е относително добра. Опитът да се преструктурира системата ще доведе до стрес в икономическите субекти и без да се говори за ефекта върху фиска, добави той.", "date": "2019.06.19", "title": "Горанов поряза законопроект на БСП: Намаляването на ДДС няма да промени цените до крайния потребител"}
{"url": "https://www.faktor.bg/bg/articles/zoran-zaev-1", "text": "Премиерът на Македония Зоран Заев заяви, че според приетите заключения на министрите на външните работи на страните-членки на ЕС на срещата в Люксембург, Македония ще започне да отваря главите от присъединителните преговори през декември, предава скопският телевизионен канал „Телма“. Според него, Скопие има подкрепата на всички държави-членки и сега, когато парламентарното мнозинство е стабилно, няма нужда от нови избори, а само ще бъдат направени промени в правителството, които ще бъдат финализирани през следващата седмица", "date": "2019.06.19", "title": "Зоран Заев: Започваме преговорите с ЕС тази година"}
{"url": "https://www.faktor.bg/bg/articles/yordanka-fandakova-nyama-da-dopusna-hora-koito-sa-zameseni-v-dalaveri-da-mi-davat-falshivi-otsenki", "text": "Не мога да допусна хора, които са замесени в далавери, сега да ми дават фалшиви оценки. Това каза пред журналисти кметът на София Йорданка Фандъкова при проверка на реконструкция на ул. „Каменоделска“.  „Аз не мога да приема, слушам всички специалисти, хора, участвали в управлението преди години и оставиха София в състояние, в което ни се налага абсолютно навсякъде да влизаме, да изграждаме канализация, да реконструираме улици и паркове, сега да спекулират и коментират“, посочи тя. Фандъкова отбеляза, че по същия начин е имало неверни твърдения и за устройствения план на Борисовата градина. „Заявила съм, че в Борисовата градина няма да допусна строителство. Няма да допуснем разширение, независимо, че политическите сили, които коментират въпроса са раздавали на „калпак“ имоти“. Правим всичко възможно да защитим“, поясни тя. Йорданка Фандъкова отбеляза, че единствено може да бъде възстановена къпалнята „Мария Луиза“. „Не мога да допусна хора, които са замесени в тези далавери, сега да ми дават фалшиви оценки. Проектът все още е този на архитект Ковачев. Знаете, че днес изтича срокът за подаване на становища и предложения от страна на гражданите. Предстои те да бъдат обобщени и представени“, обясни кметът. „Проектът, който ще бъде одобрен от Столичния общински съвет, това ще бъде подробния устройствен план на Борисовата градина“, поясни тя.  Заместник- кметът Дончо Барбалов коментира, че при ремонта бул. „Искърско шосе“, който започва на 22 юни, ще се работи и по бул. „Асен Йорданов“. „Пътят има нужда от сериозен ремонт. Всеки, който мине оттам ще се убеди, че това е крайно наложително. Започваме работа в събота“, добави той. По думите му в най-топлите месеци ще се работи и по бул. „Монтевидео“, а по бул. „Линкълн“ ремонтите текат. „По бул. „Житница“ също се работи, защото знаете, че есента трябва да стартира третият лъч на метрото. Там имаше известно забавяне, но към момента то е отстранено“, уточни зам.-кметът. Барбалов каза още, че на места, където се сменя подземна инфраструктура, е нормално да възникват проблеми ситуации.", "date": "2019.06.19", "title": "Йорданка Фандъкова: Няма да допусна хора, които са замесени в далавери, да ми дават фалшиви оценки"}
{"url": "https://www.faktor.bg/bg/articles/tsipras-gartsiya-nyama-da-pozvoli-turski-sondazhi-v-neynata-ikonomicheska-zana", "text": "Оценката, че Турция няма да изпрати втори сондажен кораб, този път в гръцката изключителна икономическа зона в района между гръцкия остров Кастелоризо и Кипър, направи премиерът на Гърция в интервю за телевизия Open, цитирано от \"Катимерини\" и БТА. Ципрас каза, че Турция \"се чувства и е изолирана в региона\", като подчерта, че позицията на Анкара в Източното Средиземноморие \"не е нещо, което ни изненадва\".  \"Гърция има план да попречи на това и няма да направи крачка назад\", заяви гръцкият министър-председател. \"Става въпрос за действия, които сме предвидили от много време и затова работим интензивно и с план, за да бъде подготвена страната ни да се справи с такъв род действия с (помощта на) подходящи съюзи\", каза гръцкият премиер. Той заяви в отговор на въпрос, че каналите за комуникация между него и турския президент Реджеп Тайип Ердоган са винаги отворени. \"Ще говоря с Ердоган, ако е необходимо, но още не сме на този етап\", уточни Ципрас.", "date": "2019.06.19", "title": "Ципрас: Гърция няма да позволи турски сондажи в нейната икономическа зона"}
{"url": "https://www.faktor.bg/bg/articles/novini/balgariya/trima-bivshi-shefove-ot-api-zastavat-pred-sada-za-am-maritsa", "text": "Софийска градска прокуратура внесе в Софийски градски съд обвинителен акт срещу три длъжностни лица от Агенция „Пътна инфраструктура“ за безстопанственост в особено големи размери, представляваща особено тежък случай, съобщиха от държавното обвинение. Лазар Лазаров е предаден на съда за това, че 07.08.2014 г. -17.02.2015 г. в качеството си на председател на Управителния съвет на АПИ, умишлено не е положил достатъчно грижи за възложената му работа по изграждане на магистрала „Марица“, и от това са последвали щети за Министерство на транспортна и информационните технологии в особено големи размери -30 813 647 лева., и случаят е особено тежък. Тъй като осъщественото от него деяние е умишлено, той е привлечен към наказателна отговорност по по-тежката правна квалификация за безстопанственост. Ако бъде признат за виновен Лазар Лазаров може да получи наказание лишаване от свобода“ от 3 до 12 години и „лишаване от право да заема определена държавна или обществена длъжност и „лишаване от право да упражняват определена професия или дейност“. Дончо Атанасов и Илиана Захариева са предадени на съд, затова, че периода 23.01.2014 г. до 26.01.2015 г. в качеството си на членове на Управителния съвет на АПИ, при условията на независимо съпричинителство, не са положили достатъчно грижи за възложената им работа по изграждане на магистрала „Марица“, и от това са последвали щети за Министерство на транспортна и информационните технологии в особено големи размери -30 813 647 лева., и случаят е особено тежък. Ако бъдат признати за виновни Дончо Аатанасов и Илиана Захариева могат да получат наказание „лишаване от свобода“ от 3 до 10 години и „лишаване от право да заемат определена държавна или обществена длъжност и „лишаване от право да упражняват определена професия или дейност“.", "date": "2019.06.19", "title": "Трима бивши шефове от АПИ застават пред съда за АМ \"Марица\""}
{"url": "https://www.faktor.bg/bg/articles/leybaristite-podkrepyat-nov-referendum-za-brekzit", "text": "Британският опозиционен лидер Джереми Корбин ще се заеме с промяна на политическия курс на своята Лейбъристката партия по отношение на Брекзит. Идеята е да се подкрепи нов референдум за членството на страната в ЕС при всякакви обстоятелства, пише вестник \"Таймс\", като се позовава на високопоставен източник от Лейбъристката партия. На европейските избори Лейбъристката партия преживя рязък спад на подкрепата към нея, подобно на консерваторите. Причината за масовото недоволство е безизходицата около Брекзит. Опозицията е поляризирана по въпроса дали да подкрепи организирането на нов референдум, уточнява Дарик. Корбин засега единствено е заявявал публично, че възможността за нов референдум за Брекзит трябва да бъде оставена на масата, заедно с тази за нови парламентарни избори. Такъв вариант обаче крие в себе си дилема и може да претърпи коренна промяна, тъй като много от привържениците на партията подкрепиха Брекзит, коментира в. \"Таймс\".", "date": "2019.06.19", "title": "Лейбъристите подкрепят нов референдум за членството на страната в ЕС"}
{"url": "https://www.faktor.bg/bg/articles/siderov-vnasyame-proekt-za-aneks-kam-dogovora-sas-severna-makedoniya", "text": "Внасяме проект за анекс към договора със Северна Македония - да запазим достойнството, паметта и историята си и да не позволяваме с тях да се спекулира. Това каза лидерът на Атака Волен Сидеров по време на брифинг в Народното събрание, предаде Агенция „Фокус“.   Волен Сидеров обясни, че проектът предвижда Народното събрание да възложи на правителството да изготви анекс и да го предложи към договора със Северна Македония.   „Необходимостта от този анекс е ясна за всички. Само последният пример със спора около Гоце Делчев, преди това за Илинденско-Преображенското въстание, имаше други поводи, които внасят напрежение между двете страни“, допълни още Сидеров.   „Какво казваме с този анекс. Той е изготвен от сътрудници и юристи на партия \"Атака“. Най-важното е, че историческите събития и личности се обявяват за общи само с решение на комисията. След което се внася една забрана тези личности и събития да бъдат употребявани от която и да е от двете страни без общо съгласие. Изброено е кои личности и събития, свързани с Първата българска империя до Крумовата династия и след това всичко свързано с националноосвободителната борба, борбата за обединение на българския народ. По този начин ние предотвратяваме бъдещи недоразумение или поводи за напрежение от употреба на исторически личности, събития, като започнем от цар Самуил до Гоце Делчев“, каза Сидеров. Според него така се показва, че нещата трябва да се вършат на дело, а не с приказки и изявления.   С анекса към договора със Северна Македония ще предотвратим кражбата на история, те не могат да откажат, защото очакват одобрението ни за ЕС, заяви още лидерът на Атака.   Сидеров посочи, че всички парламентарни групи трябва да изразят мнението си, защото става дума за българското национално достойнство. „Очакваме подкрепата на коалиционни партньори от малката, средната и най-голямата коалиция“, каза Сидеров.   Според него много дразни спекулацията с български исторически личности от страна на македонски историци и политици. „Единственият начин това да се предотврати е да им предложим този анекс и сега имаме условията те да не могат да откажат. Очакват нашето одобрение за ЕС“, каза още Сидеров.", "date": "2019.06.19", "title": "Сидеров: Внасяме проект за анекс към договора със Северна Македония"}
{"url": "https://www.faktor.bg/bg/articles/novini/svyat/saobshtiha-imenata-na-ruskite-voenni-svalili-patnicheskiya-samolet-nad-donbas-i-ubili-298-dushi", "text": "Холандски журналисти съобщиха имената на руските военни, свалили пътническия самолет над Донбас през 2014 година.  Сред заподозрените е руският офицер Сергей Мучкаев, който по това време командва 53 зенитно ракетна бригада близо до Курск. Той е ръководил конвоя транспортирал зенитната установка \"Бук\", от която с ракета е свален самолета на малайзийските авиолинии. Друг участник в събитията е командирът на разузнавателна група Сергей Дубински, с позивна \"Хмурий\" (\"Намръщеният\"), чиито подчинени са действали на територията на Донбас.  В списъка фигурира и Олег Пулатов, който е бил заместник на Дубински. Днес съвместната следствена група ще представи нови данни от разследването. По предварителна информация самолетът е свален от ракета, от установка докарана от Русия от подразделение на руските въоръжени сили.  Засега следствието не е обявило официално имената на заподозрените за престъплението, при което загинаха 298 души.", "date": "2019.06.19", "title": "Съобщиха имената на руските военни, свалили пътническия самолет над Донбас и убили 298 души"}
{"url": "https://www.faktor.bg/bg/articles/novini/svyat/kade-e-bil-zelenski-po-vreme-na-nay-ozhestochenite-boeve-sreshtu-proruskite-separatisti", "text": "Украинският президент Володимир Зеленски е зачислен във военно окръжие и има специалност деловодител в деловодство, е съобщило министерство на отборната в Киев, предаде ТАСС. Силовото ведомство е отговорило на въпроси на местни медии дали държавният глава е отбивал военна служба и дали се е появявал в окръжие след изпращането на повиквателни. Издания са съобщили, че държавният глава и върховен главнокомандващ на въоръжените сили на източноевропейската страна не се е явявал пред военните в периода 2014-2015 г. Тогава частите на Киев са водили най-ожесточените боеве срещу проруските сепаратисти в Източна Украйна. \"Господин Зеленски е признат от медицинска комисия за годен за военна служба, но не е бил в казарма и не е бил призоваван през посочения период\", са посочили от военното министерство. Украинските граждани на възраст от 20 до 27 години са задължени да отбият военната служба. Срокът за висшистите е година, а за мъжете с по-ниско образование - 18 месеца.", "date": "2019.06.19", "title": "Къде е бил Зеленски по време на най-ожесточените боеве срещу проруските сепаратисти"}
{"url": "https://www.faktor.bg/bg/articles/novini/balgariya/okrazhniyat-sad-v-pazardzhik-zasedava-po-deloto-sreshtu-ahmed-musa", "text": "Пазарджишкият окръжен съд отново ще заседава по делото срещу ромския лидер Ахмед Муса и 13-те му поддръжници, обвинени в проповядването на радикален ислям. Изготвянето на съдебно-теологична експертиза, която беше поискана от адвоката на Ахмед Муса Елвира Панкова, наложи четиримесечно прекъсване на процеса. В рамките на два дни вещите лица ще представят заключенията си по тази експертиза. От април ромският лидер Муса отново е в пазарджишкия затвор, тъй като Върховният касационен съд потвърди едногодишната му присъда по така нареченото „Имамско дело“, пак за разпространяване на радикален ислям и насаждането на омраза на религиозна основа. Към тази година се прибавят още три години от предишна, неизтърпяна условна присъда. Точно за делото срещу 13-те имами, което завърши с условни присъди и административни наказания за всички останали обвиняеми, прокурорът по делото Нели Попова и следователят Даниела Янакиева бяха отличени от главния прокурор Сотир Цацаров за добре свършена работа.", "date": "2019.06.19", "title": "Окръжният съд в Пазарджик заседава по делото срещу Ахмед Муса"}
{"url": "https://www.faktor.bg/bg/articles/novini/svyat/dokato-dava-preskonferentsiya-starshi-detektiv-se-izstrelya-kam-zapodozryan-i-go-prosna-na-zemyata", "text": "Полицейска пресконференция в Австралия предприе изненадващ обрат днес, след като говорещият старши детектив изненадващо се изстреля към заподозрян и го просна на земята, предаде АФП. Сержант Дарън Едуардс говорил на ливадата до полицейския участък в Съншайн коуст, щата Куинсланд, когато чул врявата, съпътстваща преследването на мъж от сърдит баща. „Той се е държал непристойно към дъщеря ми“, крещял бащата, докато сержантът – бивш играч по ръгби, хукнал към заподозрения и го повалил с добре премерена хватка. В крайна сметка мъжът, представил се като Ласло, бил озаптен от няколко полицаи и закопчан с белезници, докато викал „Помощ“. „Нищо не съм ѝ направил, нищо не съм ѝ казал“, казал още той. 39-годишния мъж по-късно бе обвинен в незаконно следене. 19-годишна жена разказа пред местна телевизия как той я попитал дали си има гадже, като казал, че е красива и иска да ѝ купи нещо. А тя поискала да се махне, тъй като не проявява интерес. Мъжът по-рано прекъснал същата пресконференция, за да се жалва от полицията, предизвиквайки Едуардс да каже, че май иска да бъде изправен пред съда.", "date": "2019.06.19", "title": "Докато дава пресконференция, полицай се изстреля към заподозрян и го просна на земята"}
{"url": "https://www.faktor.bg/bg/articles/novini/balgariya/savetnikat-po-otbranata-na-rumen-radev-e-bil-arestuvan-za-kupuvane-na-glasove", "text": "Съветникът по отбраната на президента Румен Радев - полковник Илия Милушев, е бил арестуван за купуване на гласове през 2011 г., съобщи ПИК. Информацията е бе потвърдена от МВР. Тя е отразена публично и в серия медийни публикации от онзи период. Става дума за местните избори през октомври 2011 г., когато Милушев е кандидат за общински съветник от РЗС и кандидат-кмет на район \"Младост\" от партията на Яне Янев. На 22 октомври вечерта Илия Милушев е задържан в столичното 5-о РПУ. Срещу него има подадени жалби от столичани, на които той е предлагал листи, в които е трябвало да попълни данните на петима души, желаещи да гласуват за кандидати за определена от него партия. Мизата за това била 300 лева. По данни на ПИК от Милушев са иззети избирателни списъци, както и компютър. Операцията се е водила от сектор \"Икономическа полиция\". Няколко месеца след това ръководството на РЗС изключва официално Илия Милушев от редиците на партията по съмнения, че е купувал гласове и е уронил престижа на организацията. \"Да, потвърждавам всичко това. Илия Милушев бе наш член, арестуваха го и после го изключихме от партията\", заявил Яне Янев, помолен за коментар. Твърди се, че в момента Илия Милушев е най-близкият човек на президента сред администрацията на \"Дондуков\" 2. Двамата са близки от дълги години, като бивши военни пилоти. Смята се, че в момента Милушев е реалният заместник на Иво Христов, пише политическите речи на президента и формира мирогледа му по основни обществени теми.", "date": "2019.06.19", "title": "Съветникът по отбраната на Румен Радев е бил арестуван за купуване на гласове"}
{"url": "https://www.faktor.bg/bg/articles/novini/svyat/raznoboyat-mezhdu-frantsiya-i-germaniya-shte-poprechi-na-izbora-na-kandidati-glavnite-postove-v-es", "text": "Малко вероятно е лидерите на Европейския съюз да се договорят за конкретни имена за главните постове в съюза, когато се срещнат в Брюксел в четвъртък, казаха дипломати и официални лица, сочейки за причина разнобоя между Германия и Франция, коментира Ройтерс. Петте главни поста в ЕС се овакантяват по-късно тази година след изборите за Европейски парламент преди близо един месец. Резултатът от вота е един фрагментиран парламент на ЕС, в който все още не се е оформило мнозинство, което да утвърди новото ръководство и да съгласува политически цели до 2024 г. При предишните избори, през 2014 г., Европарламентът веднага след гласуването излезе с убедителна позиция, настояващата националните лидери на съюза да номинират избраника на депутатите, Жан-Клод Юнкер, за нов шеф на изпълнителния орган - Европейската комисия. Този път те все още не са се обединили около едно име. Нещата се усложняват от това, че френският президент Еманюел Макрон е против германския кандидат, издигнат от отслабената, но все още най-голяма група в парламента: Манфред Вебер от десноцентристката Европейска народна партия (ЕНП). \"Макрон трябва да създаде ситуация, при която германският канцлер Ангела Меркел да може да се откаже от Вебер, - заяви дипломат от ЕС за неясния процес за номиниране на кандидатите, който се стреми да балансира влиянията на различните региони в ЕС и на политическите семейства в блока. - Той обаче прави обратното и я притиска в ъгъла.\" Дипломати и официални лица в политическия епицентър на блока казаха, че публичните критики на Макрон срещу Вебер, както и неотдавнашните му изказвания, че самата Меркел би била чудесен нов лидер на ЕС, са настроили враждебно Берлин. Меркел неведнъж вече отрече да проявява интерес (към всякакви политически постове, след като се оттегли като канцлер след близо 3 години). Подкрепата на канцлера за Вебер, който е от нейната сестринска баварска партия ХСС, отначало се струваше неохотна на Брюксел и резултат от вътрешна сделка в управляващата коалиция. Според някои източници обаче тя сега се чувства задължена да защитава неговата кандидатура. Тъй като се овакантяват и другите ръководни постове, включително директор на Европейската централна банка (ЕЦБ), председател на Европейския парламент и ръководител на дипломацията на съюза, анализатори смятат, че договарянето им в пакет ще отнеме доста време. \"На тази среща на върха решение няма да има\", каза източник в една от 28-те столици на страните членки. Подобно мнение изразиха още няколко източника в Брюксел. \"Все още няма усещане за спешност на въпроса. Нужна е обща френско-германска линия, нужно е мнозинство в Европарламента. Нищо от това засега не е налице, твърде рано е за хората да покажат ръката си\", каза друг дипломат в Брюксел. Новият Европейски парламент трябва да се събере официално за първи път на 2 юли, за да избере новия си председател. Ако няма сделка в края на тази седмица, дипломати от ЕС смятат за възможна нова среща на върха на съюза на 30 юни, през юли или дори към края на август, за да се постигне съгласие за имената. \"Все още сме на ранен етап, - каза представител на ЕС, близък до председателя на Европейския съвет Доналд Туск, който ще ръководи разговорите в четвъртък, на които ще се водят пазарлъците за постовете. - Що се отнася за ЕЦБ, безизходицата между Франция и Германия може да усложни и този въпрос. Трудно е да се направи нещо в Европа, ако французите и германците не се спогодят.\" Дипломати и високопоставени служители не знаят кои са хората, които Макрон иска на главните постове. Либералният френски лидер публично е давал висока оценка на настоящата еврокомисарка за конкуренцията, датчанката Маргрете Вестагер, на главния преговарящ на ЕС за Брекзит Мишел Барние и на холандския социалдемократ Франс Тимерманс като подходящи кандидати. \"Няма да имаме \"кандидат на Франция\", защото ако направим това, ще се получат разделения\", каза високопоставен френски служител. Четирите главни проевропейски партии в ЕП - ЕНП, либералите, Зелените и социалистите - не успяха в понеделник да се договорят за обща програма в новия състав на парламента. Техните работни идеи включват настояване той да получи правото да предлага закони, а не само да ги гласува, ангажимент за \"въглероден неутралитет\" (свеждане до нула на въглеродните емисии) до 2050 г. и изключване на инвестициите в изследвания и иновации от ограниченията за финансова помощ, сочи вътрешен документ, който агенция Ройтерс е успяла да види. Във вторник испанската евродепутатка Ираче Гарсия Перес пое от германеца Удо Булман председателството на парламентарната група на социалистите и демократите. Очаква се либералите да изберат новия си лидер в сряда. Нараства вероятността германската зелена депутатка Ска Келер да оглави на ротационен принцип председателството на ЕП. Сред другите имена, които се споменават, е румънският президент Клаус Йоханис като вероятен \"източен\" кандидат, който да смени Туск като председател на Европейския съвет, включващ лидерите на страните-членки.", "date": "2019.06.19", "title": "Разнобоят между Франция и Германия ще попречи на избора на кандидати главните постове в ЕС"}
{"url": "https://www.faktor.bg/bg/articles/novini/svyat/the-wall-street-journal-s-ruski-samolet-ot-venetsuela-sa-izneseni-7-4-tona-zlato", "text": "Правителството на Николас Мадуро е изнесло с чартърни полети най-малко 7,4 тона злато в Уганда, съобщава The Wall Street Journal като се позовава на дипломати, длъжностни лица от Уганда и опозиционни депутати от Венецуела. Фред Енанга, официален представител на угандийската полиция заявил пред вестника, че златни слитъци с частично заличена маркировка ЦБ на Венецуела е било доставено на два транша в международното летища Ентебе. След това те били откарани в афинажната компания African Gold Refinery (AGR), почти половината от слитъци са били транспортиране за продажба. По думите на Енанга, за превоза са използвани самолети на руска авиокомпания. Полицията е извършила обиски в офисите на AGR и конфискувала 3,6 тона златни слитъци. По това време първата партида вече е била изнесена от Уганда, като крайна точка е посочена Турция. В началото на годината се появи информация, че Централната банка на Венецуела се е опитала да изнесе 20 тона злато в Русия, както и, че руски самолет е доставил злато и долари кеш в Дубай. През февруари тази година САЩ призова Русия да не участва в сделки, имащи за цел разграбването на Венецуела.", "date": "2019.06.19", "title": "The Wall Street Journal: С руски самолет от Венецуела са изнесени 7.4 тона злато"}
{"url": "https://www.faktor.bg/bg/articles/novini/svyat/erdogan-nikoy-ne-mozhe-da-spre-turtsiya-da-zashtitava-interesite-na-kiparskite-turtsi", "text": "Никой не може да спре Турция да защитава интересите на кипърските турци в Източното Средиземноморие. Това заяви турският президент Реджеп Ердоган в реч в Истанбул късно снощи. Ердоган изрази учудване защо Франция, която „даже няма граница с района“, изпитва безпокойство от турските сондажи. Както и изтъкна, че Турция, Гърция и Великобритания са страни - гаранти по отношение Кипърския въпрос, а Франция не е. Ердоган също така уточни, че в момента Анкара разполага с четири кораба - два за проучвания и два за сондажи. „Елата и си ги вземете. Ние сме турци и няма да позволим това“, каза турският президент по повод издадената по-рано от кипърските власти заповед за задържане на екипажите на корабите на основания, че нарушават териториалните води на острова. В речта си Реджеп Ердоган за пореден път повтори, че въпросът за руските ракети С-400 е приключен и че Турция „много скоро ще получи каквото е поръчала“.", "date": "2019.06.19", "title": "Ердоган: Никой не може да спре Турция да защитава интересите на кипърските турци"}
{"url": "https://www.faktor.bg/bg/articles/novini/svyat/parvi-obvineniya-za-svalyaneto-na-malayziyskiya-boing-v-iztochna-ukrayna", "text": "Следователите, разследващи свалянето на самолета на Малайзийските авиолинии в Източна Украйна през 2014 година, ще представят по-късно днес нови доказателства, предаде ВВС.  Очаква се оглавеният от Холандия съвместен екип за разследване за пръв път да обяви конкретни заподозрени за убийството на 298-те пътници на полета от Амстердам до Куала Лумпур. Следователите обвиняват проруските сепаратисти, които „стреляли по самолета с ракета, произведена в Русия“. Боингът се разби в района на Донецк – територия, контролирана от сепаратистите в Източна Украйна, на 17 юли 2014 г., в разгара на конфликта с правителствените сили. Москва отрича всякакво участие и настоява, че ракетата е изстреляна от територия, контролирана от Киев. Говорителка на украинското МВнР заяви, че днес светът ще чуе имената на първите четирима души, заподозрени в извършване на атаката. След това холандските прокурори ще заведат дело в съд в кралството. През октомври 2015 г. Холандският съвет по безопасност заключи, че самолетът е бил ударен от ракета „Бук“, което е довело до разпадането му във въздуха.", "date": "2019.06.19", "title": "Първи обвинения за свалянето на малайзийския боинг в Източна Украйна"}
{"url": "https://www.faktor.bg/bg/articles/sadat-na-es-otmeni-tol-taksite", "text": "От ГЕРБ се съгласиха за отворено финансиране на политическите партии. И те са съгласни, че с 1 лев субсидия няма как партиите да финансират дейността и кампаниите си. Това заяви пред журналисти в парламента председателят на ДПС Мустафа Карадайъ. Внесохме нашите предложения за субсидиране на политическите партии. ГЕРБ ни поканиха на среща, която се проведе тази сутрин тук в Народното събрание, посочи Карадайъ. Според нас няма разлика между 1 лев или 0 лева субсидии на политическите партии, защото партиите с 1 лев субсидии не могат да финансират нито дейността си, нито кампаниите си. Затова ние предложихме американския модел на финансиране на партиите с 0 лева субсидии на партиите. Втората тема, която направихме в нашите предложения е да се създаде фонд за изграждане на детски градини и освобождаване на такси в общинските и държавни детски градини. Като първата вноска във фонда да бъдат спестените средства от субсидиите на политическите партии и както премиерът г-н Бойко Борисов предложи между 0, 5 млрд. и 1 млрд. лева да има във фонда за изграждане на детски градини, останалата част да се внесе с постановление на Министерски съвет, посочи Карадайъ. Председателят на ДПС съобщи, че третото предложение, което от ДПС са направили, е да се освободят от ДДС книгите и учебниците. Това беше предметът на нашата среща. От ГЕРБ се съгласиха за отворено финансиране на политическите партии. И те са съгласни, че с 1 лев субсидия няма как партиите да финансират дейността и кампаниите си, каза още Мустафа Карадайъ.", "date": "2019.06.19", "title": "Карадайъ: ГЕРБ се съгласиха за отворено финансиране на партиите"}
{"url": "https://www.faktor.bg/bg/articles/novini/svyat/oon-rekorden-broy-bezhantsi-v-globalen-mashtab", "text": "Броят на хората, бягащи от война, преследване и конфликти, е надхвърлил 70 млн. души в целия свят миналата година – най-голямата бройка, която е отчела агенцията на ООН за бежанците в 70-годишната си история, предаде Би Би Си. Почти 70,8 млн. души са разселени насилствено – с 2,3 млн. повече от 2017 г., сочи годишният доклад на агенцията „Глобални тенденции“. Тази бройка е и двойно по-висока от нивата преди 20 години. „В тези цифри виждаме допълнително потвърждение на дългосрочна тенденция на увеличение на хората, които се нуждаят от сигурност заради войни, конфликти и преследвания“, заяви върховният комисар на ООН за бежанците Филипо Гранди. Според доклада реалният брой бежанци вероятно е по-висок, тъй като кризата във Венецуела е само частично отразена. доклада реалният брой бежанци вероятно е по-висок, тъй като кризата във Венецуела е само частично отразена. Данните показват, че над две трети от бежанците в световен мащаб са от Сирия, Афганистан, Южен Судан, Мианма и Сомалия.", "date": "2019.06.19", "title": "ООН:  Рекорден брой бежанци в глобален мащаб"}
{"url": "https://www.faktor.bg/bg/articles/novini/balgariya/menda-stoyanova-s-1-lv-subsidiya-shte-ima-izsvetlyavane-na-finansiraneto-na-partiite", "text": "Субсидия от 1 лев значи, че ще има изсветляване на финансирането на партиите. Това заяви Менда Стоянова, депутат от ГЕРБ и председател на комисията по бюджет и финанси в НС. \"И сега партиите получават неясни дарения. Има риск, но на референдум българите гласуваха 1 лев субсидия на партии\", каза още тя. Единствената разлика е , че сега може и юридически лица официално да финансират партиите\", завърши Стоянова.", "date": "2019.06.19", "title": "Менда Стоянова: С 1 лв. субсидия ще има изсветляване на финансирането на партиите"}
{"url": "https://www.faktor.bg/bg/articles/manolova-do-karayancheva-i-borisov-svalete-lihvata-za-prosrocheni-dalgove-na-grazhdanite", "text": "Омбудсманът Мая Манолова изпрати препоръка до председателя на Народното събрание Цвета Караянчева и премиера Бойко Борисов, в която настоява за намаляване на законната лихва, която гражданите плащат при просрочване на парично задължение. От 1994 г. насам тя е 10 (процентни) пункта над основния лихвен процент, въпреки различната икономическа и финансова обстановка в страната и съответното намаление на основната лихва от 72% при въвеждането на законовата лихва до нива, близки до нула в последните години. Омбудсманът се позовава на многобройни жалби на граждани, изпаднали в много тежко положение заради непосилните лихви, които дължат на банки, фирми за бързи кредити, колекторски фирми, доставчици на обществени услуги, монополни дружества, като топлофикациите, електроразпределителните дружества, ВиК операторите, мобилни оператори и др. Тези лихви нарастват още повече след съдебни процедури, пише Манолова до Караянчева и Борисов, съобщават от пресцентъра на омбудсмана.  За сравнение Мая Манолова дава страни като Австрия, Литва, Германия, Латвия, където законната лихва за забава на физически лица се движи средно около 5%. Тя посочва, че и спрямо преобладаваща част от останалите страни-членки законовата лихва у нас е забележимо по-висока. Друг проблем, поставен от омбудсмана в препоръката, е липсата у нас на диференциация на законната лихва, чиито размер е еднакъв за граждани и търговци. Тя отново дава пример с Германия, Латвия и Литва, където това е направено и работи.  Смятам, че тази практика с различен и по-нисък лихвен процент следва да се приложи и у нас, тъй като е по-справедлива за гражданите и ще им даде възможност да изплуват от финансовото блато, в което се намират повечето от тях, категорична е Мая Манолова.", "date": "2019.06.19", "title": "Манолова до Караянчева и Борисов: Свалете лихвата за просрочени дългове"}
{"url": "https://www.faktor.bg/bg/articles/novini/balgariya/mvr-zapochva-spetsoperatsiya-na-patya", "text": "От днес, сряда, започва специализирана операция на пътна полиция в цялата страна, съобщиха от МВР. Създадена е организация за засилен контрол върху скоростта, неправоспособността на шофьорите, ползването на обезопасителните колани и детските обезопасителни системи, отнемането на предимство на пешеходци на пешеходни пътеки. Особено внимание ще се обръща на водачите на двуколесни превозни средства - на тяхната правоспособност, видимостта и състоянието на регистрационните табели на моторните превозни средства, използването на защитните каски. Полицейските екипи ще бъдат локализирани по участъци с въведена временна организация на пътя, както и по местата със засилен трафик – по път II-53 с. Крушаре, разклона за с. Камен, път II-66 с.Злати войвода, с. Съдиево, път I-7 с.Мокрен, разклоните за с.Градец и с.Жеравна и ограниченията в населените места по път I-6. Засилен контрол ще има на натоварените кръстовища в общинските центрове и в районите с пешеходни пътеки. На автомагистрала \"Тракия” контрол ще има в района на извършващите се ремонтни дейности в участъка от километър 250 до 260. Остава завишен контролът на водачи, употребили алкохол и наркотични вещества. В сряда от 23 ч. до 24 ч. ще бъде спряно движението в двете посоки по автомагистрала \"Хемус“, в участъка между 337-ми и 342-ри километър, съобщиха от АПИ. Това е отсечката между пътен възел \"Белокопитово“ и кръстовището с път I-7 Силистра – Шумен, в района на с. Панайот Волово. За да не се затруднява трафикът през деня, късно вечерта ще се монтира рамка, с дължина 32 м, на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3.5 тона (тол). По време на ограничението трафикът ще се пренасочва по първокласния път I-2 Шумен-Варна. Необходимо е шофьорите да карат внимателно, със съобразена скорост и да спазват пътната сигнализация. Ще бъде ограничено движението в изпреварващата и част от активната ленти, като трафикът ще преминава по другата част от активната и аварийната ленти. От 10 до 15:30 ч. движението в тунел \"Траянови врата“ на АМ \"Тракия“ в тръбата за Бургас ще се осъществява в една лента поради ремонт на антени на мобилен оператор. Ще бъде затворена активната лента, като трафикът ще се извършва в изпреварващата лента.", "date": "2019.06.19", "title": "МВР започва спецоперация на пътя"}
{"url": "https://www.faktor.bg/bg/articles/novini/svyat/razsledvaneto-pilotat-na-malayziyskiya-boing-umishleno-e-ubil-patnitsite", "text": "Една от най-големите мистерии в световното въздухоплаване е на път да бъде разгадана. Появи се нова версия за съдбата на изчезналия малайзийски самолет от полет MH370. През март 2014 г. машината изчезна на път за Китай, като останките му не са открити и до днес. Според разследващите пилотът умишлено е убил пътниците. Семейството на 53-годишния летец е било разбито, като той е имал епизодични случайни връзки.  Анализът на полета показва, че той вероятно е спрял кислорода за пасажерите, след което е поел към Тихия океан до свършване на горивото. При инцидента загинаха 238 души – пътници и екипаж.", "date": "2019.06.19", "title": "Разследването: Пилотът на малайзийския \"Боинг\"  умишлено е убил пътниците"}
{"url": "https://www.faktor.bg/bg/articles/novini/svyat/oon-prizova-rusiya-i-turtsiya-da-stabilizirat-situatsiyata-v-severozapadna-siriya", "text": "Генералният секретар на ООН Антониу Гутериш призова Русия и Турция \"да стабилизират незабавно ситуацията\" в Северозападна Сирия, съобщи Ройтерс. „Дълбоко съм обезпокоен от ескалацията на сраженията в Идлиб, като ситуацията е особено опасна предвид участието на увеличен брой играчи“, каза Гутериш. „Дори в борбата срещу тероризма е необходимо пълно зачитане на международно признатите човешки права и на хуманитарното право“, допълни Гутериш.", "date": "2019.06.19", "title": "ООН призова Русия и Турция да стабилизират ситуацията в Северозападна Сирия"}
{"url": "https://www.faktor.bg/bg/articles/rumen-hristov-zaradi-zloupotrebite-s-kashti-za-gosti-mozhe-da-posledva-spirane-na-evrosredstva", "text": "Вероятно административният капацитет, с който разполагат в Държавен фонд \"Земеделие\", не е голям, за да се стига до такива злоупотреби. Това каза в сутрешния блок на Нова телевизия председателят на СДС и бивш министър на земеделието Румен Христов по повод скандала с къщите за гости. Очевидно е, че виновни са не само тези, които са се възползвали от средствата, а и тези, които са им позволили да се възползват, добави той. Лошото е, че една добра програма беше опорочена. Смислът на тази програма беше да задържим хората в малките населени места, а всъщност се ползват за лични нужди. Може да последва спиране на евросредства, което е много лошо, подчерта Румен Христов.", "date": "2019.06.19", "title": "Румен Христов: Заради злоупотребите с къщи за гости може да последва спиране на евросредства"}
{"url": "https://www.faktor.bg/bg/articles/novini/balgariya/slanchevo-i-toplo-dnes-1-5", "text": "Ще преобладава слънчево време. След обяд отново ще се развива купеста и купесто-дъждовна облачност и на места, главно в западните и северните райони, ще има краткотрайни валежи, придружени с гръмотевици и временно усилване на вятъра. Ще има условия за градушки. Максималните температури ще са между 27 и 32 градуса.", "date": "2019.06.19", "title": "Слънчево и топло днес"}
{"url": "https://www.faktor.bg/bg/articles/novini/svyat/bez-yaven-pobeditel-priklyuchi-debatat-mezhdu-otselelite-kandidati-za-lider-na-torite", "text": "Без явен победител приключи телевизионният дебат между петимата оцелели кандидати за лидер на британската Консервативна партия и респективно за премиер на Великобритания. Преди дебата, във втория кръг на гласуване, отпадна бившият министър за Брекзит Доминик Рааб, а най-много гласове отново получи фаворитът Борис Джонсън. В дебата взеха участие по реда на получените гласове: Борис Джонсън – 126, Джерeми Хънт – 46, Майкъл Гоув – 41, Рори Стръюрт – 37 и Саджид Джавид – 33 гласа. Те отговаряха и дискутираха по въпроси на зрители, вариращи от дали ще извадят страната от Европейския съюз на 31 октомври до решаване на екологичните проблеми. Фаворитът Борис Джонсън имаше затруднения по въпроса за ислямофобските му изявления. Както и преди, единствен аутсайдерът Рори Стюърт се въздържа от категорични обещания, на каквито останалите кандидати бяха щедри. Анкета сред зрители, които са членове на Консервативната партия, след дебата показа, че по-добро впечатление са направили Джеръми Хънт, Майкъл Гоув и Саджид Джавид. Надпреварата обаче продължава днес с нов кръг от гласуване. Депутатите ще гласуват, докато не останат само двама кандидати и тогава думата ще имат членовете на партията, които ще изберат новия лидер. Почти е сигурно, че един от тях ще бъде Борис Джонсън. Големият въпрос, кой ще се изправи срещу него в заключителното гласуване, остава напълно открит.", "date": "2019.06.19", "title": "Без явен победител приключи дебатът между \"оцелелите\" кандидати за лидер на торите"}
{"url": "https://www.faktor.bg/bg/articles/novini/svyat/tramp-dade-start-na-kampaniyata-si-za-vtori-prezidentski-mandat", "text": "Президентът на САЩ Доналд Тръмп официално откри кампанията си за втори мандат на президентските избори през 2020 г., обещавайки да запази Америка велика, съобщиха световните агенции. \"Официално откривам кампанията си за втори мандат\", заяви републиканецът пред близо 20 000 свои привърженици, събрали се в спортна зала в Орландо, щата Флорида. \"Ако искате да приключите с тази корумпирана система веднъж завинаги, елате на 3 ноември и гласувайте, гласувайте, гласувайте. Един път ние го направихме и сега ще го повторим. И този път ще доведем нещата до край\", добави президентът. \"Ние ще продължим да правим Америка отново велика и после наистина ще запазим Америка велика\", увери Тръмп. Още в началото на речта си президентът похвали доброто състояние на американската икономика. \"Нашата страна напредва, процъфтява, сега е в пълен растеж, лети към нови невероятни върхове\", посочи Тръмп. \"Целият свят завижда на нашата икономика, която е може би най-добрата икономика в историята на страната ни\", добави той под бурните овации на привърженици си в зала \"Амуей център\".", "date": "2019.06.19", "title": "Тръмп даде старт на кампанията си за втори президентски мандат"}
