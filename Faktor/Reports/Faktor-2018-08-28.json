{"url": "https://www.faktor.bg/bg/articles/novini/svyat/poroshenko-prekratyava-dogovora-za-priyatelstvo-satrudnichestvo-i-partnyorstvo-s-rusiya", "text": "Украйна възнамерява да прекрати действието на Договора за приятелство, сътрудничество и партньорство с Русия от 1997 година. Президентът на страната Петро Порошенко вече е дал съответните инструкции на Министерството на външните работи да подготви необходимите за това документи. В реч пред представители на украинския дипломатически корпус, Порошенко определи договора с Москва като анахронизъм. По-рано тази година украинският държавен глава беше заявил, че ще предложи отмяната на части от договора, но не и на целия  документ.", "date": "2018.08.28", "title": "Порошенко прекратява Договора за приятелство, сътрудничество и партньорство с Русия"}
{"url": "https://www.faktor.bg/bg/articles/aleksandar-nenkov-bsp-edvam-iztarpya-edin-den-na-natsionalen-traur-i-zapochna-evtinoto-govorene", "text": "\"Съболезнования на всички близки на загиналите. Дано няма още жертви и всички пострадали се възстановят. Много е трудно да се говори\", каза от своя страна депутатът от ГЕРБ Александър Ненков. \"Искам да заявя категорично, че каквото е правила ГЕРБ досега, ще продължи да го прави. ГЕРБ винаги е носила своята отговорност. И сега виновният ще получи своето наказание. Независимо коя е фирмата, кой е надзорникът, кой е бил директор, кой е бил проектант. БСП едвам изтърпяха един ден на национален траур и започнаха с евтиното политическо говорене. Аз лично го подозирам, че те не искат истината да излезе наяве. Те можеше да изчакат няколко дена от куртоазия и да видят какво ще покажат всички проверки. Тези хора говорят за корупция. Те, които въведоха модела \"Батко и Братко\". Те говорят, че Бойко Борисов е виновен за смъртта на хората. Те не са сложили тухла върху тухла. Преди 10 години България беше едно блато. От София до Бургас се пътуваше по цял ден. Бойко Борисов е виновен само за това, че сега нещата не стоят така. БСП явно наистина само търсят евтин политически популизъм. Днешната им пресконференция беше отвратителна\", добави Ненков.", "date": "2018.08.28", "title": "Александър Ненков: БСП едвам изтрая един ден на национален траур"}
{"url": "https://www.faktor.bg/bg/articles/zlatna-statuya-na-erdogan-se-poyavi-na-berlinskoto-bienale", "text": "Четириметрова златна статуя на турския президент Реджеп Тайип Ердоган бе издигната в западния германски град Висбаден, заради което много жители на града се разгневиха, предаде ДПА, цитирана от БТА. Статуята на Ердоган, която е издигната в рамките на Берлинското биенале за съвременно изкуство, е била поставена без знанието на местните власти, каза говорителка на властите във Висбаден пред ДПА. Получихме телефонни обаждания от редица ядосани граждани - хората не знаят, че това е част от Биенале, каза тя за статуята. Новината за статуята идва точно месец преди държавното посещение на Ердоган в Берлин, на което много германци се противопоставят заради все по-авторитарния му стил на управление. Видео Youtube Тазгодишното Берлинско биенале ще се състои под мотото \"Лоши новини\".", "date": "2018.08.28", "title": "4-метрова златна статуя на Ердоган се появи в германски град без знанието на властите"}
{"url": "https://www.faktor.bg/bg/articles/rosturizam-okolo-hilyada-ruski-turisti-ne-mogat-da-se-zavarnat-ot-balgariya", "text": "Около хиляда руски туристи не могат да се завърнат от България заради проблеми със самолетните им билети, съобщава руската агенция по туризма Ростуризъм.  Потърпевшите са резервирали и платили своите полети чрез фирмата \"Турово\", която е задлъжняла на българската фирма \"Ной Травъл\" над 220 хиляди евро. Тя от своя страна, като посредник между руските туроператори и \"България Еър\", е пуснала билетите за повторна продажба, съобщава РИА Новости, цитирана от БНР.  Част от потърпевшите са деца, като 110 от тях са се завърнали в Русия вчера, след като чартърният полет е бил платен от българското дружество \"Ной травъл\". Още 24 деца ще пътуват обратно за Русия на 31 август. Останалите туристи са принудени повторно да купуват билети, стига да намерят свободни места в самолетите.", "date": "2018.08.28", "title": "Ростуризъм: Около хиляда руски туристи не могат да се завърнат от България"}
{"url": "https://www.faktor.bg/bg/articles/demokratichna-balgariya-nastoyava-za-ostavkata-na-moskovski", "text": "Демократична България\" настоява за оставката на министъра на транспорта Ивайло Московски. Това се казва в позиция на обединението. Според политическата сила, през своите три мандата Московски така и не успял да въведе задължение за използване на предпазни колани при пътуване в автобус. \"Въпреки многократните обещания, които даваше след всяка катастрофа с много жертви, Московски не намери воля да внесе навреме предложения за изменение в законите и да настоява мнозинството в парламента да ги приеме\", припомнят от \"Демократична България\". Ето и самото становище: Ние от Демократична България настояваме за оставката на министъра на транспорта Московски, който през своите три мандата не успя да въведе задължение за използване на предпазни колани при пътуване в автобус. Въпреки многократните обещания, които даваше след всяка катастрофа с много жертви, Московски не намери воля да внесе навреме предложения за изменение в законите и да настоява мнозинството в парламента да ги приеме. Това не беше негова кауза. След поредната трагедия, отнела живота на 17 души, министърът пак дава обещания. Повече никой не може да чака. Оставката на Московски е задължителната политическа отговорност, която управлението и мнозинството трябва да поемат и лично министър – председателят Борисов, чийто избор е Московски вече трети мандат. Дължат го на обществото за неизпълнените си обещания години наред. От 2011 година се води дебат за въвеждане на законово изискване за поставяне на колани в автобусите – без реален резултат. За периода на това бездействие, в множество инциденти с автобуси и микробуси, са загинали 34 души. Отговорност на премиера Борисов е да поиска оставката на Московски, не да се крие, а още по-малко да му търси друг удобен публичен пост. Всеки един ден оставане на Московски на поста е арогантна демонстрация на незачитане на стойността на човешкия живот. Призоваваме да бъдат приети изменения в нормативната уредба, които да гарантират: 1. Задължително оборудване на всички автобуси с предпазни колани за всички седалки; 2. Проверка от шофьора на всички пътници за закопчани колани преди да потегли; 3. Отказ на шофьора да потегли, ако пътник не си е поставил колана; 4. Аудио съобщения, които да информират за задължителното поставяне на колана; 5. При техническите проверки на автобусите да се тества изправността на всички колани; 6. Провеждане на информационни кампании за необходимостта за поставяне на колани. Настояваме още за независим одит на цялостната дейност на АПИ, както по възлагане на ремонти и изграждане на пътища, така и на поддръжката им. Настояваме за оставките на всички отговорни за това в продължение на години злополучният участък край Своге да не бъде ремонтиран и приведен съгласно всички стандарти за безопасност. Дългогодишната корупция при търговете за обществени поръчки, които се печелят непрозрачно от едни и същи фирми приближени до властта, трябва да бъде прекратена, за да не бъдат жертвани повече човешки животи по некачествено изградени и неподдържани пътища.", "date": "2018.08.28", "title": "\"Демократична България\" настоява за оставката на Московски"}
{"url": "https://www.faktor.bg/bg/articles/putin-osvobodi-ot-dlazhnost-15-generali", "text": "Държавният глава на Руската федерация Владимир Путин освободи от длъжност 15 генерали от Министерството на вътрешните работи, Министерството на извънредните ситуации, Федералната служба за изпълнение на наказания и Следствения комитет (СК), предава РИА Новости. Съответният указ е публикуван на официалния интернет портал на страната за правна информация. Със същия указ Путин назначава на длъжност 15 полковници и генерали на длъжност в МВР и СК.  Не се привежда информация за причините, довели до освобождаването от длъжност на генералите.", "date": "2018.08.28", "title": "Путин освободи от длъжност 15 генерали от силови ведомства"}
{"url": "https://www.faktor.bg/bg/articles/otpada-zashtitata-pri-uvolnenie-na-hora-s-uvrezhdaniya", "text": "Отпада защитата при уволнение на хора с увреждания. Промяната е записана в новия законопрект, който вече е публикуван за обществено обсъждане. Ще бъдат ли ощетени пациентите с новите правила за определяне на нетрудоспособност? По закон хората с трайно намалена работоспособност - 50 и над 50 на сто, са защитени от уволнение. Сега обаче държавата предлага закрилата да отпадне, предава Нова телевизия. „Работници, които в момента са боледуващи и започват работа, няма да ползват защитата, уредена в Кодекса на труда”, обясни Любомира Аршинкова от Министерството на труда и социалната политика. Причината за предложената в законопроекта промяна е бизнесът. „Има работодатели, за които тази усложнена процедура за освобождаване представлява психологически проблем да назначават хора с увреждания, те вече няма да имат този проблем. Премахването на тази норма е положително”, коментира Теодор Дечев от Асоциацията на индустриалния капитал в България. И социалното министерство, и бизнесът уверяват, че ощетени няма да има. „Самият ТЕЛК не ни позволява да работим. Аз, ако се чувствах 100% неработоспособен, нямаше да уча, нямаше да си намеря работа и да стигна до тук”, казва Стефан, потърпевш от промяната. Ако защитата при уволнение отпадне, тя ще важи не само за хората, които тепърва ще започнат работа, но и за тези, които вече са назначени.", "date": "2018.08.28", "title": "Отпада защитата при уволнение на хора с увреждания ?"}
{"url": "https://www.faktor.bg/bg/articles/novini/svyat/pol-krugman-mnogo-sme-blizo-sasht-da-se-prevarne-vav-vtora-polsha-ili-ungariya", "text": "Авторитетният американски вестник The New York Times публикува коментарна статия на нобеловия лауреат по икономика за 2008 г. Пол Кругман, в която той прави паралел между политическите процеси в Полша и Унгария, и тези в САЩ, посочва \"Фокус\" В материала, озаглавен „Защо това може да се случи тук: Много сме близо до това да се превърнем във втора Полша или Унгария“. И в двете държави управляващите партии - „Право и справедливост“ в Полша и „Фидес\" в Унгария, наложиха режими, които поддържат форми на народни избори, но са разрушили независимостта на съдебната система, потиснали са свободата на печата, институционализирали са корупцията в широки мащаби и ефективно са делегитимирали несъгласието. Резултатът изглежда е една управляваща партия в обозримо бъдеще, уверен в Кругман.  Според автора същото може лесно да се случи и в САЩ. „Някога, неотдавна, имаше време, когато хората казваха, че нашите демократични норми и нашата славна история на свобода ще ни защитят от подхлъзване към тиранията. Всъщност, някои хора още го твърдят. Но, за да вярваме в това днес, трябва да сме слепи. Истината е, че Републиканската партия е готова, дори жадува да се превърне в американската версия на „Право и справедливост“, използвайки сегашната си политическа власт, за да управлява завинаги“, пише Кругман.  „Само погледнете какво става на щатско ниво. В Северна Каролина, след като демократите спечелиха губернаторското място, републиканците използваха последните дни на предшественика му, за да лишат кабинета на губернатора от много от неговите правомощия. В Западна Вирджиния републиканските законодатели експлоатираха оплаквания за прекомерни разходи, за да обвинят в държавна измяна състава на целия Върховния съд и да го заменят с хора, лоялни на партията. И това са само случаите, които са получили национално внимание…“, подчертава авторът. Какво да кажем за развитията на национално равнище? Тук нещата стават страшни. В момента сме на ръба. Ако се наклоним в грешната посока – особено ако републиканците запазят контрола над двете камари на Конгреса през ноември (след междинните избори – бел.р.) – ще се превърнем във втора Полша или Унгария по-бързо, отколкото може да си представите“, пише Кругман. Според него причините за настоящото политическо развитие както в Полша и Унгария, така и в САЩ, не са тревогите, свързани с икономиката, а „развихрянето на белия национализъм“. Авторът обаче не обосновава тази своя теза.", "date": "2018.08.28", "title": "Пол Кругман: Много сме близо САЩ да се превърне във втора Полша или Унгария"}
{"url": "https://www.faktor.bg/bg/articles/novini/svyat/matis-sasht-nyama-da-otmenyat-poveche-voenni-ucheniya-s-yuzhna-koreya", "text": "САЩ нямат планове да отменят повече военни учения с Южна Корея, каза днес американският министър на отбраната Джим Матис. Той посочи, че някои по-големи учения са били спрени като знак на добра воля в преговорите със Северна Корея, докато други са продължили. \"Направихме тази стъпка да прекратим няколко от най-големите учения като мярка на добра воля, произтичаща от срещата на върха в Сингапур\", каза Матис пред репортери на брифинг в Пентагона. \"В момента нямаме планове да прекратим други учения\", каза военният министър и добави, че засега не са взимани решения за големи учения догодина\". Матис посочи, че Държавният департамент активно работи с Русия, за да не се допусне възможно използване на химическо оръжие в сирийския град Идлиб, а преговорите продължават, предаде ТАСС, цитирана от БТА. САЩ ще пристъпят към извеждане на войските си от Сирия, след като терористичната групировка \"Ислямска държава\" бъде разгромена, а женевският процес за мирно уреждане на сирийската криза набере скорост, каза още Матис, цитиран от ТАСС. Американският министър каза, че Вашингтон постоянно преосмисля подкрепата, давана на водената от Саудитска Арабия коалиция, която се сражава в Йемен, но не спомена за възможно намаляване на помощта. \"Поведението ни там е да се опитваме да държим човешката цена на случайно убитите цивилни до абсолютен минимум. Това е наша цел, когато се ангажираме с коалицията\", изтъкна Матис.", "date": "2018.08.28", "title": "Матис: САЩ няма да отменят повече военни учения с Южна Корея"}
{"url": "https://www.faktor.bg/bg/articles/ognyan-daskarev-sporazumenieto-mezhdu-sasht-i-meksiko-e-golyama-pobeda-na-tramp", "text": "САЩ и Мексико обявиха в понеделник, че са постигнали споразумение, което ще замени NAFTA. Американският президент Доналд Тръмп заяви, че този пакт, наречен „Търговско споразумение между САЩ и Мексико“, ще продължи 16 години като ще се преразглежда на всеки 6 години.\" Тръмп беше много нападан за това, че предпочита двустранни договори. Той е против многостранните. Канада е страшно важно дали ще се включи\", категорично заяви журналистът Огнян Дъскарев пред Bulgaria ON AIR. Преговорите с Канада все още не са започнали, но Тръмп гарантира, че ако страната реши да преговаря, САЩ ще бъдат отворени за подобни действия. Споразумението между САЩ и Мексико се отразява положително на американските пазари.  \"Това е голяма победа на Тръмп, защото всички негови врагове твърдяха, че ако той започне търговска война с увеличение на митата, това ще бъде много лошо за американската икономика, но се случи точно обратното\", каза Дъскарев. Журналистът обясни още, че благодарение на споразумението с Мексико ще бъдат върнати производства и работни места в САЩ, което ще е от ползва за американският президент. Дъскарев очаква двустранен договор да бъде подписан следващите дни и с Канада. По думите му това може да стане въпреки по-обтегнатите отношения между американския президент Доналд Тръмп и канадския премиер Джъстин Трюдо, които обаче все пак са имали телефонен разговор по темата.", "date": "2018.08.28", "title": "Огнян Дъскарев: Споразумението между САЩ и Мексико  е голяма победа на Тръмп"}
{"url": "https://www.faktor.bg/bg/articles/15-000-kotki-se-razhozhdat-iz-sofiya", "text": "15 000 бездомни котки обикалят по улиците на София. Данните са неофициални, защото преброяване на уличните котки в столицата никога не е правено, пише \"24 часа\". Ясно е обаче, че проблем с популацията на бездомните котки има и за последните години тя се е увеличила драстично. Причината е намаляването на броя на бездомните кучета, тъй като двете популации са взаимно свързани, става ясно от доклад на фондация “Четири лапи”, която направи последното преброяване по искане на Столичната община. При преброяването на уличните кучета обаче не са броени бездомните котки. “Причината е в архитектурата на София, особено в центъра, където има много затворени вътрешни дворове и достъпът до тях е труден. Обикновено трябва да се минава през мазетата и е нужно съдействие от домоуправителите, което прави изключително трудна задачата. Достъпът до тези дворове е важен, защото често котките се разхождат точно в тях”, обясни Явор Гечев от “Четири лапи”. Фондацията е готова да разработи специална методология, за да може да има яснота колко точно са бездомните котки в столицата. Идеята е да има няколко контролни зони - в центъра, жилищен комплекс, индустриална и вилна част. И в тях да се следи популацията на котките, за да може да се направи обективен извод за целия град. Според експертите вероятно съотношението на бездомните котки спрямо уличните кучета е 5 към 1, а в центъра може би достига и 10 към 1. Затова в доклада се препоръчва общината да предприеме мерки за кастрация на уличните котки и да изгради приют.", "date": "2018.08.28", "title": "15 000 котки се разхождат из София"}
{"url": "https://www.faktor.bg/bg/articles/serfim-na-yovkov-poti-zralostnitsite-na-popravkite-po-bel", "text": "Интерпретативно съчинение или есе по разказа \"Серафим\" на Йордан Йовков пишат зрелостниците на днешната матура по български език и литература от сесията август - септември, съобщиха от Министерството на образованието и науката, а темата е „Доброта и самота\". На матурата се явяват получилите слаби оценки или неуспелите да се явят на сесията през месец май. Резултатите от изпита ще бъдат обявени до 10 септември. Рано тази сутрин в просветното ведомство беше генериран един вариант от над 11 млн. комбинации. Изпитът започна в 8 часа и продължава 4 астрономически часа, а за децата със специални образователни потребности - с два часа повече. След 16.30 часа на сайта на Министерството на образованието и науката ще бъдат публикувани изпитният вариант и ключ с верните отговори. Близо 4600 зрелостници са подали заявления за явяване на изпита. Резултатите от него ще бъдат обявени до 10 септември. Утре е вторият задължителен държавен зрелостен изпит по предмет по избор от сесията август-септември, а в периода 30 август - 5 септември ще се проведат държавните зрелостни изпити по желание.", "date": "2018.08.28", "title": "\"Серафим\" на Йовков поти зрелостниците на поправката по БЕЛ"}
{"url": "https://www.faktor.bg/bg/articles/hotelite-po-chernomorieto-svalyat-tsenite-prez-septemvri", "text": "Морето поевтинява през септември. Специални оферти се подготвят по цялото българско Черноморие. В Слънчев бряг повечето хотели започват поетапно да затварят. Голяма част от тях ще разчитат на празничните дни около 6 септември. \"Тоест, краят на сезона да прелее с празничните дни, подготвили сме намаление дори до 50% за български гости, което е изключително добра възможност\", заяви Диана Колчева, хотелиер към Сдружение клуб на хотелиера. Отстъпките в курортите край Варна са между 10 и 40%. В тризвезден хотел, отдалечен от плажа, цените на нощувка със закуска на човек започват от 40 лв, а ол инклузив на Златни пясъци е от 55 до 140 лв. В един от четиризвездните хотели през септември ще се почива с 10 на сто по евтино. „В момента цената на човек на легло в двойна стая е 136 лв, пуснали сме специална промоция към желаещите да почиват повече от три дни в хотела, така че се надяваме на доста по-голям интерес\", заяви Катя Костадинова, главен мениджър ва хотела.По-на север отстъпките през септември са между 10 и 35%. За разлика от лошия старт на сезона заради дъждовете, сега хотелите в Балчик са пълни. В един от тях няма свободни стаи за септември. \"След като започнат да спират скандинавските полети, започват да се появяват, имаме туристи и от Румъния и от България, защото септември е един прекрасен месец за почивка. Цените ще са по-евтини с около 30%. Една двойна стая ще струва около 80 лева с включена закуска\", обясни Сослан Кокаев, управител на хотел в Балчик. Някои хотелиери планират двукратно намаление на цените - в началото и в края на септември. Прогнозата за времето също е добра, така че септември може да се окаже по-успешен за туризма от юни и юли.", "date": "2018.08.28", "title": "Хотелите по Черноморието свалят цените през септември"}
{"url": "https://www.faktor.bg/bg/articles/skulptura-na-mahatma-gandi-se-poyavi-v-yuzhniya-park-otkriva-ya-indiyskiyat-prezident", "text": "Скулптура на великия индийски духовен и политически водач  Махатма Ганди беше поставена днес следобед в Южния парк, видя faktor.bg . Инициативата е на  сдружение \"Приятели на Индия\", а повод е предстоящото на 4 септември официално посещение на президента на Индия Рам Нат Ковинд у нас. Основният акцент във визитата му е именно откриването на паметника.  Край Ганди има козичка, както се предвиждаше първоначално по проект.   Тази година се навършват 70 години от смъртта на легендарния борец за мир и свобода на родината си Махатма Ганди.  Неговите идеи вдъхновяват пацифистки и борещи се за свобода и равноправие движения по целия свят, включително тези на Мартин Лутър Кинг в САЩ и на Нелсън Мандела в Южна Африка. През юли, та до средата на август около статуята в СОС се разрази истинска драма. Общинските съветници,които разбират от всичко, най-вече от изкуство,  оприличиха композицията на овчар с коза, разстроиха се, че е твърде авангардна и видяха вероятност паметникът да не бъде приет от обществото. Не бил предложен надпис, който да обясни композицията, кого представя тя и по какъв повод. За всеки интелигентен човек това е ясно от 100 м., но за тях... Сега табела има, но не е ясно колко време ще се задържи. В средата на август имаше извънредно заседание на комисията по образование , на което присъстваха журналистката Даниела Кънева от Инициативния комитет и скулпторът Иван Русев. Поканен беше посланикът на Индия у нас Н.П г-жа Пуджа Капур.  Даниела Кънева обаче първа поднесе на общинските съветници, че президентът на Индия  идва в България, което ги хвърли в оркестъра.  „Индийският президент по време на мандата си има право да посети само веднъж дадена страна, не е като нашите политици“, заяви  Кънева.  Посланик Капур и тя настояха съветниците да са \"по-гъвкави\", заради сложната ситуация. Тази година се навършват 70 години от смъртта на Махатма Ганди, светът вече чества и 150 години от рождението му, подчерта посланик Капур.  Така се стигна до подкрепата на проекта в СОС, но под условие, за да бъдат изпълнени всички необходими процедури от Инициативния комитет", "date": "2018.08.28", "title": "Скулптура на Махатма Ганди се появи в Южния парк, открива я индийският президент"}
{"url": "https://www.faktor.bg/bg/articles/mal-shans-za-grisho-otpadna-oshte-na-parviya-krag-na-otkritoto-parvenstvo-na-sasht", "text": "Най-добрият ни тенисист Григор Димитров отпадна в първия кръг на Откритото първенство на Съединените щати. Българинът загуби с 0:3 сета от швейцареца Стан Вавринка. Димитров имаше шанс да пробие подаването на съперника си още в първия гейм на мача, но опитният Вавринка издържа на напрежението. Швейцарецът, който участва на шампионата с покана на организаторите постепенно намери верния ритъм и след пробив в осмия гейм затвори първия сет с 6:3. Втората част започна много лошо за Григор Димитров, който продължи да сервира слабо и позволи на съперника си да се откъсне с 4:0, което в крайна сметка означаваше и втори сет за Вавринка след 6:2. В началото на третата част 33-годишния шампион в Ню Йорк от 2016-а поиска медицинско прекъсване заради проблеми в кръста и българинът се възползва от това, повеждайки с 5:3 гейма. И точно когато Григор сервираше за намаляване на изоставането си в сетовете, отново се видяха традиционните колебания, а това беше използвано от Вавринка - резултатът? Върнат пробив, счупена ракета и срив у Григор, който не спечели нито един гейм повече - 7:5 за Вавринка и ново ранно отпадане в турнир от шлема, след загубата от същия съперник на Уимбълдън през юли.", "date": "2018.08.28", "title": "Мал шанс: Гришо отпадна още на първия кръг на Откритото първенство на САЩ"}
{"url": "https://www.faktor.bg/bg/articles/ikonomika/bezrabotitsata-v-severozapada-pada", "text": "Безработицата в Северозапада се стопи до рекордно ниски нива през последните 8 години, като от 2015 г. само в Монтана тя е паднала с близо 9%. София, Бургас и Варна пък са градовете, които изпитват най-голям глад за работници. Това показа карта на безработицата, направена от “24 часа” по данни на Агенцията по заетостта от началото на 2015 до юни 2018 г. За този период безработицата в Монтана от 20,4% е паднала до 11,4%. Регистрираните в бюрата по труда през първите три месеца на годината пък са били едва 7864 души. Областта с най-висока безработица остава Видин, където през юни тя е стигнала 13,8%. През 2015 г. е била до 20,9%. Във Враца нивото е стигнало 12,3% при стойности преди 3 години от 20,2%. Като цяло се запазва тенденцията северозападните и североизточните райони на страната да са най-слабо развити икономически. По данни на Агенцията по заетостта през юни 2018 г. в 10 области равнището на безработица е по-ниско от средното за страната - 5,7%, а в останалите 18 области трудовият пазар продължава да е нестабилен. Там над 6% от населението трудно намира препитание, сочат данните. Най-ниското равнище на безработица се отчита в София - едва 1,9%. Следват Бургаска с 3,1%, Варненска с 3,2%, Габровска с 3,6% и Старозагорска област с 4,2%. Все още стабилен пазар се отчита в Пловдивска и Русенска област. Там хората много по-рядко напускат домовете си в търсене на препитание. От 2015 г. с близо 5% е паднала безработицата и във Велико Търново, Плевен, Силистра, Хасково и Кърджали. В Перник пък от 9,2% през 2015 г. сега тя е 4,6%. По данни на Евростат през май 2018 г. средното равнище на безработица в страните от ЕС е 7%, а в България - 5%. И през юли средната безработица в страната е 5,7%. В съседна Гърция тя достига цели 20,1%. Без работа в Испания са 15,8%, а в Италия 10,7%.", "date": "2018.08.28", "title": "Безработицата в Северозапада пада"}
{"url": "https://www.faktor.bg/bg/articles/kitayski-esperti-na-ploshtadkata-na-belene-oglezhdat-oborudvaneto-i-vazmozhnostta-da-investirat", "text": "Представители на Китайската национална енергийна администрация (NEA) посетиха днес площадката на АЕЦ „Белене“, за да се запознаят на място с доставеното оборудване за централата. Това съобщиха от пресцентъра на Министерството на енергетиката.  В делегацията, която е на работна визита в България, участват и представители на Китайската национална ядрена корпорация (CNNC), Китайската ядрена енергийна корпорация (CGN) и Държавната корпорация за ядрени енергийни технологии (SNPTC).  Посещението им в България е една от първите инициативи в изпълнение на подписания в рамките на визитата на председателя на Държавния съвет на Китай Ли Къцян у нас в началото на месец юли тази година между Министерството на енергетиката и Китайската национална енергийна администрация Меморандум за разбирателство относно мирното използване на ядрената енергия. Документът цели укрепване на партньорството чрез насърчаване обмена на информация относно нормативната рамка, програмите и практиките на страните, лицензионните процедури, участие в съвместни семинари, конференции и работни групи, обмен на експерти и други.  Гостите бяха посрещнати от изпълнителния директор на „Национална електрическа компания“ ЕАД Петър Илиев, който ги запозна на място с реализираните на площадката на АЕЦ „Белене“ мерки за съхраняване на доставеното от Атомстройекспорт оборудване. Площадката на централата се простира на 2500 дка, необходимите работни помещения за функционирането на Белене са построени. Изградени са и необходимите пътища, влакова линия, пристанище и бетонов възел. Остава да бъдат изградени реакторното отделение и турбинна зала.", "date": "2018.08.28", "title": "Китайски експерти на площадката на \"Белене\", оглеждат оборудването и възможността да инвестират"}
{"url": "https://www.faktor.bg/bg/articles/13-balgarski-plazha-sa-otlicheni-sas-svetovniya-sertifikat-sin-flag", "text": "13 българки плажа са отличени със световния сертификат „Син флаг“ за тази година. Високото отличие оценява плажовете за качеството на морската вода, екологичност, безопасност, услугите и удобствата, които те предлагат. Една от новите плажни ивици, която получи световния сертификат, е Несебър-юг.  Концесионерът на плажа Кирил Спасов заяви: “Гордея се със своя екип и всички хора, които работят в нашата фирма. Успяхме за много кратко време и с много труд един от най-проблемните плажове да го превърнем в един от най-атрактивните. Той се почиства ежедневно механично, след това ръчно. Всеки месец плажът се обезпаразитява. Водата ежеседмично се замерва и всичко е в норми. Плажът наистина е на много високо ниво“. Според него, званието „Син флаг“ не говори много на българите, но чуждестранните туристи знаят за какво е критерий: „Много пъти дори се снимат със синия флаг и това ги кара да се чувстват сигурни, че това място е проверено“.  Станимир Георгиев, председател на Движение \"Син флаг\", посочи в интервю за националното радио, че критериите са много строги и разностранни: \"Те обхващат всеки аспект на дейността по обслужването на плажовете\".  В България има и яхтено пристанище със \"Син флаг\". Критериите се припокриват с тези на плажовете, но се засяга и технологичната страна на предлаганите услуги.", "date": "2018.08.28", "title": "13 български плажа са отличени със световния сертификат „Син флаг“"}
{"url": "https://www.faktor.bg/bg/articles/moodys-preduprezhdava-za-nova-finansova-kriza-v-sasht", "text": "Дълговете на нефинансовите компании в САЩ могат да станат причина за следващата финансова криза, предупреждава Moody’s Analytics в обзор, публикуван на 23 август. Главният икономист на Moody’s Analytics Марк Занди обръща внимание на плашещата прилика между ипотечните кредити (subprime), които предизвикаха финансовата криза в САЩ през 2007-2008 година и последвалия глобален икономически спад, и сегашния пазар на рискови заеми (leveraged loans) и т.нар. облигации боклук (junk bonds). С Leveraged loans се обозначават заеми, които се дават на и без това задлъжнели нефинансови компании. По правило тези кредити се предоставят при праващи лихви, обвързани с Libor, което означава, че лихвите растат с ръста на икономиката. Компаниите използват парите за финансиране на сливания и поглъщания, изплащане на дивиденти, купуване на собствени акции и рефинансиране на стари задължения. Това е най-сериозната заплаха за сегашния делови цикъл, коментира Занди. По данни на Moody’s рисковите заеми са достигнали 1,4 трилиона долара, а заедно с „боклучените“ корпоративни облигации сумата достига 2,7 трилиона. Според Занди това е близо до нивата на ипотечните кредити от 2008 година, които са достигнали близо 3 трилиона долара и са довели да кризата.", "date": "2018.08.28", "title": "Moody’s откри плашеща прилика между ипотечната криза от 2008 г. и сегашния пазар на рискови заеми и \"облигации боклук\""}
{"url": "https://www.faktor.bg/bg/articles/opasni-remonti-preustroyvat-zhilishta-izvan-pravilata", "text": "Опасни ремонти се извършват често в България. Въпреки че институциите не водят статистика, всяка година има стотици сигнали за незаконни преустройства в жилищните блокове. Местенето на стени, врати, греди по правило трябва да се прави само след експертиза на цялата сграда. Причината е, че срутването на един елемент в даден апартамент може да повлияе на цялата сграда, особено в случай на земетресение. Спазването на правилото у нас е изключение.   Собственикът на апартамент в столичния квартал „Люлин\" например решил да си направи по-голям прозорец и заради това част от стената на блока била изкъртена, показа Нова тв. За институциите случаят е своеволие. Сега задължават стопаните на дома да възстановят изкъртеното. Така блокът няма да е в опасност. Каквото и да е преустройство на дома ни, то трябва да измине сериозен административен път - оценка на състоянието на цялата сграда, сеизмична оценка, да се направи проект за преустройство, да се одобри от районния архитект, да се изпълни и накрая да се провери изпълненото. Колкото и да е важно това, и експертите знаят, че процедурата се спазва рядко. Затова съветват: щом сградата е стара, да не се правят преустройства по нея. Въпреки че на практика контролът е труден.", "date": "2018.08.28", "title": "Опасни ремонти: Преустройват жилища извън правилата"}
{"url": "https://www.faktor.bg/bg/articles/zapochna-prouchvaneto-na-potanaliya-kray-sozopol-korab-mopang", "text": "Започна проучването на потъналия край Созопол кораб „Мопанг“. От водолазния кораб, който участва в акцията, трябва да направят хидрографна снимка, за да се определи точното разположение на потъналия преди близо век плавателен съд. 10 дни операцията за източването на мазута от потъналия кораб беше спряна заради лошото време. Тази сутрин вълнението на морето беше два-три бала и водолазният кораб отплава от пристанището в Созопол с осем души екипаж. Днес водолазни спускания няма да има, а ще се направи хидрографска снимка и ще се маркират позициите, където корабът да хвърли котва, за да застане над потъналия плавателен съд, обясни пред БНР директорът на Изпълнителната агенция \"Морска администрация\" капитан Живко Петров. “Течът долу е овладян общо взето. Там някъде може би излизат остатъчни замърсявания от първоначалните, които бяха. Няма някакви замърсявания критични“, посочи Петров. 55 водолазни дни трябва да продължи операцията за източването на мазута от потъналия кораб.", "date": "2018.08.28", "title": "Започна проучването на потъналия през 1921 г. американски кораб „Мопанг“"}
{"url": "https://www.faktor.bg/bg/articles/sadat-otkaza-osvobozhdavane-na-bivshata-zamestnichka-na-ivancheva", "text": "Апелативният специализиран съд също отхвърли искането на бившия зам.- кмет на Младост Биляна Петрова да излезе на свобода, предаде БНР. Тя настояваше за по-лека мярка за неотклонение, заради проблеми със здравето. Според магистратите обаче, тя може да се лекува и в болницата на затвора. Междувременно стана ясно, че и отстранения кмет на Младост Десислава Иванчева иска да излезе на свобода. Молбата й ще бъде разгледана утре. Петрова, Иванчева и бившият районен кмет Петко Дюлгеров са обвинени, че са поискали подкуп от половин милион евро от строителния предриемач Александър Ваклин.", "date": "2018.08.28", "title": "Съдът отказа освобождаване на бившата заместничка на Иванчева"}
{"url": "https://www.faktor.bg/bg/articles/dps-v-loznitsa-izdigna-pametnika-na-palacha-si-pencho-kubadinski-smenil-imenata-na-turtsite", "text": "Пореден скандал с активното участие на ДПС се разгаря в град Лозница – област Разград. Районът от години се контролира тотално от Доган. Преди по-малко от месец в центъра на града е издигнат паметник на скандалния комунистически функционер Пенчо Кубадински. В момента текат довършителна дейности, а на 6 септември - деня на Съединението и в навечерието на поредната годишнина от 9-ти септември, когато е извършен комунистическия преврат в България, монументът трябва да бъде открит официално. Оказва се, че решението за издигането му и определяне на общинско място е взето през миналата година от парламента на Лозница с пълно болшинство на съветниците – 12 от ДПС и 5 от ГЕРБ. За целта имало създаден и инициативен комитет – председател му е Ботьо, а в него участва и Вейби Османлъ, първи кмет на ДПС в Лозница и основател на ДПС. Пред местното издание „Екип 7” областният председател на БСП Наско Анастасов казва: „От БСП подкрепяме изграждането на паметник на Пенчо Кубадински. Това е изцяло местна инициатива. Това е човек, който е направил много за Разград, Лозница и има големи заслуги за развитието на цялото Лудогорие. Всеки, който го отрича, най-малкото не е обективен. Искам да подчертая, че хората от инициативния комитет не са само от БСП и от българския етнос. Ще отбележа, че самият скулптор, който е от Шумен и изработи паметника, е мюсюлманин. А това не е без значение. Освен че подкрепя инициативата, БСП официално ще участва в церемонията по откриването на паметника”. Областният управител на Разград Гюнай Хюсмен, областен управител, който е и бивш депутат в 43-то Народно събрание, е на съвсем различна позиция: „В нашата държава всеки прави каквото е решил да направи. Освен областен управител, аз съм и български гражданин и заявявам, че всички сме длъжни да спазваме законите. Пенчо Кубадински е бил от висшите вождове преди 10 ноември 1989 година. Този човек е съпричастен към решения, които са се отразили както на цялата държава, така и на отделни съдби. Той активно участваше в смяната на имената,  Хора казват, че бил допринесъл за развитието на града и региона. Какво е допринесъл - построил с народни пари огромен и ненужен хотел в Лозница, който, естествено, фалира, създаде КОС и докара биволи и други екзотични животни от Индия, но се видя, че това не върши работа. Според мен не е нормално подобен паметник да се изгради на общински и държавен терен. Който иска, да си прави подобни паметници, но у тях, а не на публични места. Искам да припомня и как през 2004 година се стигна до недоразумението този човек да бъде избран от Общинския съвет за почетен гражданин на Лозница, която грешка съветниците на ДПС после бързо поправиха. Съветът ми към кмета Севгин Шукри е да внимава да не се получи сега същата ситуация”. Кметът на града Севгин Шукри обаче е между чука и наковалнята. Не иска да коментира личността на Кубадински. Пред Faktor.bg Шукри заяви: „Аз съм само от два месеца кмет на общината. Решението е взимано през миналата година с пълно болшинство на съветниците. Има инициативен комитет, който се занимава с монумента”, обяснява кметът, но отказва да се ангажира, дали ще инициира процедура , която да спре откриването на паметника и преместването му на друго място. Скандалното в случая е, че от години в България действа специален закон, който обвява комунистическия режим у нас за престъпен, а въпросния Пенчо Кубадински безспорно е сред най-скандалните личности в обкръжението на диктатора Тодор Живков. Кубадински е командир на терористичен партизански отряд, член на щаба и заместник политически комисар на Девета въстаническа оперативна зона. В  историята НРБ ще се запомни, че в края на 60-те години, заради опасенията от бързо намаляващата раждаемост предлага Кубадински е сред най-близките до диктатора Тодор Живков партийни функционери и се ползва с неговото особено доверие до падането на режима. Пенчо Кубадински е Герой на социалистическия труд, носител на 4 ордена „Георги Димитров” и на орден „13 века България”. Най-зловещото в политическата му биография  е, че  е и един от активните подстрекатели и участници в провеждането на Възродителния процес, който доведе до смяна имената на турците, репресии, убийства и насилствено изгонване на над 300 хил. сънародници в Турция през лятото на 1989 г. Нещо повече -  в началото на 1985 година ръководи специална временна комисия, която координира неговото реализиране. След падането на комунизма Кубадиски е сред обвиняемите велможи от върхушката на БКП, но възмездие не го застига. По ирония на съдбата в годините на демокрация, с активното участие на ДПС - партията на Доган, която уж бе призвана да пази правата и свободите на българските мюсюлмани, жертвите издигат паметник на своя палач. Пропагандата в Лозница мълви, че направил много за родния си край, но българите ще го запомнят преди всичко с екзотичните му и скъпоструващи ловни сафарита по света, за сметка на бюджета. През юни подобен скандал избухна във Велинград. Общинските съветници от ДПС активно гласували в града им да има паметна плоча на друг комунистически терорист – ген. Атанас Семерджиев, който като шеф на генералния щаб на три пъти вади армията, за да потушава бунтове на турци и мюсюлмани, за отнети права и свободи. Решението бе прието от местния парламент, но след като скандалът се пренесе в медиите, от ДПС бързо коригираха поведението си и отмениха предишното си решение. Нещо повече, провинилите се общински съветници подадоха оставки от Общинския съвет в града. Твърди се, че лично Доган тогава е бил бесен за допуснатия гаф и е настоял за тежки санкции.  И двата случая обаче недвусмислено показват, че ДПС се е изродила като политическа формация, няма ясна ценностна идеология, а борбата с комунизма и тоталитаризма е просто романтична маска от миналото. За това ДПС се оприличава на корпорация, с бизнес и олигархични интереси, а функционерите й днес се превръщат в острие за реабилитиране на комунизма и носталгията по този режим.", "date": "2018.08.28", "title": "ДПС в Лозница издигна паметника на палача си Пенчо Кубадински - сменил имената на турците"}
{"url": "https://www.faktor.bg/bg/articles/novini/balgariya/proveryavashtite-ot-mvr-ne-sa-otkrili-politicheski-natisk-pri-intsidenta-s-bashtata-na-prezidenta", "text": "Двата столични екипа от Националната полиция и Инспектората на МВР, проверяващи в РПУ Харманли скандалния инцидент с бащата на президента Румен Радев – Георги, не са открили оказване на политически или друг институционален натиск. Това разкриха източници на Faktor.bg.   Проверяващите са констатирали превратно тълкуване на закона от страна на местните полицаи. Така се е стигнало до парадокса да бъде съставен акт само на жертвата на пътния инцидент Стефчо Тодоров, а бащата на държавния глава да се размине без санкция. Експертизата е установила, че става дума за съучастие в инцидента и съвиновност. Стефчо Тодоров е управлявал триколката си на общински път, а Георги Радев е с по-тежко  провинение – отнел е предимство и не се е съобразил с пътната обстановка. Вероятно и Тодоров, и Радев ще получат наказания, като бащата на президента ще отнесе по-тежкото. Инцидентът пък не получил обществено достояние, защото шефът на РПУ-то излязъл на другия ден в отпуска. След скандалния инцидент предстои тематична проверка на работата на Районното управление в Харманли. Ще се провери цялата им дейност, а срещу полицаите, работили по катастрофата, ще бъдат образувани дисциплинарни производства. Очакват ги наказания, но няма да са най-тежките, коментира запознати с казуса. МВР ще продължи да работи по случая, а се очаква и решението на прокуратурата в града, която може да образува наказателно производство. На 17 август Георги Радев блъска с мерцедеса си на кръгово в Харманли мъж с триколка. Инцидентът обаче бе крит от обществеността осем дни. До сега държавния глава, който е знаел за катастрофата, отказва изявление по случая.", "date": "2018.08.28", "title": "Проверяващите от МВР  не са открили политически натиск при инцидента с бащата на президента"}
{"url": "https://www.faktor.bg/bg/articles/ninova-yahna-i-tragediyata-v-svoge", "text": "Трябва да спрем тази война по пътищата, да спрем да се избиваме. Политиците говорят, прехвърлят се отговорности, но трябва да е ясно, че отговорността за такива ситуации е само на правителството на Бойко Борисов и лично негова. Това каза на пресконференция лидерът на БСП Корнелия Нинова. Гордостта на премиера – магистралите, е най-голямата кражба. Досегa корупцията ни ограбваше, сега корупцията ни убива в буквалния смисъл на думата. Невинни граждани плащат кражбите на правителството на Бойко Борисов. Това повече не може да продължава. Поискаха договорите с Tрейс, но една фирма ще подменена с друга, ще понесе някой отговорност на ниските равнища, но моделът остава. Затова нашият призив към всички терезвомислещи хора е да се съберем и да променим този модел. Трябва да се понесе ясна политическа отговорност. Има ли смелост премиерът да излезе и да каже \"аз строя пътища и магистрали, по които да се избивате\". Този модел от бизнес, кражби и корупция води до тези трагедии, заяви Нинова.", "date": "2018.08.28", "title": "Нинова яхна и трагедията в Своге: Борисов е виновен за избиването ни по пътищата!"}
{"url": "https://www.faktor.bg/bg/articles/v-moskva-plaznaha-sluhove-putin-se-razdelya-s-premiera-medvedev", "text": "В Москва упорито вървят слухове за предстояща оставка на премиера Дмитрий Медведев заради спорната пенсионна реформа, предложена от правителството в средата на юни, пишат руски медии, цитирани от Епицентър.БГ. Тя предвижда пенсионната възраст да бъде повишена от 55 на 63 г. за жените и от 60 на 65 г. за мъжете. Предлага се и Данък добавена стойност да бъде повишен от 18 на 20%.  Слуховете се основават и на факта, че от 10 август Медведев на практика не се е появявал на публично място. Отсъствието му беше оправдано със спортна травма, но за наблюдателите това обяснение не е правдоподобно.  Впрочем, очакваше се президентът Владимир Путин да обяви по време на сибирската си обиколка отношението си към реформата. Той беше в Кемерово, Новосибирск и Омск, но не каза нищо конкретно.  Днес президентът обяви в Омск, че ще направи изявление по пенсионната реформа утре. Според медиите той ще предложи мерките по нея да бъдат смекчени.  \"Може би още утре ще формулирам детайлно своето отношение и ше дам съответното заявление\", заяви държавният глава на съвещание по социално-икономическите въпроси.  \"Договорихме се, че колегите в правителството в хода на работата преди второто четене на законопроекта в парланента, ще проведат консултации с политическите партии, профсъюзите, обществените организации и регионите. Иска ми се да чуя какви корекции трябва да бъдат нанесени. От своя страна аз следя постоянно хода на дискусията, вече имам изградено мнение по тези въпроси\", казва Путин в запис от съвещанието, разпространен от Кремъл.  По-рано президентът бе заявил, че \"въпросът е чувствителен и нито един от предложените варианти не му допада, но трябва да се мисли за преспективите\".  В Новосибирск бяха проведени 10 митинга против повишаването на пенсионната възраст и ДДС. Участниците поискаха оставка на федералните власти. Следващите протести са насрочени за 2 и 9 септември, за когато е планирана общонационална акция.", "date": "2018.08.28", "title": "Утре Путин прави \"важно изявление\": Разделя ли се с Медведев?"}
{"url": "https://www.faktor.bg/bg/articles/kremal-pensionnata-sistema-e-vazhna-no-po-vazhni-e-da-se-branim-sreshtu-agresivna-i-nepriyatelska-mezhdunarodna-situatsiya", "text": "Разходите за предстоящите учения „Изток-2018“ са оправдани за поддържане на отбранителните способности на Русия в днешната международна ситуация, уверен е прессекретарят на руския президент Дмитрий Песков, цитиран от ТАСС и \"Фокус\". „Системата за социално осигуряване, пенсионната система – това е константа в държавната политика и е много важна. Но и отбранителната способност на страната в днешната международна ситуация, която често е много агресивна и неприятелска към нашата страна, е оправдана, необходима и безалтернативна“, заяви представителят на Кремъл пред журналистите. По този начин той отговори на въпроса, дали разходите за ученията „Изток-2018“ са уместни в днешните икономически условия. Това звучи малко като прочутия лозунг от соца: \"Да живее международното положение\"", "date": "2018.08.28", "title": "Кремъл: Пенсионната система е важна, но по- важно е да се браним с оръжие срещу \"агресивната и неприятелска международна ситуация\""}
{"url": "https://www.faktor.bg/bg/articles/frenski-ministar-hvarli-ostavka-v-efir", "text": "Френският министър на околната среда Никола Юло хвърли оставка по време на участие в предаване по местно радио, предаде Би Би Си. \"Аз напускам поста си, защото не мога да се справя с лобистите. Всеки мой призив за решаване на екологичен проблем удряше на камък заради съпротивата на бизнеса. Аз също не получавах подкрепа от никого и бях самотен воин\", заяви още Юло. Той допълни, че не е говорил за оттеглянето си нито с президента Еманюел Макрон, нито с премиера Едуар Филип. \"Ако бях обелил и дума за моята оставка, те щяха да започнат да ме разубеждават\", поясни хвърлилият оставка в ефир еколог. От администрацията на държавния глава заявиха, че са изненадани от решението на Юло. \"Ние много съжаляваме за оттеглянето на този много ценен човек\", пише в комюнике на правителството в Париж. Юло започна кариерата си като журналист и се посвети на екологични теми. Той бе канен за министър от предишните двама френски президенти Никола Саркози и Франсоа Оланд.", "date": "2018.08.28", "title": "Френски министър хвърли оставка в ефир: Не мога да се справя с лобистите, останах самотен воин!"}
{"url": "https://www.faktor.bg/bg/articles/nato-postoyanno-sledim-ruskite-ucheniya-i-shte-predpriemem-deystviya-po-otnoshenie-na-vostok-2018", "text": "НАТО ще извърши мониторинг на ученията \"Восток-2018\" (\"Изток-2018\"), но подробностите около този процес са засекретени, заяви днес и.д. говорителят на алианса Дилън Уайт в коментар на изявлението на руския министър на отбраната Сергей Шойгу за предстоящите маневри на 300 000 военни, предаде ТАСС. \"Постоянно следим руските учения и ще предприемем действия по отношение на \"Восток 2018\". Подробностите за това как анализираме тези разузнавателни данни, са засекретени, каза Уайт. Той посочи, че военните аташета в Москва на държавите от НАТО са получили покана да наблюдават ученията и алиансът обмисля възможността да присъстват. Руският министър на отбраната Сергей Шойгу съобщи днес пред журналисти в руската република Хакасия, Сибир, подробности за ученията, които ще са най-големите от 1981 г. В тях ще участват около 300 000 военнослужещи и над 1000 летателни апарата. Ще се включат Източният и централният военни окръзи, както и Северният флот.", "date": "2018.08.28", "title": "НАТО: Постоянно следим руските учения и ще предприемем действия по отношение на \"Восток 2018\""}
{"url": "https://www.faktor.bg/bg/articles/vmro-1", "text": "Поредното позоваване на османското минало, което Ердоган прави, отново е изключително провокативно. В думите на днешната турска власт често присъстват места от Балканите и конкретно България. Това се казва в позиция на Патриотите от ВМРО – Българско национално движение, която е реакция на думите на турския президент, цитирана от пресцентъра на ВМРО. „Нашето съществуване се дължи на победата, която Алп Арслан спечели при Малазгирт. Тя ни проправи пътя до към средата на Европа. Поради тази причина Малазгирт значи за нас и Мека, и Медина, Бурса, Одрин, Истанбул, целите Балкани.“ Това каза Реджеп Тайип Ердоган, цитиран от медии, на многохиляден митинг по повод годишнина от прословутата битка при Манцикерт (наричан днес на турски Малазгирт), в която селджуките побеждават византийските сили. Битката бележи началото на окончателния упадък на Византия и е ключова точка за възхода на онова, което по-късно ще стане известно като Османска империя. Не забравяйте, че Анадолът е като един бент, напомня Ердоган и продължава: ако този бент се събори, няма да остане камък върху камък, няма да останат нито Близкият изток, нито Средна Азия, нито Балканите. Само преди по-малко от половин година включи Кърджали, Скопие, Гюмюрджина и Ксанти в нещо, което определи като душевни граници на Турция. И четирите града обаче са неразривно свързани и българското културно-историческо наследство. Тъжната историческа ирония е, че районът на езерото Ван, около което се случва прословутата битка, е част от арменското наследство. Въпреки това, България никога не говори по този начин, а показва по-верния път: сътрудничеството на Балканите, вместо претенции, напомняния, многозначителни игри на думи и провокации. Но след като Ердоган си позволява да говори за възхода на Османската империя, ние пък ще му припомним нейният фактически край – след победата при Одрин 13.03.1913 г. Именно тогава, с водещата роля на България, Балканите застават заедно срещу прогнилата империя и показват единение в името на цивилизованото си бъдеще, прогреса и свободата. И днес това е правилният път за Балканите. По-късно турската държава на Ататюрк също пое по този път – който днес Ердоган явно иска да ревизира. От тази ревизия може да страда единствено обикновеният турски народ, с който ние, българите, сме приятели.", "date": "2018.08.28", "title": "ВМРО: Ердоган да не забравя българската победа при Одрин"}
{"url": "https://www.faktor.bg/bg/articles/balgari-v-kemnits-situatsiyata-e-strashna", "text": "Град Кемниц, в източната част на Германия, от два дни насам е разтърсван от агресия. По време на демострации на десни екстремисти и техни противници от левия спектър вчера се стигна до сблъсъци, при които са ранени шест души. Канцлерът Меркел осъди насилието, а както и нападенията над чужденци. Пред БНТ наши сънародници в Кемниц описаха ситуацията там като страшна и признават, че от неделя насам избягват да ходят в центъра града. Кемниц е третият по големина град в източната германска провинция Саксония, известен преди промените с името Карл Маркс щат. От два дни насам там се събират крайнодесни групировки, а както и техни противници.  Давид Бончев, син на българин и германка, разказа: \"Беше всичко нормално. Имаше едни хора, които нападнаха едно момиче и го пипаха навсякъде и правеха работи, които то не искаше. И един човек дойде и искаше да помогне. Каза им да спрат. Изведнъж те го нападнаха и го убиха. Сега всички германци са гневни, защото беше убит германец.\" Причината за ескалацията е скандал заради съобщения в социалните мрежи. В нощта срещу неделя, от пробождане с нож е загинал 35-годишен германец, арестувани са иракчанин и сириец. Затова крайно десни и радикали се събират на митинги, за да преследват чужденци. Български гражданин на 30 години е бил сплашван от непознати, заради което е подал оплакване в местната полиция. Политици от управляващата Федералната република социалдемократическа партия говорят за подобни на гражданска война обстоятелства. Полицията признава, че не е била подготвена за многобройния радикален митинг, на който чрез социалните мрежи са се събрали 5000 души.", "date": "2018.08.28", "title": "Българи в Кемниц: Ситуацията е страшна!"}
{"url": "https://www.faktor.bg/bg/articles/nikolay-nankov-ne-e-redno-bsp-da-politizira-tragediyata-i-da-razdava-prisadi", "text": "Днес от БСП видяхме грубо политизиране и раздаване на присъди. Това каза на извънреден брифинг регионалният министър Николай Нанков по повод искането на БСП правителството да подаде оставка заради тежката катастрофа край Своге на 25 август. „Не е много редно, дори би било престъпно, да се правят манипулации и да се раздават присъди“, обяви той.  „Която и фирма да беше строител по обекта, действията на АПИ и на компетентните органи щяха да бъдат същите“, посочи министърът. „Бяха иззети всички налични документи по случая, от МРРБ беше предоставена допълнителна информация“, уточни Николай Нанков. „Георги Свиленски отново не е разбрал за какво иде реч. Никога АПИ не е имала проблем с намирането на фирмата, водена е комуникация съгласно нормативните процедури за това да се отстранят дефектите“, обясни регионалният министър. „Може би това е нивото му, няма да влизам в подробности да го коментирам“, каза още Нанков. Днес стана ясно, че използваният материал в асфалта на пътя е недопустим, допълни мнистърът. „Въпреки че в документалните книжа, предавани към АПИ, материалът е с характеристики, които отговарят на изискуемите“, посочи той. „Не е редно от БСП да избързват с някои изводи, за да не „берат срам“ впоследствие. Да бяха изчакали ден-два“, коментира Николай Нанков.", "date": "2018.08.28", "title": "Николай Нанков: Престъпно е БСП да манипулира обществото с трагедията и да раздава присъди"}
{"url": "https://www.faktor.bg/bg/articles/toma-bikov-dnes-ochakvah-ninova-da-obyasni-tehen-mesten-lider-okazal-li-e-natisk-v-sluchaya-s-bashtata-na-prezidenta", "text": "\"Пресконференциите на БСП започнаха да приличат на нещо средно между жълт вестник и другарски съд. Ние няма да се занимаваме с техния социалистически морал\", заяви на брифинг депутатът от ГЕРБ Тома Биков. \"Ако Корнелия Нинова и Кирил Добрев имаха наистина морал, трябваше да седнат до Бенчо Бенчев, Митьо Очите, Манол Генов. Ние нямаме техния морал. Ние сме политици. Спомнете си колко души от ГЕРБ поеха отговорност и напуснаха политиката. Кажете ми едно има от БСП, което е поело вина и е напуснало партията. Те сега дори не могат да накарат Бенчо Бенчев да си напусне. Същото важи и с катастрофата на бащата на президента. Днес очаквах да обяснят и за това. На всеки може да се случи такова нещо. Проблемът не е в това. Проблемът е, че сега изкарват виновен друг човек. Катастрофата се е крила 8-9 дни. Техният местен лидер е оказал натиск. Представете си, ако някой от ГЕРБ беше попаднал в подобна ситуация. Колко пресконференции щяха да дадат от БСП? Колко разследвания щеше да направи Елена Йончева? Това са фактите. От БСП обясняват кое е морал и кое не е, но не могат да си понесат кръста. Те са моралният стожер, но техният кръст ги е затиснал и те пищят отдолу. Корнелия Нинова не може да казва кой е виновен и кой не е. На някои хора трябва да им се забрани да говорят за корупция. На тази пресконференция защо не поканиха Бенчо Бенчев да говори за корупцията в Бургас\", попита Биков.", "date": "2018.08.28", "title": "Тома Биков: Ако не бащата на президента, а някой от ГЕРБ беше блъснал човек, колко разследвания щеше да прави Елена Йончева?"}
{"url": "https://www.faktor.bg/bg/articles/advokatat-na-shofyora-ne-e-dobro-sastoyanieto-mu-poznaval-e-horata-i-mnogokratno-gi-e-vozil", "text": "Шофьорът на автобуса Григор Григоров, който катастрофира край Своге, вече е в следствения арест. Той бе изписан тази сутрин от болница „Царица Йоанна - ИСУЛ“. Григоров е обвинен в причиняване на смърт по непредпазливост на 17 души и нанасяне на телесни повреди на 21 души. Адвокатът му Христо Ботев заяви пред камерата на БТВ, че той съжалява, защото е познавал хората и многократно ги е возил. „Не му е добро състоянието - нито физическото, нито психическото. Това е една трагедия и за двете страни. Рядко има наказателни дела, при които и обвиняемият, и пострадалият да преживяват такава трагедия”, каза още Ботев.", "date": "2018.08.28", "title": "Адвокатът на обвиняемия шофьор: Огромна трагедия, познавал е хората и многократно ги е возил"}
{"url": "https://www.faktor.bg/bg/articles/dva-vlaka-posledovatelno-premazaha-kola-na-prelez", "text": "Два влака последователно са ударили автомобил на прелез между гарите Михайлово и Калояново, съобщиха от БДЖ. На прелеза е била включена автоматичната сигнализация и е била спусната бариерата. Все още няма данни за броя и състоянието на хората от автомобила.  Инцидентът е станал малко след 17 часа, предаде БНР.  Двата влака имат щети и движението по линията за момента е спряно.  По непотвърдена информация шофьорът на колата е загинал.", "date": "2018.08.28", "title": "Два влака последователно премазаха кола на прелез"}
{"url": "https://www.faktor.bg/bg/articles/api-startira-obshtestvenite-porachki-za-am-struma", "text": "Агенция \"Пътна инфраструктура\" стартира обществените поръчки за определяне на изпълнител за проектиране и строителство на платното за София на автомагистрала \"Струма\", в участъка Кресна - Крупник. Това е платно в посока Кулата - София, което ще преминава източно от Кресненското дефиле по ново трасе. Дължината на отсечката е 23,6 км. Ще бъдат изградени 7 тунела, 21 виадукта, 4 пътни възела, 12 надлези и подлези, съобщиха от пресцентъра на Агенция \"Пътна инфраструктура\". Индикативната стойност на поръчката е 875,3 млн. лв. без ДДС. Проектът се съфинансира от Кохезионния фонд на Европейския съюз и националния бюджет чрез ОП \"Транспорт и транспортна инфраструктура\" 2014-2020 г. Обществената поръчка е в две обособени позиции, тъй като участъкът е разделен на два лота, за да може на обекта да се работи едновременно и проектът да завърши в срока на оперативната програма - до 2023 г. В лот 3.2.1 - с дължина 13,2 км, е отсечката от лявото платно на автомагистралата от км 375+860 до км 389+100 и прилежащите пътни връзки. Габаритът на пътя е Г10.50 - с две ленти за движение с ширина 3.5 м, водещи ивици по 0.25 м и два банкета с ширина 1.5 м. При надлъжен наклон над 4 на сто ще бъде направена и трета лента за товарните автомобили. Достъпът до трасето ще бъде осигурено през 3 пътни възли: Пътен възел \"Полето\" при км 379+470, който ще осигурява достъпа от посока Кулата до селата Брежани и Полето, както и включване в автомагистралата в посока София. Пътен възел \"Мечкул\" при км 384+230, който ще осигурява достъпа от посока Кулата до селата Мечкул и Брежани, както и включване в автомагистралата в посока София. Пътен възел \"Стара Кресна\" при км 387+620, който ще осигурява достъпа от посока Кулата до селата Стара Кресна, Ощава, както и включване в автомагистралата в посока София. В този участъка ще бъдат построени 3 тунела - \"Симитли\" /с дължина 211 м/, \"Ракитна\" /1 135 м/ и \"Стара Кресна\" /1 052 м/. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 броя надлези и подлези. Индикативната стойност на лот 3.2.1 e 444 796 305 лв. без ДДС. В лот 3.2.2 - с дължина 10,4 км, е участъкът от лявото платно на автомагистралата от км 389+100 до км 399+500. В този лот е включен и обходния път на Кресна, който е 5,5 км (от км 396+137 до км 401+691). Габаритът на пътя е Г10.50 - с две ленти за движение с ширина 3.5 м, водещи ивици по 0.25 м и два банкета с ширина 1.5 м. При надлъжен наклон над 4 на сто е предвидена трета лента за товарните автомобили. При обходния път на Кресна ще бъде изградена площадка за краткотраен отдих, която ще бъде с електричество, вода и канализация. От площадката ще има и връзка с населеното място Кресна. В участъка ще бъдат изградени 4 тунела - \"Тисата\" /с дължина 171 м/, \"Света Неделя\" /1,3 км/, тунел \"Кресна 1\" /358 м/ и \"Кресна 2\" /230 м/. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. В участъка ще има 11 виадукти с приблизителна дължина 5 км, както и 9 надлези и подлези. Чрез пътен възел \"Кресна\" - при км 401+640, ще се осигурява достъпа в посока Кулата, София, път I-1. Индикативната стойност за изпълнение на обществената поръчка за лот 3.2.2 е 430 525 209 лв. без ДДС. И на двата лота трафикът ще се регулира чрез Интелигентни транспортни системи и системи за наблюдение - пътни станции за засичане на трафика, за видеонаблюдение, метеорологично наблюдение и др. Срокът за изпълнение на всяка от обществените поръчки е 1556 дни и включва времето за проектиране и строителство. Кандидатите за проектиране и изграждане на лот 3.2.1 могат да подават офертите си до 17,30 ч. на 8 ноември 2018 г., а за лот 3.2.2 до 17,30 ч. на 15 ноември 2018 г.", "date": "2018.08.28", "title": "АПИ стартира обществените поръчки за АМ \"Струма\""}
{"url": "https://www.faktor.bg/bg/articles/shtatski-voenen-katamaran-pusna-kotva-vav-varna", "text": "За първи път във Варна акостира щатски военен катамаран. Транспортният кораб за експедиционни операции от състава на военноморските сили на САЩ „Карсън Сити” пристигна на неофициално рутинно посещение. То ще продължи до 29 август, съобщиха от българските ВМС. „Имахме две мисии в района, свързани с транспортирането на техника заради учение на американската армия. Престояхме в района около 2 седмици, приключихме със задачите и сега потегляме за Средиземно море, където е нормалната зона за операции на Шести американски флот“, разкри капитанът на кораба Джонатан Кефър. „Карсън Сити” е алуминиев катамаран, дълъг 338 фута (103 метра), снабден с 20 000 квадратни метра преконфигурируема зона за мисии.  Екипажът на кораба се състои от 26 цивилни моряци, макар и служители на правителството на САЩ. Катамаранът е конструиран в Австралия, но е построен в САЩ. Целият му корпус е изграден от алуминий, което го прави много лек за размерите му – едва 800 тона. Въпреки че корабът изпълнява военни мисии, почти не разполага с военно оборудване за защита и охрана. На борда на „Карсън Сити” могат да се возят 312 пасажери, още 100 са местата в каютите. Още 10-11 подобни кораба се строят в момента за американските военноморски сили, разкри още капитанът на военния катамаран. „Карсън Сити” влезе в Черно море на 15 август. Това е първото официално посещение на щатския военен кораб в Черно море, след като направи кратки товарни спирки в Поти, Грузия, и Констанца по-рано през седмицата, за да получи и изтегли войските на армията на САЩ и тяхното оборудване, информират от командването на щатските военноморски сили за Европа и Африка.", "date": "2018.08.28", "title": "Щатски военен катамаран пусна котва във Варна"}
{"url": "https://www.faktor.bg/bg/articles/shofyori-na-udarenite-ot-avtobusa-koli-vodachat-ne-gledashe-patya-a-chovek-do-nego", "text": "Първите разпитани от Националната следствена служба за трагедията край Своге са преките свидетели, които са имали почти челен сблъсък с автобуса. Две коли са ударени преди автобусът да полети в дерето, разказва NOVA. Димитринка, Йордан и Николай завинаги ще помнят как са се запознали. Карат кола зад кола в посока Своге, когато в насрещното виждат автобус. Миг по-късно бусът поднесъл, ударил първо колата на Йордан и Димитрина, в която бил и синът им. След това странично е ударен и автомобилът на Николай. „Това, което видях долу, беше някакъв ад, какъвто на никого не пожелавам да вижда. Имаше тела, разхвърляни навсякъде”, сподели Йордан. „Автобусът летеше срещу нас. Ужасът беше голям”, допълни съпругата му. Йордан си спомня още, че шофьорът на автобуса не гледал пътя напред. Главата му била обърната към човека до него. „Нацели ме в задната дясна врата, докато синът ми спеше на задната седалка. Ако аз не бях избегнал удара, момчето зад мен нямаше да е живо”, казва Йордан. Николай е категоричен, че живее втори живот. Казва още, че в момента на инцидента на пътя не е имало локви. „Валеше, но слабо”, спомня си Николай. Тримата преки свидетели са разпитани пред следствието. Димитрина и Йордан са танцьори, а Николай - дългогодишен шофьор на камион към „Български пощи”. Травмите им ще зараснат, остава споменът за преживяното.", "date": "2018.08.28", "title": "Пряк свидетел на почти челния сблъсък с автобуса: Водачът не гледаше пътя, а човек до него"}
{"url": "https://www.faktor.bg/bg/articles/siderov-iska-ot-mrrb-vsichki-dogovori-s-treys-grup-hold", "text": "След тежката катастрофа край Своге, при която загинаха 17 души, от партия „Атака“ съобщиха, че още в първите дни от работата на Народното събрание председателят на парламентарната група на \"Обединени патриоти\" Волен Сидеров ще поиска от МРРБ всички договори с фирмата „Трейс Груп Холд“. От партията припомнят, че още преди 6 години са алармирали, че компанията \"обира всички поръчки и печели огромни суми\". Сидеров ще предложи и законодателни промени в сферата на обществените поръчки в посока по-строг контрол и санкции за изпълнителите, както и връщане на държавата в \"основните дейности, от които олигарси печелят за сметка на невинните жертви по пътищата\".", "date": "2018.08.28", "title": "\"Атака\": Още преди 6 години алармирахме, че Трейс Груп Холд обира всички поръчки и печели огромни суми"}
{"url": "https://www.faktor.bg/bg/articles/novini/svyat/-polezen-idiot-li-e-rodzhar-uotars-zapadat-demoniziral-putin-rusiya-imala-vsichki-prava-nad-sevastopol", "text": "Създателят на групата Pink Floyd Роджър Уотърс предизвика нов скандал, след като в интервю за вестник \"Известия\" заяви, че протестите срещу проруския бивш президент Виктор Янукович \"са организирани от Вашингтон\".  \"Събитията на \"Майдана\" в Киев през зимата на 2013—2014 година са организирани от Вашингтон\", казва в интервюто Уотърс и добавя, че \"Русия има всички права над Севастопол\". \"Смяната на властта в Украйна, планирана от Вашингтон, просто провокира Москва към понататъшни действия\", казва музикантът. \"Сега Украйна е разделена на две части и не знам как ще излезе от тази ситуация, но да бъде обвинявана за това Русия е просто смешно\", твърди Уотърс. По думите му, западните медии фалшифицирали новината за химическата атака в Дума, при която загинаха близо 100 души, за да \"демонизират Путин и Асад\". Според Уотърс, войната в Сирия е \"защото едни хора, които забогатяват от нефта искат да изгонят Асад\". В края на този месец бившият лидер на Pink Floyd ще изнесе концерти в Москва и Петербург, като в рамките на световното си турне ще посети 23 страни. Припомняме, че заради руска пропаганда в София, само за няколко мига легенда като Роджър Уотърс загуби ореола си на  символ на бунта за свободата за десетки поколения българи, живели зад Желязната завеса. Звездата от „Пинк флойд” разочарова феновете си в края на концерта на 4 май в зала „Арена Армеец”, отправяйки политически внушения за лошия и войнстващ Запад и неговата жертва Русия. \"Шибаняци искат да унищожат планетата!\", бяха посрещнати с освирквания и гневни възгласи, защото Роджър Уотърс говореше за Великобритания и страни от западния свят, които искат да въвлекат във война и руската мечка. \"Вие искате ли да се биете с руснаците? Аз знам, че не искам\", провокира Уотърс публиката, внушавайки, че мирът върви ръка за ръка с Русия.", "date": "2018.08.28", "title": "\"Полезен идиот\" ли е Роджър Уотърс: Западът демонизирал Путин, Русия имала всички права над Севастопол"}
{"url": "https://www.faktor.bg/bg/articles/novini/svyat/bivsh-komandvasht-na-nato-mezhdunarodnata-politika-na-putin-tseli-edno-da-predizvikva-kravoprolitiya", "text": "Бившият командващ войските на НАТО, генерал Джеймс Джонс заяви, че \"Владимир Путин се опитва да компенсира загубите от миналото с помощта на кибероръжие\". \"Той предприема акции срещу Запада, за които смята, че е трябвало да бъдат извършени още по времето на разпада на Съветския съюз. Путин иска да отмъсти за това, което смята, че е вина на Запада за разпада на СССР и за това, че не е помогнал на Русия в тежките години след това. А разширяването на НАТО на Изток той схваща като лична обида. Международната му политика се свежда до едно-да предизвиква кръвопролития навсякъде, където може\", коментира генерал Джонс, цитиран от Voice of America.", "date": "2018.08.28", "title": "Бивш командващ на НАТО: Международната политика на Путин цели едно-да предизвиква кръвопролития"}
{"url": "https://www.faktor.bg/bg/articles/novini/svyat/venetsuela-14-mln-bolivara-edna-kokoshka", "text": "След ревформите на левичарите Уго Чавес и Николас мадуро инфлацията в някога най-благоденстващата и богата на нефт Венецуела достигна само за месец 83 хиляди процента. До края на годината инфлацията във Венецуела може да достигне 44 млн. процента, прогнозира венецуелският икономист Хосе Торо Харди, като се позовава на анализатори, сред които е и бившият венецуелски министър на планирането Рикардо Хаусман. След деноминацията на националната валута в понеделник от банкнотите са премахнати 5 нули, а новата валута се казва суверенен боливар. Той вече е обвързан с венецуелската криптовалута \"петро\". Фотокореспондентът на Ройтерс Карлос Гарсия Роулинс реши да покаже нагледно катастрофалните мащаби на венецуелската инфлация и да покаже колко пари трябва да носиш у себе си, за да си купиш основни всекидневни неща. Така например, за да си купите кокошка с тегло 2,4 кг, трябва да платите близо 14,6 милиона боливара /2,2 долара/. Стойността на един килограм месо може да достигне 9,5 милиона боливара. Минималната заплата в страната до въвеждането на новата валута беше само 3 милиона боливара /0,89 долара/. Килограм сирене струва 7.5 милиона боливара", "date": "2018.08.28", "title": "Венецуела: 14 млн. боливара=една кокошка"}
{"url": "https://www.faktor.bg/bg/articles/politsiya-v-dupnitsa-razsledvat-i-drugata-firma-ot-konsortsiuma-remontiral-patya-kray-svoge", "text": "Разследващи и жандармерия са пред в офиса на \"Мегаинвест холд\" в Дупница, която е част от консорциума с \"Трейс Своге\", изграждал участъка София-Своге-Мездра. Очаква се на място да пристигне и заместник-главния прокурор Борислав Сарафов. Преди два дни в участъка край Своге стана жестока катастрофа, при която загинаха 17 души и бяха ранени 21. Вчера разследващи иззеха документи от централата на \"Трейс груп холд\" в София. В официална позиция от \"Трейс Груп Холд\" посочи, че не носят вина за инцидента, тъй като асфалтовата настилка е положена през 2014 г., а пътят е пуснат в експлоатация същата година, но приет през 2016 г.Шеф на фирмата \"Мегаинвест холдинг\" е Цветан Славейков Цветанов. По-рано днес пред Дир.бг той заяви, че е е отговорен само за участъка край Елисейна, а Трейс -Своге за този, където се разигра трагедията с автобуса - ковчег. Цветанов започва кариерата си в \"Пътно поддържане-Дупница\" през 2008 година. Това е времето, в което пълновластни господари на района са братя Галеви. Цветанов е мениджър на фирмата от 2008 година, когато е регистрирана и \"Мегаинвест\". Цветанов участва и в още няколко фирми с различен предмет на дейност. В една от тях - Аква холидей, която се занимава с хотелиерство и ресторантьорство, търговия и всички разрешени от закона дейности, той е заедно със застрахователите от Булинс, в други с няколко банки, развиващи дейност у нас. Той е бил като кандидат - депутат начело на листата на ДПС през 2011 г. Тепърва ще видим какво ще покаже разследването за Мегаинвест", "date": "2018.08.28", "title": "Полицията в Дупница: Разследва се и другата фирма от консорциума, ремонтирал пътя край Своге"}
{"url": "https://www.faktor.bg/bg/articles/shefat-na-megainvest-hold", "text": "Собственикът на \"Мегаинвест холд\" Цветан Славейков Цветанов отрече да е градил участъка от пътя край Своге, където при жестока катастрофа загинаха 17 души и бяха ранени 21. Той заяви пред Dir.bg, че фирмата му е строила участъка от пътя София-Своге-Мездра, но само край с. Елисейна. Според него там не са били правени компромиси с мантинелите и с асфалта. \"Ние сме в обединение с \"Трейс груп холд\", но нашият участък, който сме градили, е при Елисейна. Всеки участник от обединението взима отделни участъци, които се правят. \"Мегаинвест холд\" не участва в изграждането на пътя София-Своге, за него са отговорни \"Трейс-Своге\", заявява пред медията Цветанов. Този участък е правен от \"Трейс-Своге\" и ние нямаме нищо общо с него. Именно за този участък не мога да дам никаква информация, защото колегите са го изпълнявали и не мога да бъда полезен. Има си поддържаща фирма на участъка\", поясни Цветанов. Според него мантинелите, които са поставяни на пътя, са едни и същи по целия път. Има един производител, който ни ги предоставя. Той си дава декларация за качеството им. Запитан дали все пак са свързвани правилно с нужните болтове, Цветанов заяви: \"Доколкото разбрах от новините, в мантинелата, където катастрофира автобусът, се е ударил преди това и ТИР, тази мантинела е била повредена и е трябвало да бъде възстановена. Защо това не е направено, не мога да кажа. Не съм човекът аз, който е трябвало да я възстановява\". Попитан все пак, \"Мегаинвест холд\" в участъка при Елисейна правил ли е компромис с асфалта или с мантинелите, Цветанов отвърна: \"Не, компромиси не се правят, няма как\". Опонирайки му, че все пак е видно, че е направен подобен компромис край Своге, Цветанов заяви: \"Не мога да кажа, аз отговарям за моя участък.\"", "date": "2018.08.28", "title": "Шефът на \"Мегаинвест холд\" отрече да са изграждали участъка на пътя убиец край Своге"}
{"url": "https://www.faktor.bg/bg/articles/advokatat-na-tramp-obvini-laura-kyoveshi-v-zloupotrebi-posolstvoto-na-sasht-v-rumaniya-otkazva-da-komentira", "text": "Правителството на САЩ не коментира мнения или заключения на американски граждани, физически лица. Това уточни говорителят на американското посолство в Букурещ Доналд Керъл във връзка с писмо, което Рудолф Джулиани е изпратил на румънския президент Клаус Йоханис и на председателите на двете камари на румънския парламент, предаде агенция \"Аджерпрес\", цитирана от \"24 часа\". Румънски медии публикуваха вчера писмо на бившия федерален прокурор и бивш кмет на Ню Йорк Рудолф Джулиани в качеството му на настоящ адвокат на американския президент Доналд Тръмп. В писмото Джулиани говори за \"злоупотреби на Националната дирекция за борба с корупцията (НДБК) под ръководството на Лаура Кодруца Кьовеши\" и осъжда протоколи за сътрудничество между Румънската разузнавателна служба (РРС) и Главната прокуратура. Обръщайки се към президента Йоханис, премиера Виорика Дънчила и други официални румънски представители, Джулиани призовава да бъдат проверени протоколите за сътрудничество между РРС и Главната прокуратура, и да се спре натискът върху съдиите. Той изразява загриженост във връзка с \"щетите, нанесени на правовата държава в Румъния, под претекста на ефективното прилагане на закона\", предаде БТА. Писмото предизвика реакции в Румъния, като опозицията го окачестви като \"лобистка акция\". Румънският посланик в САЩ Джордже Майор, който е бивш директор на Румънската разузнавателна служба, заяви, че писмото е \"израз на лоби, инициирано от някои сили, които са заинтересовани да защитават лица с проблеми с правосъдието\". В резултат Майор бе повикан в министерството на външните работи, за да даде обяснения. (Председателите на двете камари на парламента, които са и лидери на партиите в управляващата коалиция в Румъния - Ливиу Драгня и Калин Попеску Таричану, са обвиняеми по дела за злоупотреби - бел. ред.) Агенция Аджерпрес е потърсила реакция от американското посолство в Букурещ във връзка с писмото на Рудолф Джулиани. \"Съветвам ви да се свържете с г-н Джулиани за коментар във връзка с изявленията, представени като негови\", посочва американското посолство в Букурещ в отговор до Аджерпрес. Говорителят на дипломатическата мисия припомня за съвместната декларация на посолството на САЩ и основните европейски партньори на Румъния от 28 юни т.г., в която бе подчертано, че \"до неотдавна Румъния е показала съществен напредък в борбата с корупцията и изграждането на ефикасна правова държава\". \"Насърчаваме румънците да продължат по този път\", допълва говорителят на дипломатическата мисия. Американският представител посочва още, че посолството на САЩ в Букурещ следи внимателно промените в наказателните кодекси в Румъния и е разтревожено от това, че много от промените могат да възпрепятстват международното сътрудничество в сферата на прилагането на закона и да се отразят негативно на борбата срещу редица престъпления. \"Насърчаваме всички замесени страни да проучат отново отговора на румънските правни експерти, като Висшия съвет на магистратурата, и на международните експерти, като Групата държави за борба с корупцията към Съвета на Европа (ГРЕКО) и Венецианската комисия\", се посочва още в отговора на американското посолство в Букурещ.", "date": "2018.08.28", "title": "Адвокатът на Тръмп обвини Лаура Кьовеши в злоупотреби, посолството на САЩ в Румъния отказва да коментира"}
{"url": "https://www.faktor.bg/bg/articles/novini/svyat/rusiya-shte-provede-nay-mashtabnite-voenni-ucheniya-ot-blizo-40-godini", "text": "Русия ще проведе през септември най-големите си военни учения от 1981 г., обяви  министърът на отбраната Сергей Шойгу, цитиран от ТАСС. Шойгу съобщи на среща с журналисти в руската република Хакасия, в Сибир, че около 300 000 военнослужещи и над 1000 летателни апарата ще участват в маневрите \"Изток-2018\". Според него Русия не е провеждала толкова големи военни учения от 1981 година, пише БТА.", "date": "2018.08.28", "title": "Русия ще проведе най-мащабните военни учения от близо 40 години"}
{"url": "https://www.faktor.bg/bg/articles/novini/balgariya/sinoptitsite-ot-nimh-kategorichni-ne-zhelayat-da-sa-chast-ot-ban", "text": "„На 29 август ние, работещите в НИМХ, излизаме отново на протест. Решението ни е категорично – не желаем повече да сме част от БАН”. Това обявиха днес синоптиците от Националния институт по метеорология и хидрология (НИМХ). До разговори между НИМХ и БАН се стигна след поредните протести от началото на август на метеоролозите и заплахата да спрат работа заради липсата на адекватно финансиране. Тогава премиерът Бойко Борисов даде срок на двете страни да се разберат до 22 август. След този срок синоптиците продължаваха да настояват за отделяне от Академията на науките. „Настояваме правителството да вземе своето категорично решение за бъдещето на Националния институт по метеорология и хидрология. Безвремието за нас трябва да приключи, преди да е станало твърде късно”, пише в новата позиция на НИМХ. Протестът им утре ще започне от 9 ч. пред сградата на БАН и после ще се пренесе пред Министерския съвет, където в сряда правителството заседава.", "date": "2018.08.28", "title": "Синоптиците от НИМХ категорични: Не желаят да са част от БАН"}
{"url": "https://www.faktor.bg/bg/articles/oblatsite-kray-siriya-se-sgastyavat-rusiya-izprati-moshtna-voenna-armada-v-sredizemno-more", "text": "Десет военни кораба и две подводници - това е най-мощната военно-морска група, която Русия е поддържала в района на Средиземно море близо до бреговете на Сирия досега. Това съобщи \"Известия\", като се позова на източник от Министерството на отбраната. В състава на групата осем от корабите са въоръжени с крилати ракети \"Калибър\", посочва dir.bg. Очаква се към групата да се присъединят още няколко кораба. Сред тях са военни единици от Северния, Балтийския и Черноморския руски флот. Както Dir.bg писа, преди дни агенция Bloomberg предупреди, че САЩ се готвят да нанесат удар по Сирия с крилати ракети, ако правителствените части използват отново химическо оръжие в боевете с противниците си. Веднага след това руското Министерство на отбраната обяви, че в Сирия се готви \"провокация от представители на различни бойни групировки\" с използване на химическо оръжие, която ще бъде използвана от американците като повод за нанасяне на удара. Сирийската правителствена армия се готви да настъпи към провинция Идлиб, единствената част от страната, където все още има опозиционни войски и вероятно ударът на САЩ ще бъде насочен в този район, коментират експерти.", "date": "2018.08.28", "title": "Напрежението край Сирия ескалира: Мощна военна армада навлезе във водите на Средиземно море"}
{"url": "https://www.faktor.bg/bg/articles/sad-vav-varna-prekrati-deloto-za-novodnenieto-v-kv-asparuhovo-koeto-vze-13-zhertvi", "text": "С определение от 24 август 2018 г. Апелативният съд във Варна е уважил протеста на Окръжната прокуратура в града, с което прекратява наказателното дело за наводнението във варненския квартал \"Аспарухово\", при което загинаха 13 души, съобщиха от преслужбата на Апелативната прокуратура. Протестът на Окръжната прокуратура е срещу определение на Варненския окръжен съд, който отмени постановлението за прекратяване на наказателното дело за екстремното наводнение на 19 юни 2014 г., припомня \"24 часа\". Досъдебното производство, образувано веднага след наводнението във варненския квартал, е водено за причиняване смъртта на 13 души поради немарливо изпълнение на занятие или на друга правно регламентирана дейност, представляваща източник на повишена опасност. Делото е наблюдавано от екип от трима прокурори и разследвано от екип от трима следователи от Окръжният следствен отдел. При проверката на определението на Варненския окръжен съд въззивната съдебна инстанция е приела аргументите на Окръжната прокуратура, че то е необосновано, уточняват от прокуратурата. За екстремалността на валежите в на 19 юни 2014 г. говорят всички справки на Националния институт по метеорология и хидрология. Само за половин час - от 18.30 часа до 19.00 часа, интензивността на падналите валежи на един квадратен метър е била 138.8 литра. За периода от 15 до 20 юни 2014 г. количеството на валежите са били 175.6 литра, което представлява 382 процента от нормата за юни. Подобно наводнение във Варна е имало и през 1951 г., когато в три валежни дни през август са измерени 292 литра на квадратен метър. Центърът на изваляването тогава обаче е бил в друга част на Варна. Апелативният съд е приел, че основната причина за настъпилото водно бедствие е екстремността на природното събитие от 19 юни 2014 г. Факторите свлачища, битови и строителни отпадъци, изградени постройки по протежението на дерето и в него, не са основната причина за драстичния размер на нанесените щети на инфраструктурата и домовете, както и за смъртта на 13 загинали, допълват от прокуратурата. Съдебният акт на Апелативния съд не подлежи на обжалване.", "date": "2018.08.28", "title": "Апелативният съд във Варна прекрати делото за наводнението в кв.\"Аспарухово\", което взе 13 жертви"}
{"url": "https://www.faktor.bg/bg/articles/zamestnik-kmetat-na-mladost-si-iska-svobodata", "text": "Бившата зам.-кметица на \"Младост\" Биляна Петрова се изправя пред Апелативния спецсъд. Тя ще обжалва отказа да бъде освободена заради здравословни проблеми и лошите условия в следствения арест. Петрова и бившата вече кметица на \"Младост\" Десислава Иванчева бяха задържани на 17 април с рекорден подкуп, който искали от крупен бизнесмен, за да му придвижат по-бързо преписката. Миналата седмица в съда беше внесен обвинителния акт срещу тях и се чака насрочване на делото по същество. Освен тях, като посредник по делото е задържан и обвинен бившият кмет на район \"Младост\" Петко Дюлгеров.", "date": "2018.08.28", "title": "Заместник кметът на \"Младост\" иска на свобода"}
{"url": "https://www.faktor.bg/bg/articles/ekspert-kompleksni-sa-prichinite-za-karvavata-drama-kray-svoge", "text": "Причините за трагедията край Своге са комплексни. Тази теза защити инж. Ясен Ишев, председател на УС на Научно-технически съюзи по транспорта в студиото на \"България он Еър\". \"Както мократа настилка, износената настилка, може би и по-високата скорост. Не мога да кажа самият автобус какво е било неговото състояние, дали гумите не са били износени\", обясни инж. Ишев. По думите му най-обезпокояващото в този случай е, че са били подавани много сигнали за състоянието на пътя, но на тях не е реагирано. \"Проектът не е бил добър значи. Тази еластична преграда там едва ли може да спре автобус. Може би такъв е бил проектът\", коментира още председателят на УС на Научно-технически съюзи в транспорта пред Bulgaria ON AIR. Той допълни също, че пътят в този район е добър, но инж. Ясен Ишев беше категоричен, че институциите трябва да се доверяват на експерти като него, които да правят инспекции по пътна безопасност по шосетата в страната.  В закона е записано, че такъв одит трябва да се прави два пъти в годината.", "date": "2018.08.28", "title": "Експерт: Комплексни са причините за кървавата драма край Своге"}
{"url": "https://www.faktor.bg/bg/articles/obshtestvo/zakon-i-red/19-te-zadarzhani-ot-razkritite-nelegalni-tsigareni-fabriki-ostavat-v-aresta", "text": "Всичките 19 души, които бяха задържани след разкриването на петте нелегални фабрики за цигари в страната, остават в ареста. Това реши късно снощи, след продължило над 5 часа заседание, Районният съд в Пловдив. До момента по делото са събрани 9 тома доказателства. След спецакцията в нощта на 23-и август общо 23 лица бяха привлечени като обвиняеми, като 4 от тях все още се издирват. На място от цеховете бяха иззети над 42 тона тютюн за близо 7 млн. лв. Петте нелегални фабрики са произвеждали общо по 500 000 кутии цигари дневно. Повечето от доведените в съдебната зала 19 души са били работници в шофьори в изключително модерно оборудваните фабрики. Сред задържаните са и двама от собствениците им. Всички обвиняеми ще отговарят за държане и продажба на акцизни стоки без бандерол, като най-вероятно ще се стигне до привличане към наказателна отговорност за организирана престъпна група, коментираха от прокуратурата. До разкриването на схемата се стигна след разследване за пране на пари от двама пловдивчани, чиито доходи не съответстват на приходите им. И двамата остават в ареста. Решението на районния съд в Пловдив не е окончателно и може да бъде обжалвано в тридневен срок.", "date": "2018.08.28", "title": "19-те задържани от разкритите нелегални цигарени фабрики остават в ареста"}
{"url": "https://www.faktor.bg/bg/articles/zakrivat-245-paralelki-za-osmoklasnitsi-v-stranata", "text": "245 паралелки за осмокласници в страната са закрити след третото класиране заради липса на кандидати. От тях 190 са професионални, а останалите 55 – профилирани. Същевременно преди старта на учебната година се търсят ученици, които да запълнят още 8378 свободни места в училищата в страната. Повече от 2/3 от тях – 5826, са за осмокласници в професионални гимназии, а останалите 2552 - в профилирани. показват данните за свободните места и закритите паралелки към 20 август, публикувани от Синдикат „Образоване“. Най-много закрити паралелки има в София-град – 31, от които 16 са професионални, 15 профилирани. Сред тях има такива с профил „каменоделство“, „производствено-кулинарни дейности и напитки“, „предприемачески“, „компютърна техника и технологии, „софтуерни и хардуерни науки“ „подемно-транспортна техника, монтирана на пътни превозни средства“, „природни науки“, „чужди езици“. В столицата 967 са свободните места в гимназиите след приключването на третото класиране от приема след 7-и клас в началото на август. Към част от тях вече са насочени 39-те ученици, които са били приети в паралелки, които попадат в списъка на закритите. На второ място по брой нереализирани паралелки се нарежда Пазарджик, където са закрити 18 професионални и 4 профилирани. Там обаче продължават да търсят ученици за 520 свободни места, като срокът за записване е удължен до 10 септември, коментира пред „Монитор“ ст. експертът в местното регионално управление на образованието Александра Полищук. Те могат да кандидатстват в гимназии за предприемачи, природни и хуманитарни науки, техник-лесовъд. Там се търсят още фризьори, кулинари, електромонтьори, биотехнолог.", "date": "2018.08.28", "title": "Закриват 245 паралелки за осмокласници в страната"}
{"url": "https://www.faktor.bg/bg/articles/izpisaha-ot-isul-shofyora-na-avtobusa-ubiets-pratiha-go-v-kiliya", "text": "Шофьорът Григор Григоров, който преобърна автобус с пътници край Своге, вече е преместен в килия на следствените арести на столичния бул. „Г. М. Димитров“, предаде „24 часа“, които се позовават на информация на прокурори. Тази сутрин той е бил изписан от болница „Царица Йоанна – ИСУЛ“, където беше приет след трагедията, която взе живота на 17 пътници, а други бяха приети с наранявания в болници. Григоров е задържан за 72 ч от прокурор. Обвинен е за причиняване на смърт по непредпазливост на 17 души и нанасяне на телесни повреди на 21 ранени. Според прокуратурата той е нарушил правилата за движение, след като превишил скоростта с 13 км/ч при разрешени 40. Данните за скоростта са по информация от тахошайбата на рейса. Когато са му повдигали обвинение в неделя, Григоров не е давал обяснения пред разследващите. Очаква се прокуратурата да му иска и постоянен арест от съда. Григоров е управител и съсобственик на фирмата превозвач „Мобилус 5“. Засега той е единственият обвинен за трагедията край Своге. От прокуратурата обаче вчера увериха, че разследването продължава и най-вероятно отговорност ще се търси и на други.", "date": "2018.08.28", "title": "Изписаха от ИСУЛ шофьора на автобуса убиец, пратиха го в килия"}
{"url": "https://www.faktor.bg/bg/articles/novini/balgariya/horata-ot-svoge-tsyaloto-iskarsko-defile-e-opasno-izlizame-na-protest", "text": "\"Не само участъкът, в който стана автобусната катастрофа със 17 загинали, но и цялото Искърско дефиле е много опасно\", заявиха пред бТВ хора от Своге, които тази сутрин бяха на мястото на трагедията. \"Настояваме участъкът да се оправи и да бъде безопасен\", каза Кристина Димитрова. \"Инцидентите са многобройни, цялото Искърско дефиле е много опасно, на повечето места мантинелите са поставени не както трябва\", заяви и Костадинка Апостолова. Хората дадоха пример, че на мястото на автобусната катастрофа тир е съборил мантинелата, която две седмици не е била поправена.  \"А след като я оправиха, само я прикрепиха,без да положат цимент и без да я захванат така, че да издържи тир или автобус. И дете с колело да беше минало, щеше да я бутне\", каза Лилия Георгиева. \"Когато вали, водата минава като река, не може да контролираш колата\", подчерта тя. Утре в 17 ч. местните жители организират мирен протест с настояване пътят да бъде ремонтиран, за да няма повече жертви.", "date": "2018.08.28", "title": "Хората от Своге: Цялото Искърско дефиле е опасно, излизаме на протест"}
{"url": "https://www.faktor.bg/bg/articles/vapreki-zakanite-na-sasht-ankara-gotova-da-kupi-2-ruski-sistemi-za-otbrana-s-400", "text": "Анкара е готова да купи не една, а две руски системи за противовъздушна отбрана С-400, незачитайки предупрежденията на НАТО и САЩ за потенциално оръжейно ембарго върху Турция. Това коментира в. \"Та Неа\". Покупката също така предизвика повишена загриженост в Обединеното кралство, тъй като обхватът на S-400, ако и когато те са инсталирани в Турция, може да достигне британските бази в Кипър. Износителят \"Рособоронекспорт обяви, че суперсистемата за противовъздушна и противоракетна отбрана ще бъде доставена на Турция през първата половина на 2019 г. Споразумението предвижда обучение на турски военни офицери при използването на S-400, а руските военни съветници ще бъдат на място в Турция за продължителен период от време, за да наблюдават функционирането на системите. Съединените щати изразиха раздразнението си от факта, че Турция като член на НАТО Турция планира да купи руска противовъздушна и противоракетна система, тъй като смята, че тя може да застраши сигурността на някои американски оръжейни системи, използвани от Анкара, включително F- 35 изтребител, който Анкара иска да купи. Турция очаква да получи първата партида С-400 преди края на 2019 г. Ако това се случи, САЩ  заплашиха да блокират продажбата на F-35.", "date": "2018.08.28", "title": "Въпреки заканите на САЩ: Анкара се готви да купи 2 руски системи за отбрана С-400"}
{"url": "https://www.faktor.bg/bg/articles/novini/balgariya/akad-anton-donchev-obineniyata-kam-treys-grup-ne-se-otnasyat-za-men-nyamam-otnoshenie-kam-stroitelnata-chast", "text": "„Да, в надзорния съвет на „Трейс гръп” съм. Но обвиненията към фирмата не се отнасят за мен, просто  защото не се занимавам със строителната част и нямам отношение към нея.\" Това обяви пред Faktor.bg авторът на „Време разделно”, който в момента е в чужбина. Изненадващо вчера стана ясно, че той в ръководния екип на компанията, която е ремонтирала за 23 милиона евро участъка край Своге. Там преди дни при тежка катастрофа с автобус загинаха 17 души.  „Аз се занимавам в компанията с връзките с обществеността, със спазване на законите, с възпитанието на кадрите. Освен това към „Трейс груп” ръководя и една фондация, имаме големи планове в областта на културата”, обясни Дончев ангажиментите си. „Кой българин може да приема равнодушно тази трагедия, това е ужасно. Но не съм запознат на какво основание се обвинява фирмата, не съм вътре в случая, има органи, които се занимават с проблема”, коментира още писателят. В социалните мрежи от вчера се надига истинска вълна на гняв срещу въпросния академик, който е на 88 години, но се е уредил на добра хранилка. Дончев, който след „Време разделно” не е написал нищо впечатляващо, обикновено е компетентен по всички въпроси в държавата и е част от всички номенклатурни инициативни и лобистки комитети, свързани с БСП и лявото. Но в случая мълчи за трагедията на обикновени българи.", "date": "2018.08.28", "title": "Акад. Антон Дончев: Обвиненията към „Трейс груп” не се отнасят за мен, нямам отношение към строителната част"}
{"url": "https://www.faktor.bg/bg/articles/novini/balgariya/pak-katastrofa-s-patnicheski-avtobus", "text": "Катастрофа между пътнически автобус и бус стана тази сутрин към 9 ч. на пътя Банско – Гоце Делчев. По неофициална информация микробусът е поднесъл и се ударил в междуградския автобус. При инцидента има двама леко пострадали – шофьорите на двете превозни средства. Те са настанени в болницата в Разлог. Катастрофата е станала при разклона за село Елешница.", "date": "2018.08.28", "title": "Пак катастрофа с пътнически автобус"}
{"url": "https://www.faktor.bg/bg/articles/novini/svyat/kult-kam-lichnostta-postavyat-portreti-na-erdogan-vav-vsichki-politseyski-uchastatsi", "text": "Турският министър на вътрешните работи Сюлейман Сойлу е изпратил инструкция до всички ведомства в системата на вътрешното министерство, с която се нарежда на входовете им да бъде поставен потрет на турския президент Реджеп Тайип Ердоган. Ведомствата, които са визирани в инструкцията на Сойлу, са министерството в Анкара и дирекциите в страната, полицейските служби, жандармерията и нейните поделения, Службата за брегова охрана, Миграционната служба, правителствената служба за управление при бедствия и извънредни ситуации, валийствата и околийските управления. В инструкцията е указан и форматът на портретите на Ердоган, които да бъдат окачвани на входа, информира БТА.", "date": "2018.08.28", "title": "Култ към личността: Поставят портрети на Ердоган във всички полицейски участъци"}
{"url": "https://www.faktor.bg/bg/articles/novini/svyat/arhiepiskop-prizova-papata-za-se-ottegli", "text": "Нов сексскандал тресе Ватикана след края на двудневното посещение на папа Франциск в Ирландия. Архиепископ призова самия глава на Римокатолическата църква да се оттегли, предаде Bulgaira ON AIR. В експлозивно писмо от 11 страници бивш дипломат на Ватикана твърди, че папа Франциск е прикривал американски кардинал, обвинен в многобройни сексуални посегателства. Архиепископ Вигано дори призовава Светия отец да се оттегли от поста си. Без обаче да представи някакви доказателства за твърденията си. Според анализатори писмото е част от координирана атака срещу папа Франциск. Неговият подател е сред кардиналите традиционалисти, които публично се противопоставиха на Светия отец заради по-либералното му поведение. Моментът също изглежда внимателно подбран. По време на посещението си в Ирландия този уикенд, папа Франциск на няколко пъти поиска прошка за сексуалните злоупотреби, практикувани в продължение на години от църковни служители в страната. Някои ирландци приветстваха извинението, докато други останаха скептични и не се отказаха от организираните протести.  На тръгване от Ирландия папа Франциск отказа коментар по темата.", "date": "2018.08.28", "title": "Архиепископ призова папата да се оттегли"}
{"url": "https://www.faktor.bg/bg/articles/simeon-se-oplakva-tormozyat-me-zaradi-imotite", "text": "\"През 1946 г. получихме един списък и то от Отечественофронтовското правителство, а не някакво монархическо, за имотите. След това през 1998 г. се потвърди собствеността, а изведнъж започнаха всички тези много неприятни и унизителни за мен преследвания. За да видя сега, в края на живота ми, така да ме изтезават и мъчат с някакви измислени и фалшиви претенции е тежко\".  Това каза Симеон Сакскобургготски пред журналисти в Рилския манастир по повод делата за наследството на имотите му, цитиран от \"24 часа\". Той пристигна със съпругата си Маргарита за панихида по повод 75 г. от смъртта на баща му цар Борис III.  \"Има един момент, в който си мислех колко би било грозно да ме принудят и то в една демократична България към второ изгнание\", допълни той. На въпрос на \"24 часа\" дали има политически отенък в съдебните му дела, отговори: \"Мисля, че това е откровено, защото ако се погледнат фактите в една цивилизована, демократична и европейска страна, частната собственост е неприкосновена\". Според бившия премиер хората, които са се заели \"да го тормозят\" по този систематичен начин, трябвало да знаят как са били възпитавани от родителите и дедите му, какво е тяхното разбиране за държавно, частно и лично.  \"При наличие на днешните обичаи и навици мога да кажа много повече, но днес сме тук по друг повод\", заключи той.", "date": "2018.08.28", "title": "Симеон се оплаква: Тормозят ме заради имотите, искат да ме принудят към второ изгнание"}
{"url": "https://www.faktor.bg/bg/articles/novini/balgariya/narodat-pita-zashto-sinat-se-pomiri-s-komunistite-bez-te-da-sa-se-pokayali", "text": "Народът ни го обичаше и му вярваше!  Докато бе жив той не допусна българи да гинат за чужди интереси. Спаси България и българските граждани от кървавата баня на Втората световна война. Но самият факт, че бе Негово Величество – Цар на българите, го правеше автоматично „враг” на Съветския съюз. Защото съветските болшевики бяха противници на монархията и затова техните български „другари”, за да им се подмажат, наричаха родината ни „монархо-фашистка”.  Тезата, че Хитлер има интерес да убива българския цар  и респективно, че  Царят е отровен в Германия, не се потвърждава нито от факти, нито косвено. Нищо от действията на Германия, а и на България след „убийството”  не показва, че германската страна се е възползвала от ситуацията. Ако е вярна тезата, че цар Борис III е бил противник на изпращането на български войски на Източния фронт срещу СССР и затова е бил “отровен”,  то и след смъртта му такива войски не са изпратени.   Затова пък е общоизвестно, че самата съветска власт „стартира” през 1918 г.  с избиването на руското царско семейство – цялото, заедно с децата. А това прави хипотезата, че убийството Н.В. Цар Борис III  е  допустима за разглеждане по презумпция. Още повече, че при нея СССР извлича конкретни облаги.  Хвърляйки вината за убийството върху нацистка Германия  Кремъл получава простор за действие, „развързани ръце”. И  само година по-късно окупира страната ни.  Можем да приемем, че Съветите са постъпили \"милосърдно\". Те убиват само Царя и някои от неговите сътрудници, убиват и верните му български политици и държавници,  но оставят жива фамилията му. Може би затова днес   и е голям фен на развитието на българо-руските отношения.  Убийството на Цар Борис III  е логично, ако изобщо така може да се говори за убийство,  от гледна точка на това, което се случва след него. При жив български монарх  трудно би минал превратът на 9 септември 1944 г.  Не е ясно как би реагирал Царят на съветската инвазия.  Защото, колкото и той да е бил миролоюбив, толкова е бил и решителен, когато е необходимо да се защитава държавата ни. И го е доказвал. А и прогонването му в чужбина не е решение, защото  автоматично го прави  силен и авторитетен център на антикомунистическата съпротива. Изобщо, при жив Цар няма как България да стане  така бързо и „успешно”, \"народна република\" . Защото народът ни го е обичал и със сигурност е щял да го защити. А Цар и \"народна република\"  заедно не вървят, нали?  Смъртта на Цар Борис III продължава да е  Но е факт, че след нея за протежетата на съветската политика у нас остана по-лесното –  да избият и репресират политическият, военен, духовен, стопански, културен и научен елит на България. И те извършват това с  нечувана жестокост, за което тяхното управление ще остане и на дело, и по закон, като „престъпно управление”.  България бе почернена завинаги, разделена на палачи и жертви, а десетки хиляди български младежи загинаха през 1944-1945 г. в безсмисленото участие на българската армия в услуга на съветската армия.  В страната бе установена диктатура, тоталитарен режим. Българинът бе превърнат в обслужващ персонал на комунистическата върхушка. България бе изолирана за близо половин век от нормалния свят. Съветите постигнаха своята цел. Каква огромна национална трагедия!   И сега, когато гледам наследниците на убийците да се кипрят като политици, бизнесмени, журналисти,  не мога да сдържа негодуванието си.  А това, че синът на Цар Борис III се прегърна с  тях  и дори управлява заедно с тях, е една от    Като набожен човек Симеон Сакскобургготски отлично знае, че няма помирение без покаяние. А той се помири с комунистите без те да са се покаяли. Не съм аз този, който ще каже дали това е грях или не. Но аз го мисля като грях. Затова и жестоката тайна за смъртта на неговия баща, достойният български цар Борис III,  продължава да виси със страшна сила върху националната ни съдба. Възможно е истината да е в съветските архиви. Харалд Занднер, най-добрият биограф на Хитлер, е категоричен: „ Легендата, че Хитлер е искал да убие цар Борис III и е поръчал да го отровят, не е вярна. Той по-вероятно е убит по поръчка на Съветския съюз.”  За истината не е важно къде се намира, кой ще я произнесе. Важна е тя самата.  Важно е, че на 28 август 1943 г. България загуби своя обичан Цар и оттогава до днес руска  мрежа е оплела страната ни – кога видимо, кога невидимо. А докато е бил жив Царят не е било така. И синът, Симеон, отлично знае това. Но нима и той не участваше в изплитането на тази мрежа? Но спирам. Българино, разкъсай мрежата!", "date": "2018.08.28", "title": "Народът пита: Защо синът се помири с комунистите без те да са се покаяли"}
{"url": "https://www.faktor.bg/bg/articles/novini/balgariya/kamion-nadvisna-nad-tunela-na-lavov-most-v-sofiya", "text": "Камион надвисна над тунела на Лъвов мост в столицата, след като шофьорът е изгубил контрол над автомобила. Няма пострадали при инцидента. Сигналът е подаден около 10:20 ч. Снимки от произшествието бяха публикувани в социалните мрежи.", "date": "2018.08.28", "title": "Камион надвисна над тунела на Лъвов мост в София"}
{"url": "https://www.faktor.bg/bg/articles/novini/svyat/s-kurts-ako-zapadnite-balkani-ne-badat-integrirani-v-es-tova-shte-zasili-vliyanieto-na-rusiya", "text": "\"Ако загубим региона, ще бъде зле не само за Западните Балкани, но и за ЕС\", заяви австрийският канцлер Себастиан Курц, цитиран от македонския \"Вечер\". Той добави, че страните от региона трябва да бъдат интегрирани в Евросъюза, в противен случай \"регионът ще изпадне под влиянието на други\". \"Пред Западните Балкани не стои само европейската перспектива. Ако регионът не бъде включен в ЕС това ще засили влиянието на Русия, Турция и други страни\", предупреди Курц, който в момента председателства Съвета на Европейския съюз.", "date": "2018.08.28", "title": "Себастиан Курц: Ако Западните Балкани не бъдат интегрирани в ЕС това ще засили влиянието на Русия"}
{"url": "https://www.faktor.bg/bg/articles/iznenadvashta-sreshta-na-salvini-s-orban-mozhe-da-razgnevi-koalitsiyata", "text": "Италианският вицепремиер Матео Салвини ще се срещне днес в Милано с унгарския министър-председател Виктор Орбан, съобщи агенция \"Франс прес\". Агенцията отбелязва, че това няма да се хареса на другия вицепремиер на Италия Луиджи ди Майо, посочва БТА. \"Унгария на Орбан издига стени, огради с бодлива тел и отказва разпределението\" на мигранти. \"Доколкото ми е известно, страните, отказващи разпределение, нямат право на европейско финансиране\", заяви Ди Майо днес пред в. \"Стампа\". Крайнодясната партия \"Лига\" на Салвини и оглавяваното от Ди Майо антисистемно Движение \"Пет звезди\" са коалиционни партньори. И Италия, и Унгария съобщиха за предстоящата среща, но нито една от двете страни не уточни по какъв повод се организира тя. Салвини и Орбан следват твърда политическа линия по отношение на мигрантите. Утре следобед симпатизанти на левицата ще протестират в Милано срещу срещата.", "date": "2018.08.28", "title": "Изненадваща среща на Салвини с Орбан може да разгневи коалицията"}
{"url": "https://www.faktor.bg/bg/articles/novini/balgariya/ima-li-politichesko-vliyanie-za-potulvane-na-intsidenta-s-bashtata-na-prezidenta", "text": "Преди дни стана ясно, че бащата на президента Румен Радев – Георги Радев, е участник в лека катастрофа на 17 август. Колата на Радев и триколка на инвалид се удрят на кръстовище в Харманли. Катастрофата не е отразена в бюлетина на МВР, а за нея акт е получил човекът с увреждане, който е жертва на инцидента.   Свидетел на катастрофата става местният лидер на БСП в Харманли Михаил Лисков. Той отрича да е повлиял на разследването. \"Какъв фактор съм аз,за да оказвам въздействие на полицията. Просто от чисто човешка  гледна точка спрях, видях бай Георги и леля Станка, интересувах се от тяхното състояние. Аз също мога да задам въпроса, защо, някой ме упрекват за някакъв политически натиск. Този запис как е попаднал в медиите нали – 9 дни след случката. Това видео наблюдение в Харманли за какво се използва – за предотвратяване на криминални престъпления, или за политически натиск?\", коментира пред бТВ Лисков. Политикът от БСП обаче мълчи, защо полицаите не са го отстранили веднага от мястото на инцидента, а са го оставили да мести превозните средства, да разговаря с участниците в катастрофата. Явно Лисков има такъв респект в града, че МВР се съобразява с него. Припомняме, че министърът на вътрешните работи Валентин Радев критикува работата на полицаите, работили по катастрофата с бащата на президента и е разпоредил проверка има ли прикриване на факти и манипулиране на истината за инцидента. Случаят се проверява от две дирекции на МВР и прокуратура.", "date": "2018.08.28", "title": "Червен лидер мълчи, защо полицаите са го оставили да се разпорежда на мястото на катастрофата с бащата на президента"}
{"url": "https://www.faktor.bg/bg/articles/novini/balgariya/oblastniyat-upravitel-10-mesetsa-chakam-otgovor-za-patishtata-v-kritichno-sastoyanie-v-sofiyska-oblast", "text": "„Областните управители нямат никакви правомощия върху ремонта и поддръжката на републиканските пътища. Това е от правомощията на АПИ”, заяви областният управител на Софийска област Илиан Тодоров. „През 2017 г. в качеството ми на областен управител, с цел превенция на подобни катастрофи, изпратих писмо до Министерски съвет, до председателя на АПИ и до директора на Областно пътно управление, в което давам пълен списък с пътищата, които са в критично състояние и които могат да предизвикат катастрофи. Вече 10 месеца нямам отговор”, поясни той. „Със заповед на Бойко Борисов от 2011 г. всички структури в областите са длъжни да дават тримесечни отчети за извършената си дейност. Областно пътно управление до този ден е трябвало да ми предостави четири отчета за извършената от тях работа. Получил съм само един”, каза още Илиан Тодоров. „Седем месеца се молих на АПИ да сложат табели откъде започва и откъде свършва Софийска област. За съжаление в България в топлите си кресла стоят едни самозабравили се хора, анонимни чиновници, експерти по „нищоправене”, които си позволяват да нарушават заповедите на министър-председателя”, заяви областният управител на Софийска област.", "date": "2018.08.28", "title": "Областният управител: 10 месеца чакам отговор за пътищата в критично състояние в Софийска област"}
{"url": "https://www.faktor.bg/bg/articles/novini/svyat/pod-natisk-otnovo-spusnaha-znameto-na-beliya-dom-v-pamet-na-makkeyn", "text": "След като в събота почина сенаторът Джон Маккейн, знамето над Белия дом беше спуснато наполовина, но в понеделник отново беше вдигнато, което предизвика изумление и възмущение. След бурната реакция от страна на парламентаристи, организации на ветераните, журналисти и граждани и призиви да бъде направен жест в знак на уважение към покойния сенатор Тръмп публикува кратка прокламация, а знамето беше отново спуснато наполовина в знак на почит към паметта на Маккейнq съобщи Voice of America. В изявлението на Тръмп се казва: \"Независимо от нашите разногласия по повод политиката, аз уважавам сенатор Джон Маккейн за неговата служба на страната ни и в негова чест заповядах знамето да остане спуснато до деня на погребението му\". Мнозина припомниха, че през 2009 година, след смъртта на Едуард Кенеди американското знаме беше спуснато по разпореждане на Барак Обама в продължение на пет дни.", "date": "2018.08.28", "title": "Под натиск: Отново спуснаха знамето на Белия дом в памет на Маккейн"}
{"url": "https://www.faktor.bg/bg/articles/tsipras-spekulatsiya-e-che-shte-ima-predsrochni-izbori-v-gartsiya", "text": "Гръцкият премиер Алексис Ципрас отхвърли спекулациите за предсрочни избори в страната си. Пред централния комитет на управляващата партия \"Сириза\" Ципрас заяви, че следващите парламентарни избори ще се състоят през есента догодина, когато изтича управленският му мандат, съобщи БНР.  Не е ясно как премиерът смята да довърши мандата си, след като коалиционният му партньор - Панос Каменос, обяви този месец, че ще оттегли подкрепата си от кабинета, ако споразумението за преименуване на Република Македония бъде предложено за ратификация на гръцкия парламент.  Правителството на Ципрас разполага със 152-ма от общо 300 депутати в настоящия парламент. Седем от тях са от партията на Каменос - \"Независими гърци\".", "date": "2018.08.28", "title": "Ципрас: Спекулация е, че ще има предсрочни избори в Гърция"}
{"url": "https://www.faktor.bg/bg/articles/novini/svyat/k-volkar-svetat-e-obezpokoen-ot-agresivnostta-na-rusiya-v-azovsko-more", "text": "\"Русия има собствена интерпретация за Азовско море изхождайки от анексията на Крим. Те смятат, че владеят териториалните води и са длъжни да защитават моста, който свързва Русия с Крим. Останалият свят разглежда това като украинско крайбрежие и международни води и е обзпокоен от засилването на военно-морското присъствие на Русия и нарастването на агресивността в Азовско море\", заяви специалният представител на Държавния департамент за Украйна Кърт Волкър. \"Ситуацията е \"много опасна\", казва Волкър в интервю за Voice of America.  По думите му, това не означава, че Русия се готви за нова агресия, макар че \"ние винаги трябва да сме подготвени\". Припомняме, че руските граничари започнаха да спират морски съдове през април. За 4 месеца Русия задържа над 150 кораба, пътуващи към украински пристанища.", "date": "2018.08.28", "title": "Кърт Волкър: Светът е обезпокоен от агресивността на Русия в Азовско море"}
{"url": "https://www.faktor.bg/bg/articles/pochina-pilotat-na-padnaliya-samolet-kray-shumen", "text": "Почина 62-годишният пилот на самолета, който падна край Шумен миналата седмица, съобщи БНР. Д-р Димитър Костов, директор на болницата в Шумен, съобщи, че мъжът до последно е бил на апаратно дишане, с множество наранявания и тежка травма на белия дроб. Инцидентът с частния самолет стана на 22 август. Летателната машина се приземи в овощна градина в района на пети километър, около 19:00 ч.  Разследването по случая продължава под надзора на Окръжната прокуратура в Шумен. Няколко са версиите, по които работят разследващите органи - човешка грешка, техническа повреда или лоши метеорологични условия. Най-вероятната от тях е появата на внезапен силен вятър. Самолетът беше преместен вчера от мястото на катастрофата към площадка, където огледите и разследването продължават.", "date": "2018.08.28", "title": "Фатална развръзка: Почина пилотът на падналия самолет край Шумен"}
{"url": "https://www.faktor.bg/bg/articles/ognyan-minchev-1-7", "text": "\"Когато България беше открито сателит на СССР, между 6 и 10 на сто от нашия БНП отиваше за военни цели. Оттук си направете извода колко е разходвала имперската метрополия, за да поддържа съперничеството с мощната Америка през Студената война. Такива са приоритетите и на днешна Русия, която се управлява от човек, за когото крахът на СССР е \"най-голямата геополитическа трагедия на 20 век\".\" Това пише в свой коментар на страницата си във Фейсбук политологът Огнян Минчев. \"Често ще чуете въпроса - \"как така една страна с БНП на Италия, със 150 млн. население, може да оказва толкова драматично силно въздействие върху (Централна и Източна - и не само) Европа, Сирия, Балканите и т.н.?\" Отговорът е ясен - Русия функционира приоритетно \"геополитически\". Италия с 60 милионното си население е принудена да разходва своя БНП за стратегически обществени, социални и други цели, поради което е твърде умерена военна и \"геополитическа\" сила. Русия - т.е. Кремъл - винаги си е позволявала да изразходва своя БНП преимуществено за \"геополитически\" цели, независимо от това какво въздействие има това върху обикновения руски гражданин, неговите интереси и стандарт на живот. Когато България беше открито сателит на СССР, между 6 и 10 на сто от нашия БНП отиваше за военни цели. Оттук си направете извода колко е разходвала имперската метрополия, за да поддържа съперничеството с мощната Америка през Студената война. Такива са приоритетите и на днешна Русия, която се управлява от човек, за когото крахът на СССР е \"най-голямата геополитическа трагедия на 20 век\". И ако тази трагедия се е случила, днес Русия трябва да направи възможното, за да я компенсира - доколкото може. Затова Русия живее \"геополитически\" - през 2008 г. в Грузия, през 2014 - в Украйна, а през последното десетилетие - все по-активно навсякъде другаде в Европа, и особено в източната й част и на Балканите се харчат големи  \"геополитически\" пари, за да се разваля стореното от ЕС и народите на бившия Източен блок и да се поддържа мита за \"катастрофата\" на Източна Европа в ЕС. Всичко е както си го знаем от старите времена, с едно важно изключение: Подкопавайки легитимността на европейския избор на бившите си сателити в Източна Европа, Кремъл не може да им предложи никаква алтернатива - нито социална, нито икономическа, нито \"геополитическа\". Затова се работи \"на парче\" - и където хване дикиш. А в България дикиш най-лесно хваща, защото за три десетилетия след 1989 г. ние не успяхме да развием алтернативен елит, който да изпълни държавотворната си функция. Затова функционираме в тясна зависимост от стари връзки, стари зависимости и произтичащите от тях частни и полу-публични интереси. Затова за 20 години не можем да придвижим алтернативни енергийни стратегии (или даже газови конектори), съхранили сме напълно едностранната си енергийна зависимост, не можем да си купим ново оръжие, да реформираме институциите си по начин, достоен за европейска страна. Тази статия е за Северен поток-2 и за отношенията на Русия и Германия, но в нейния контекст ние безпогрешно можем да определим и собственото си място в голямата \"геополитическа\" игра. \"Геополитика\" в съвременния свят съществува само там, където не работи икономиката\", казва авторът на статията Юлия Латинина.\"", "date": "2018.08.28", "title": "Огнян Минчев: Путин харчи огромни \"геополитически\" пари, за да поддържа мита за \"катастрофата\" на ЕС и Източна Европа"}
{"url": "https://www.faktor.bg/bg/articles/novini/balgariya/o-katev-prez-septemvri-izticha-srokat-za-sporazumenie-mezhdu-sakskoburggotski-i-darzhavata-za-imotite", "text": "\"Не може царя да бъде единственият човек в България, който да няма собственост. Не обсъждам решенията на съда – правилни или неправилни, те са взети. Съществува и една независима съдебна инстанция извън България, която решава финално. През септември изтича 5-месечният срок, който съдът в Страсбург даде на българската държава и на наследниците на царското семейство да се споразумеят за тези имоти и да приключи тази сага. Царя подаде ръка преди няколко месеца и каза, че е готов да обсъдят и да се постигне споразумение\", коментира пред бТВ бившият областен управител Олимпи Кътев, който върна \"Врана\" на семейството на Симеон Сакскобургготски по времето, когато той беше премиер. По думите му, след като Софийския градски съд, който на първа инстанция реши, че дворецът \"Врана\" е собственост на държавата, а не на бившия премиер Симеон Сакскобургготски, ако не се стигне до споразумение, България може да бъде осъдена за милиони. \"През 1947 г. отечественофронтовското правителство на Кимон Георгиев одържавява всички частни имоти и вещи на царското семейство. Къде има в света държава, която да одържавява държавно имущество? Ако тези дворци, вилици, чинии и чаши са били държавни, защо трябва да се одържавяват\", попита Кътев. \"Ако се стигне до там държавата да вземе двореца \"Врана\", скоро там ще бъде резиденция на някой от олигарсите, а мотивът ще бъде, че държавата няма пари да го стопанисва\", прогнозира той.", "date": "2018.08.28", "title": "Кътев: Ако няма споразумение между Сакскобургготски и държавата за имотите до септември, може да осъдят България за милиони"}
{"url": "https://www.faktor.bg/bg/articles/kremal-gotvim-otgovor-na-amerikanskite-sanktsii-ne-e-zadalzhitelno-da-sa-ikonomicheski", "text": "Русия подготвя отговор на американските санкции, заяви заместник-министърът на външните работи Сергей Рябков в ефира на руската телевизия „Россия 1“, цитиран от РИА Новости и \"Фокус\". \"Наистина ли мислите, че ние не може да се справим с още една или дори пет вълни от санкции? Да, необходимо е да се подготвим, ние се подготвяме.\" - каза Рябков за програмата \"60 минути\" на телевизионния канал \"Россия 1\". Дипломатът отбеляза, че Русия никога не е била изправена пред \"толкова невъзприемчив\" партньор в САЩ, като сегашната администрация на президента Доналд Тръмп. \"Американската страна е готова да чуе само това, от което тя се интересува по свои собствени причини. Което не съответства на тяхната представа за това, което е вярно и това, което не е вярно, като цяло, за това кое е добро и кое е лошо, го пропуска покрай ушите си \"- каза заместник-министърът на външните работи. Според него това се превърна в огромен проблем в настоящия момент за международните отношения. Въпреки това, Москва има различни начини да представят руската гледна точка на проблемите в САЩ, включително и международни съдилища и публична дипломация, каза Рябков. Освен това дипломатът подчерта, че Москва няма да остави без огледален отговор разширяването на американския черен списък на руски граждани. В същото време той отбеляза, че не е задължително да се реагира на икономически санкции само в икономическата сфера. Заместник-министърът на външните работи отбеляза, че държавният глава обмисля различни варианти и своевременно ще вземе необходимите решения", "date": "2018.08.28", "title": "Кремъл: Готвим отговор на американските санкции, не е задължително да са икономически"}
{"url": "https://www.faktor.bg/bg/articles/novini/balgariya/oblachno-i-dazhdovno-dnes-1", "text": "Днес времето ще е с променлива облачност, на отделни места, главно в западната половина на страната, ще има валежи от дъжд, след обяд придружени с гръмотевици, съобщават от НИМХ към БАН. Ще духа умерен северозападен, в Източна България - и временно силен северен вятър. Максималните температури ще са предимно между 26 и 31 градуса. Над Черноморието облачността ще е променлива и на отделни места в сутрешните часове краткотрайно ще превали. Ще духа умерен, в южните райони - и временно силен, северен вятър. Максималните температури ще са между 27 и 30 градуса. Температурата на морската вода е 26-27 градуса. Вълнението на морето ще е 2-3 бала. В планините облачността ще е по-често значителна, на места - с валежи от дъжд.", "date": "2018.08.28", "title": "Облачно и дъждовно днес"}
{"url": "https://www.faktor.bg/bg/articles/novini/svyat/sblasatsi-zaradi-ubiystvo-izvarsheno-ot-emigranti-shestima-raneni", "text": "Най-малко шестима души бяха ранени снощи при сблъсъци между крайнодесни и леви демонстранти в източногерманския град Кемниц. Нараняванията били причинени от бомбички и фойорверки, които хвърляли  демонстрантите, обяви полицията. Някои от участниците замеряли силите на реда с камъни и бутилки. Причина за протестите, които започнаха в неделя, е смъртта на 35-годишен германец, намушкан с нож при скандал с участието на мигранти. Във връзка с убийството пред съда в Кемниц се явиха 23-годишен сириец и 22-годишен иракчанин. Според прокурорите те са нападнали жертвата без основателна причина. При атаката бяха тежко ранени още двама души.", "date": "2018.08.28", "title": "Сблъсъци заради убийство извършено от емигранти, шестима ранени"}
{"url": "https://www.faktor.bg/bg/articles/svetovrachene-se-proshtava-s-chetiri-ot-zhertvite-na-karvaviya-intsident-kray-svoge", "text": "Световрачене се прощава с четири от жертвите на тежката катастрофа край Своге. На 25 август автобус се удари, падна в дере и загинаха 17 души. 15 от тях са от село Световрачене. Днес ще бъде погребано и 13-годишното момче, което загина заедно със своята баба. Вуйчото на момчето е в момента във ВМА. Засега с обвинение за тежкия инцидент е само шофьорът на автобуса Григор Григоров. Прокуратурата го разследва за причиняване на смърт по непредпазливост. Той е под стража в болница ИСУЛ, където е настанен. Григоров е шофирал с превишена скорост, но според експертите част от причините за инцидента са лошата пътна настилка и неправилно поставените мантинели. Вчера разследващи и полиция влязоха в сградата на изпълнителя на пътя София-Своге- Мездра Трейс груп. Бяха иззети документи. Днес ще бъдат направени нови огледи на превозното средство, които се очаква да хвърлят повече светлина върху разследването. Вчера автобусът беше изтеглен от мястото на инцидента. Беше направен оглед и на целия участък, в който стана катастрофата.", "date": "2018.08.28", "title": "Световрачене се прощава с четири от жертвите на кървавия инцидент край Своге"}
{"url": "https://www.faktor.bg/bg/articles/novini/balgariya/tri-ot-ranenite-kray-svoge-zheni-oshte-sa-s-opasnost-za-zhivota", "text": "Три жени от шестимата настанени за лечение в „Пирогов” след катастрофата край Своге все още са с опасност за живота. Това съобщи тази сутрин директорът на лечебното заведение проф. Асен Балтов. Трите жени имат гръдни травми и първо трябва да бъдат стабилизирани, а след това предстоят операции, уточни директорът на „Пирогов”. Другите трима в „Пирогов”, пострадали при инцидента край Своге, ще останат в болницата поне още седмица. От настанените мъж и жена във ВМА жената все още е с опасност за живота. 30-годишният мъж е вуйчо на загиналото при катастрофата дете на 14 години от Световрачене.  От Световрачене са 15 от всички 17 жертви на инцидента. От днес започват погребенията в селото.", "date": "2018.08.28", "title": "Три от ранените край Своге жени още са с опасност за живота"}
{"url": "https://www.faktor.bg/bg/articles/agresivno-pismo-ot-phenyan-provali-vizitata-na-pompeo", "text": "Президентът на САЩ Доналд Тръмп отменил посещението в Северна Корея на Майк Помпео след като американският държавен секретар получил войнствено писмо от висш севернокорейски представител само часове след огласяване на визитата миналата седмица, съобщи в. \"Вашингтон пост\". Всекидневникът цитира двама неназовани високопоставени американски представители, според които писмото било изпратено от Ким Йон-чол, заместник-председател на Централния комитет на управляваща Корейска трудова партия, ръководил предишните кръгове преговори с Помпео. \"Вашингтон пост\" посочва, че точното съдържание на писмото не е известно, но то било достатъчно агресивно, за да решат Тръмп и Помпейо да отменят посещението, на което на севернокорейската страна трябваше да бъде представен новоназначеният специален пратеник Стивън Бигън. Отменяйки визитата на държавния секретар, Тръмп за първи път призна публично, че усилията му да накара Северна Корея да се откаже от ядреното оръжие буксуват, отбелязва Ройтерс. В неделя севернокорейски държавни медии обвиниха САЩ в двуличие и \"кроене на престъпен заговор\" срещу Пхенян, но не споменаха анулираното посещение на Помпео, припомня БТА. В края на миналата седмица президентът Тръмп съобщи, че е наредил на Помпео да не заминава за Северна Корея поради липса на достатъчен напредък в премахването на ядрените й оръжия.", "date": "2018.08.28", "title": "Агресивно писмо от Пхенян провали визита на Помпео в Северна Корея"}
{"url": "https://www.faktor.bg/bg/articles/novini/balgariya/izgoryala-e-kashtata-vav-varana-v-koyato-e-zhivyal-yordan-yovkov", "text": "Пожар е изпепелил къщата на Йордан Йовков във Варна. Сградата се намира на ул. \"Георги Живков\" в центъра на града. Няколко екипа пожарникари са били изпратени на мястото на инцидента. По първоначална информация причината е небрежност при боравене с открит огън. Къщата не е паметник на културата, не е широко известна сред варненци.  За бележития писател напомня единствено табела от времето на социализма.  Смята се, че в този дом Йовков е написал повестта \"Жетварят\".  Във Варна той се установява за кратко - в периода 1919 г. - 1920 г., когато учителства в Мъжката гимназия. Преди това младият Йовков напуска Добруджа, която след Първата световна война става румънско владение.", "date": "2018.08.28", "title": "Изгоряла е къщата във Варана, в която е живял Йордан Йовков"}
{"url": "https://www.faktor.bg/bg/articles/makron-asad-e-opasen-ostavaneto-mu-na-vlast-e-fatalna-greshka", "text": "Оставането на власт на сирийския президент Башар Асад би било фатална грешка, заяви френският президент Еманюел Макрон по време на срещата с френските дипломати, предава Anadolu Agency, цитирана от \"Фокус\". \"Франция не може да назначи бъдещите сирийски лидери ... Но е наш дълг и наш интерес да гарантираме, че сирийският народ е в състояние да направи това\", каза Макрон във второто си изказване на годишната конференция на посланиците в Париж. Той обаче подчерта, че никога не е настоявал за оставката на Асад в замяна на предоставянето на хуманитарна помощ на страната. Макрон също предупреди, че Асад е на ръба на създаването на нова хуманитарна криза в провинция Идлиб, последната крепост за бунтовнически и джихадистки групировки в Сирия. \"Ситуацията е тревожна ... Сирийският режим не показва готовност да преговаря за политически преход.\"", "date": "2018.08.28", "title": "Макрон: Асад е опасен, оставането му на власт е фатална грешка"}
{"url": "https://www.faktor.bg/bg/articles/novini/svyat/rusiya-prehvarlya-voyski-i-vaorazheniya-v-siriya", "text": "Министерството на отбраната на Русия прехвърли противовъздушни комплекси във въздушната база Хмеймим в Сирия, съобщава в. \"Комерсант\". Според публикацията, става дума за батарея от противовъздушната ракетна система Toр-M2. Тя е била преместена в базата в Сирия, за да подсили разположените там части. Освен това руските военни кораби в Средиземно море са подкрепени с две фрегати и един ракетен кораб.", "date": "2018.08.28", "title": "Русия прехвърля войски и въоръжения в Сирия"}
