{"url": "https://www.faktor.bg/bg/articles/razvod-s-pravoslavnata-tsarkva-gartsiya-e-vav-voyna", "text": "В най-тежките години на финансовата криза гръцката православна църква помагаше на милиони гърци да оцелеят. Затова и премиерът Ципрас навремето поддържаше близки контакти с църковните деятели. Гръцката държава и Православната църква винаги са били много тясно свързани. Църквата се ползва и с много привилегии – тя не плаща почти никакви данъци, а заплатите на свещениците се изплащат от държавния бюджет. Премиерът Ципрас иска обаче всичко това да се промени и говори за „развод“. Моментът е подходящ, тъй като неговото правителство вече не е така силно зависимо от международните кредитори и спасителните заеми. Ципрас иска да получи дял от огромните богатства на църквата, но без да води война с нея. Затова търси взаимноприемливо решение. За целта е замислил план с 15 точки, който да улесни една раздяла по взаимно съгласие. Планът предвижда наличните 9 000 свещеници в страната да бъдат съкратени, а държавата повече да не изплаща техните заплати, нито пък пълния размер на полагащите им се социални облаги и бъдещи пенсии. Тези пари в бъдеще ще трябва да осигурява заможната Гръцка православна църква. Ципрас иска и друго: църквата да отслаби хватката, с която държи обществения живот в страната, за да може Гърция да започне да се смята за \"религиозно неутрална\" страна. В замяна на това държавата ще се откаже от всичките си претенции към многобройни сгради и парцели, за които църквата отдавна претендира. Държавата би желала да създаде проект за стопанисването на земите, в който църквата и държавата да си поделят печалбите поравно. Гърците, навършили 15 години, вече могат сами да определят своя пол в документите си за самоличност - без да се подлагат на медицинска интервенция. Църквата обаче плаши с отлъчване. А властта ѝ в Гърция е огромна. (18.10.2017) Всичко това явно е прозвучало доста примамливо и за архиепископа на Атина и цяла Гърция Йеронимус Втори, който се съгласи на сделката с Ципрас след един твърде кратък разговор с премиера. Двамата дори я обявиха за „крайъгълен камък“. Тяхното споразумение обаче предизвика яростни реакции на архиепископи и свещеници, които  осъдиха сделката като предателство. Оттогава насам в Гърция настана истински ад, а разводът по взаимно съгласие се изроди в кална бракоразводна война. На извънредно заседание миналата седмица 72 от всичките 82-ма водещи архиепископи в страната застанаха на страната на клира. Всички те категорично отказват да бъдат извадени от списъците на държавните служители. Правителството незабавно отвърна със заплаха: „Нека да сме наясно. Правителството е в правото си да взима решения, засягащи държавния бюджет. А ако църквата не е съгласна с нашето предложение, правителството ще решава само\", закани се правителственият говорител Димитрис Цанакополус. Някои наблюдатели твърдят, че с твърдия си курс правителството си прави тънки сметки. Но спорът с най-могъщата институция в страната, може да се окаже и автогол за Ципрас, които определя себе си като атеист. \"Всеки опит на държавата да се опълчи срещу църквата в Гърция неизменно е завършвал с провал\", казва журналистът Никос Диму в разговор с ДВ. При това планирания развод на пръв поглед предлага възможност да се разчупи сегашното статукво. Много гърци се надяват страната им най-сетне да стане светска държава. Тогава счетоводните книги на църквата ще станат достъпни и за държавните одитори. Състоянието на църквата се изчислява на над 700 милиарда евро. А когато държавата спре да изплаща заплатите на свещениците, ще разполага с пари за крайно необходимите нови работни места в публичния сектор. Разкъсването на дългогодишната връзка между държава и църква е сложна и предизвикателна задача, включително и  в политическо отношение. Над 90% от гърците свързват своята национална идентичност с православната си религия. Освен това много от гръцките граждани загубиха доверието си към Алексис Ципрас. \"Той не изпълни почти никое от своите изборни обещания\", казва София Георгиафенди. \"Кой може да каже, че неговите уверения утре ще имат някаква стойност? Какво ще стане с клира? Какво ще стане с нашата вяра?\", пита се тя. След като бе избран за премиер през 2015 година Ципрас обеща да разкъса връзките между държава и църква. Но по време на тежката криза църквата стана опора за хилядите закъсали гърци. Премиерът тогава набързо се отказа от намеренията си. През 2019 година обаче отново предстоят избори, а рейтингът на Ципрас пада. Клирът и някои критици на Ципрас го обвиняват, че използва църквата, за да трупа политически капитал. Гръцката православна църква е с близо 1500 години по-стара от гръцката държава. Всички досегашни опити тя да бъде отделена от тази държава се провалиха поради съпротивата на гърците. Те не желаят да обърнат гръб на църквата, която беше основна опора за съхраняването на православната вяра и гръцкия език по времето на 400-годишното османско владичество. Някои медии съобщиха междувременно, че съветниците на Ципрас го притискат да прекрати конфронтацията с църквата. Според последните анкети, 70% от гръцките граждани смятат, че Ципрас ще загуби предстоящите избори. Тогава на власт вероятно ще дойде консервативната опозиция, а консерваторите по традиция подкрепят влиятелния клир. (източник: Дойче веле)", "date": "2018.11.25", "title": "Развод с Православната църква - Гърция е във война"}
{"url": "https://www.faktor.bg/bg/articles/tereza-mey-ne-sam-tazhna-ne-iskam-vtori-referendum-i-nyama-da-podavam-ostavka", "text": "Британският премиер Тереза Мей заяви, че за разлика от своите колеги в ЕС, не се чувства тъжна днес. По нейните думи не е необходим втори референдум във Великобритания за принадлежността към ЕС. Мей избегна ясен отговор на въпроса дали би подала оставка, ако споразумението за оттеглянето на нейната страна от ЕС не бъде подкрепено в британския парламент, предаде БТА. На пресконференция след днешното заседание на Европейския съвет тя посочи, че е пълна с оптимизъм за бъдещето на своята страна, както и че пред Великобритания се открива светло бъдеще. По нейните думи се очаква преди Коледа Камарата на общините в британския парламент да се произнесе по постигнатото споразумение. Тя уточни, че това е единственото възможно споразумение и предоговаряне не може да се очаква. Британците не искат повече да спорят, а сделка, която отговаря на резултата от референдума. Постигнахме възможно най-доброто споразумение. Най-добрите дни са пред нас. Парламентът в Лондон е длъжен да изпълни волята на избирателите. Хората решиха да напуснем ЕС и вярвам, че доверието в политиците ще бъде запазено с подкрепа за постигнатата сделка, каза Мей. По нейните думи, ако споразумението не получи необходимата подкрепа, това би довело до повече разделение и несигурност. Попитана дали споделя тъгата на останалите държавни и правителствени ръководители от ЕС, изразена днес почти единодушно, Мей отговори отрицателно. Разбирам, че другите са тъжни. За нас важното е да продължим напред, добави Мей.", "date": "2018.11.25", "title": "Тереза Мей: Не съм тъжна, не искам втори референдум и няма да подавам оставка"}
{"url": "https://www.faktor.bg/bg/articles/merkel-sporazumenieto-za-brekzit-e-shedyovar-na-diplomatsiyata", "text": "Канцлерът на Германия Ангела Меркел нарече споразумението за Брекзит \"дипломатически шедьовър\", който става основа за \"организирана раздяла\". Тя добави, че все още съжалява за решението на британците да напуснат ЕС след 45-годишно членство, съобщи БТА. \"Мисля, че бе постигнат един дипломатически шедьовър\", каза Меркел за споразумението, което цели оставащите 27 страни от ЕС да запазят \"много близки отношения\" с отиващата си Великобритания. Германският канцлер призна, че изпитва \"известно удовлетворение\" от сключването на сделката, но не пожела да дава мнение дали тя ще бъде предоговаряна, ако Камарата на общините я отхвърли. Споразумението за Брекзита не подлежи на предоговаряне, каза днес британският премиер Тереза Мей в унисон с изявленията на европейските си партньори, предаде ДПА. \"Ако хората си мислят по някакъв начин, че ще има още едни преговори, това не е така\", каза тя пред журналисти в Брюксел, след като по-рано през деня Европейският съвет одобри сделката за раздялата с Обединеното кралство. \"Това е споразумението; то е резултат от тежки и трудни преговори през значителен период от време. И както беше казано, това е сделката, която е на масата. Това е възможно най-добрата сделка. Това е единствената възможна сделка\", подчерта Мей. Британският премиер отказа да коментира какво ще се случи, ако парламентът в Лондон отхвърли споразумението.", "date": "2018.11.25", "title": "Меркел: Споразумението за Брекзит е шедьовър на дипломацията"}
{"url": "https://www.faktor.bg/bg/articles/novini/balgariya/tsvetanov-otiva-v-bryuksel-za-sreshta-na-varha-na-shefovete-na-parlamentarni-grupi-ot-enp", "text": "Председателят на парламентарната група на ГЕРБ и зам.-председател на партията Цветан Цветанов заминава в понеделник на работно посещение в Брюксел, съобщиха от пресцентъра на ГЕРБ. Там той ще участва в 28-ата среща на върха на председателите на ПГ от ЕНП в националните парламенти на ЕС и в ЕП. Форумът ще се проведе в два основни панела. Първият е посветен на въпросите по субсидиарността, а вторият на визията на ЕНП за бъдещето на Европа. В рамките на своята работна визита в Брюксел председателят на ПГ на ГЕРБ ще се срещне с председателя на Комисията по граждански свободи, правосъдие и вътрешни работи (ЛИБЕ) Клод Мораес и със зам.-председателя на ЕНП Дара Мърфи, който е и директор на кампанията на ЕНП за европейските избори през 2019 г.", "date": "2018.11.25", "title": "Цветанов ще участва в среща на върха на шефовете на парламентарни групи от ЕНП"}
{"url": "https://www.faktor.bg/bg/articles/georgi-markov-prezidentat-radev-sigurno-pomni-kak-bsp-dva-pati-upravlyava-s-palno-mnozinstvo-i-kak-ni-razsipa", "text": "„Аз съм единственият депутат от ГЕРБ от ВНС. Не се впечатлявам от спора между Борисов и Радев, защото съм се нагледал на спорове между премиери и президенти и от една политическа сила. Сега президентът и премиерът са от различни политически сили и е нормално това. Аз уважавам президентската институция и самия Радев. За неговото изявление за 10 ноември, в което той направи едно обобщение и констатации, аз изцяло не съм съгласен. Не е заплашена българската демокрация и няма сливане между ГЕРБ и държавата, каквото внушение бе направено. Защото имаме президент от друга политическа сила, държавен глава, който има големи правомощия”, заяви в предаването „Беновска пита” по Канал 3 народният представител от ГЕРБ Георги Марков по повод противоречията между президента Румен Радев и премиера Бойко Борисов. Как може да се твърди, че има сливане на ГЕРБ с държавата, след като партията дори няма пълно мнозинство и много често дори има проблеми с преодоляването с някое президентското вето, посочи бившият конституционен съдия. „България е най-демократичната страна на Балканите. Има функционираща демокрация и нещо повече – има директна телефонна връзка между премиера и лидера на опозицията”, обяви Марков, като припомни разговор между Нинова и Борисов на тема здравеопазване. „Бойко два пъти от четири посочва председателския пост на опозицията. Въпреки че не е редно, защото това е пост еманация на управлението. Но това е българската демокрация – номер 1 сме на Балканите”, категоричен е депутатът. „Това, което ми се струва е, че президентът Радев е нормален човек. А трябва да е луд, за да прави партия. Защото например Бойко управлява в политическа лудница. Защото управлява със скандалджии, които обаче, ако не бяха там, нямаше да преодолеем Истанбулската конвенция и още някои други неща”, изтъкна Марков относно евентуалните бъдещи планове за партия на Радев. Относно протестите той коментира. „Казват \"хората на улицата\". Не \"хората\", защото това означава всички, а \"има хора на улицата\". Не ги познавам протестиращите, не съм ги виждал в София. Та тези хора днес са предложили референдум за мажоритарни избори. Това го подкрепям. Но такъв референдум се състоя. И какво се случи?” Според Георги Марков големият проблем на изборната система е именно, че попадат по-малко личности, което пък е желанието на хората. „Аз не следя всички изяви на министър-председателя. Аз обаче съм човек, който е лоялен към него и се старая като видя нещо тревожно, да му давам публично съветите, а не да ходя да му шушукам на ушето”, каза Марков. „Сега му казвам, че с такъв чудесен организатор като г-н Цветанов ГЕРБ трябва да изведе хората на улицата – не да прави контрапротест, без да блокира улици, да излезе мирно  и да заяви, че се обявява против смяна на системата, да се обяви против анархокомунизма, да си защити правителството и ако трябва, да поиска оставка на президента. Защото при демокрацията се иска оставка и на президента”, обяви депутатът от гражданската квота на ГЕРБ. „Президентът прави правилни констатации, че България е най-бедна в ЕС. Той не е бил част от политическата система, но трябва да каже защо сме най-бедни. Ние сме най-бедни, защото Чехия и Унгария правеха реформи, а ние водихме 10-годишна битка с комунистите. БСП два пъти управляваха с пълно мнозинство и ни разсипаха. И президентът Радев, макар да е бил военен, сигурно е видял това. При Виденов заплатата беше 3-4 долара. Е как от 3-4 долара за 20 години да не си най-беден”, попита риторично Георги Марков. По думите му, ако няма чуждестранни инвестиции, то е заради политическа нестабилност и даде пример с Унгария, където от 30 години не е имало предсрочни избори. Относно мястото на Ахмед Доган и ДПС в периода на Прехода, Георги Марков, който беше и депутат във Великото Народно събрание, заяви: „Какви анализи и прогнози прави Ахмед Доган, аз не мога да кажа. Аз българските турци ги уважавам. ДПС има и свой принос в демократичните промени. Без тях нямаше да го има първото демократично правителство.” Той е категоричен, че ако не беше депутат, а само личен приятел на Борисов, би го призовал в навечерието на 60-годишнината си „да хвърли кърпата” и да не се занимава повече, след като вече е направил толкова много. „Само че човекът работи за държавата. Работи в една лудница и иска да изведе държавата от тоя балкански кюп”, каза Георги Марков.", "date": "2018.11.25", "title": "Георги Марков: Президентът Радев трябва да каже истината и само истината защо сме най-бедни"}
{"url": "https://www.faktor.bg/bg/articles/ako-rusiya-beshe-normalna-darzhava", "text": "След дебати в Държавната дума на Русия бе приет проект за постановление, което ще се приеме през февруари 2019-та – по повод 30-тата годишнина от изтеглянето на съветските войски от Афганистан. По същество документът е ревизия на негативните оценки за афганистанската война, приети през 1989 година от Конгреса на народните депутати на СССР. И всичко това сега се върши под булото на лицемерни дебати, водени уж от уважение към паметта на загиналите в Афганистан войници и офицери. Всъщност обаче става дума за морална и политическа реабилитация на решението от 1979 година за нахлуване в Афганистан, взето от Политбюро на ЦК на КПСС под ръководството на Леонид Брежнев. Същото това Политбюро с решение от 30 юли 1981 година фактически забрани да се увековечава паметта на загиналите в Афганистан войници и офицери. Свободното обсъждане на афганистанската тема и изграждането на паметници стана възможно едва в годините на Перестройката. В юридически смисъл Русия е правоприемник на СССР. Имат ли обаче право сегашните руски власти със задна дата да ревизират и отменят политически решения, приети от висшето ръководство на вече несъществуваща държава? Ако Русия се развиваше като нормална страна, нейното ръководство нямаше да реабилитира съветската власт, а щеше да признае нейните прегрешения, да се дистанцира от създадените по онова време престъпни структури и да се извини пред руските граждани за всички злини, които са им били причинени. А и да се извини пред всичките други държави, които по различно време са били в сферата на съветското влияние. За съжаление този процес на преосмисляне на миналото, който едва бе започнал в годините на Перестройката, твърде бързо приключи още в началото на 1990-те години и бе заменен с пълзяща реабилитация на съветското минало, чийто триумф наблюдаваме днес. Ставащото днес ми напомня за печално известния „трупен синод“, проведен в Рим през 897 година срещу бившия папа Формоза. По нареждане на неговия наследник на папския престол, тялото на починалия било ексхумирано, трупът бил изправен пред съда в папски одежди, разпитан и осъден за престъпления, които били уж извършени от папата приживе. В днешна Русия сега правят точно обратното: властите с почести ексхумират прогнилия труп на съветската власт, поставят го на пиедестал и го обявяват за източник на всичко славно и велико, което е било и ще бъде в руската история. А всички, които не са съгласни да приемат зловонния мирис за благоухание, биват заклеймявани като врагове на отечеството и фалшификатори на историята. Сантиментите по СССР бяха подхранвани с твърдението, че не всичко в Съветския съюз е било лошо. А днес руската власт фактически заявява, че всичко в Съветския съюз е било хубаво, ако не и идеално. И комсомолът бил прекрасен, и нахлуването в Афганистан – правилно, а това за празните магазини - чиста клевета! В ЧК и СМЕРШ пък служели само безстрашни рицари, които няма в какво да бъдат упреквани. Съдейки по всичко това, премъдрата съветска власт е сгрешила само два пъти - с Крим и с обявяването на Перестройката. През 2018 година цялата руска власт - от президента до дребния местен чиновник - прославя съветското минало. Из цяла Русия трескаво се поставят все нови и нови паметни плочи - ту за 100-годишнината на Комсомола, ту за 100-годишнината на военното контраразузнаване, или за всевъзможни деятели и постижения, които по съветско време са останали незачетени. Да не говорим, че художествената стойност на повечето от тези недозрели монументи е по-ниска и от тази на кичозните градински джуджета. Днешната власт се опитва да увековечи не само СССР, но и себе си като наследник и пазител на всичките му  действителни и измислени победи и достижения. Връщайки се към ревизията на оценките за афганистанската авантюра, трябва да отбележим и още нещо. Путиновите депутати не само реабилитират съветското политбюро, но и оправдават военните авантюри на сегашното ръководство в Донбас, Сирия и другаде. Те казват, че воденето на войни в други страни е законно и правилно – защото така е било винаги и така и ще си остане. Наблюдавайки всички тези игри, е важно да се помни, че те не са в състояние да променят истината: СССР се разпадна през 1991 година и нито КПСС, нито Комсомолът, КГБ или славната Съветска армия съумяха да го спасят. Още повече, че в самия си край СССР и сам призна част от своите грешки, в това число и нахлуването в Афганистан. Главното е, че никакви документи и постановления на Държавната дума не могат да възкресят онези 15 000 съветски войници, които загинаха в Афганистан. Нито пък другите руски граждани, които и днес загиват в разни безсмислени войни.", "date": "2018.11.25", "title": "Ако Русия беше нормална държава..."}
{"url": "https://www.faktor.bg/bg/articles/sled-dneshniya-sblasak-s-ukrainski-korabi-ruski-boyni-samoleti-patrulirat-kerchenskiya-proliv", "text": "Руски бойни самолети патрулират Керченския пролив в Азовско море, където по-рано днес се стигна до инцидент между руски и украински кораби, съобщиха Риа Новости и ВВС.  Три украински кораба  се бяха насочили към изградения от Русия Керченски мост и това беше оценено от Москва като нарушение на руската морска граница. Към украинските кораби се насочиха съдове на руската гранична охрана и се стигна до физически сблъсък между украински влекач и руски катер.  Заради създалата се напрегната обстановка Русия постави напречно кораб, за да прегради пътя през арката на Керченския мост.  Последваха взаимни обвинения между Киев и Москва в незаконни действия и нарушаване на международните морски спогодби.", "date": "2018.11.25", "title": "След днешния сблъсък между украински и руски кораби бойни самолети патрулират Керченския пролив"}
{"url": "https://www.faktor.bg/bg/articles/novini/svyat/orban-nareche-dneshniya-den-mrachna-nedelya-po-izvestna-ungarska-pesen-himn-na-samoubiytsite", "text": "Унгарският премиер Виктор Орбан нарече днешния ден \"мрачна неделя\" заради споразумението за Брекзит между Великобритания и Европейския съюз, предаде Асошиейтед прес, цитирана от БТА. По унгарската телевизия Орбан заяви, че \"колкото и добре да е подготвен един развод, той си е развод\". Той каза, че ръководителите на съюза носят отговорността за Брекзита и добави, че ако Обединеното кралство, което е богата страна, беше останало в ЕС, Унгария би получавала в бъдеще повече от европейските фондове. Загубата, понесена от ЕС, може да бъде измерена и в пари, а не само като политическа и икономическа загуба, посочи унгарският лидер. Той заяви също, че ако държавите в Западна Европа не бяха пуснали мигрантите в Европа, Великобритания щеше да остане в съюза. \"Мрачна неделя\" (Szomoru vasarnap) е известна унгарска песен от 30-те години на 20 век на композитора Режо Шереш, наричана и \"Химн на самоубийците\".", "date": "2018.11.25", "title": "Орбан нарече днешния ден \"Мрачна неделя\" по известна унгарска песен (\"Химн на самоубийците\")"}
{"url": "https://www.faktor.bg/bg/articles/yunker-tova-beshe-edinstvenata-vazmozhna-sdelka-s-london", "text": "Постигнатото споразумение за напускането на Великобритания беше единствената възможна сделка. Това заяви председателят на Европейската комисия Жан-Клод Юнкер, след като по-рано днес Европейският съвет подкрепи споразумението и рамката за бъдещите отношения с Лондон. Доволни сме от постигнатия резултат, но денят е тъжен. Не е време нито за аплодисменти, нито за шампанско, каза Юнкер. Всички, изказали се на днешното заседание, изразиха тъга. Преди година ЕК пое задължението да преговаря с Великобритания. Трудността бе да запазим единството на държавите от ЕС. Често имаше натиск от Лондон над отделните държави от Общността и съответната работна група в Европейския парламент. Имаше проблем с нашите испански приятели, които много обичам. Споразумяхме се и за Гибралтар. Онези, които не са испанци, не разбират мащаба на въпроса. Постигнатото споразумение е добро за Испания, добави той. Това е най-добрата възможна сделка. Призовавам да бъде подкрепена в Камарата на общините към британския парламент, това е единствената възможна сделка, посочи Юнкер. Той призова това да се има предвид при предстоящото гласуване на британските депутати. По неговите думи не са прави онези, които възнамеряват с отхвърляне на сделката да предоговорят по-добри условия за оттеглянето на Великобритания. Председателят на ЕК уточни, че британските служители на комисията ще запазят работата си в институцията. Винаги съм се радвал на професионализма на британците в ЕК, добави той. Днешният ден не е най-бляскавият за ЕС. Най-голямата работа едва сега започва. Разводът е тъжен момент, както някои от вас знаят. Не вярвам, че Великобритания ще бъде като останалите чужди за ЕС държави, има остатъци от любов, коментира Юнкер. Трудно е да се предскаже как ще премине процесът по ратификацията на споразумението, отбеляза председателят на Европейския съвет Доналд Туск. Пред нас остава труден процес на ратификация, предстоят още преговори. Въпреки това как всичко ще приключи, сигурното е, че ще останем приятели до последния ден, а дори и с ден повече, добави той. Главният преговарящ от страна на ЕС Мишел Барние определи споразумението като честно и балансирано. Никога не сме работили срещу Великобритания. Всеки сега трябва да поеме своята отговорност при одобряването на споразумението. Ще останем съюзници, партньори и приятели, добави Барние по повод бъдещите отношения с Лондон.", "date": "2018.11.25", "title": "Юнкер: Това е най-добрата възможна сделка с Лондон"}
{"url": "https://www.faktor.bg/bg/articles/novini/balgariya/tsvetanov-bsp-sa-abdikirali-ot-parlamentarnata-si-deynost", "text": "БСП са абдикирали от парламентарната си дейност и напълно отсъстват от смисления дебат по секторни политики. В тандем с президента Румен Радев те търсят само конфронтация. Това заяви председателят на ПГ на ГЕРБ и заместник-председател на партията Цветан Цветанов по време на среща с над 300 членове и симпатизанти на ГЕРБ във Варна, съобщиха от пресцентъра на ГЕРБ. „В политиката винаги трябва да бъдеш с протегната ръка, да можеш да правиш компромиси”, заяви Цветанов по повод нападките на държавния глава към правителството и отказа му да се срещне с министъра на финансите и председателя на бюджетната комисия в парламента. „Да се подготвим сериозно за евровота, който е от ключово значение и за бъдещия ни успех на местните избори”, призова Цветанов, като акцентира, че опозицията полага усилия да омаловажи постигнатото при управлението на ГЕРБ. В присъствието на народни представители, кметове на общини и райони, общински съветници, ръководители на партийни структури в областта, Цветан Цветанов представи политиките за увеличение на доходите, заложени в бюджета за следващата година.Той отправи остра критика към агресивния тон на БСП по всички важни за обществото ни теми, като даде пример с противопоставянето на опозицията за ратификация на споразумението между ЕС и Турция за отпускането на 3 млрд. евро за задържане на потока от мигранти. „Солидарното участие на страната ни е важно за сигурността на външната граница на ЕС, за което вече сме получили и европейско финансиране в размер на 160 млн. евро за изграждане на необходимия допълнителен капацитет”, отбеляза Цветанов. Той припомни противоречивата позиция на БСП и по повод пакта за миграцията на ООН, който евродепутатите от левицата са подкрепили с вота си в ЕП. Председателят на ПГ на ГЕРБ акцентира и върху усилията да се търси баланс и диалог по теми като данъците за автомобилите и увери, че увеличението за най-старите коли с малка мощност ще е около 5,60 лв. „Със законови промени ще дадем възможност налозите от лизингови автомобили да постъпват в общините, където се използват, а не където са регистрирани”, обяви още Цветан Цветанов. Той отбеляза, че сериозно се работи и по спорните текстове в закона за вероизповеданията, чрез обществено обсъждане ще се търси консенсусно решение и за предстоящата наредба, която касае зареждането с гориво на земеделски производители. „Резултатите, които постигаме чрез реализираните проекти по европейските програми, са най-сериозната противоотрова за антиевропейското говорене”, изтъкна кметът на Варна и областен координатор на ГЕРБ Иван Портних, отчитайки, че европейската солидарност дава възможност на общините да решават въпроси, които иначе не са по силите на местната хазна. Кметът благодари и за доброто взаимодействие с държавната власт и огромната подкрепа на правителството, осигурило за мащабните проекти на града над 100 млн. лв. само за година и половина. В рамките на събитието Цветан Цветанов се срещна и с представители на структурата на ГЕРБ в Провадия, с които обсъди местни проблеми.", "date": "2018.11.25", "title": "Цветанов: БСП са абдикирали от парламентарната си дейност"}
{"url": "https://www.faktor.bg/bg/articles/vaorazhen-grabezh-v-magazin-v-stolichniya-kvartal-suhata-reka", "text": "Въоръжен грабеж е бил извършен в хранителен магазин в столичния квартал \"Сухата река\". По информация на БНР нападението е извършено от маскирани мъже. Те са били въоръжени най-вероятно с газов пистолет. Заплашили са работещите в магазина и са взели малка сума пари. По неофициална информация става дума за около 250 лева. След това нападателите са избягали и полицията ги издирва.", "date": "2018.11.25", "title": "Въоръжени и маскирани ограбиха магазин в столичния квартал \"Сухата река\""}
{"url": "https://www.faktor.bg/bg/articles/fermerski-festival-zatvarya-chast-ot-sofiya", "text": "Въвежда се организация на движението за провеждането на фермерски фестивал на 25 ноември и 16 декември, съобщиха от пресцентъра на Столична община. От 07.00 до 19.00 часа на 25 ноември 2018 г. и 16 декември 2018 г. се забранява престоят и паркирането на пътни превозни средства, с изключение на автомобилите на участниците в мероприятието, както следва: - на североизточната дъга на пл. „Св. Александър Невски” между ул. „Дунав” и ул. „Оборище”. - на ул. „Оборище” между бул. „Васил Левски” и пл. „Св. Александър Невски”. От 08.00 до 19.00 часа на 25 ноември 2018 г. и 16 декември 2018 г. се забранява влизането на пътни превозни средства по ул. „Оборище” между бул. „Васил Левски” и пл. „Св. Александър Невски”.", "date": "2018.11.25", "title": "Фермерски фестивал затваря част от София"}
{"url": "https://www.faktor.bg/bg/articles/ministar-rosen-zhelyazkov-pred-pgerb-interesat-na-evropeyskite-kompanii-kam-letishte-sofiya-e-ogromen", "text": "Интересът на нискотарифните компании към Летище София е огромен. Много от големите европейски оператори се обръщат с въпроси и затова удължихме периода за подаване на оферти в процедурата за концесия до 29 януари. Това заяви министърът на транспорта, информационните технологии и съобщения Росен Желязков по време на третия национален форум на Предприемачи ГЕРБ „Предприемачество. Развитие. Перспективи“. Събитието се провежда в гр. Поморие, а негови организатори са ПГЕРБ, Сдружение „Граждани за европейско развитие на България“ и Фондация „Ханс Зайдел“. Пред предприемачите той акцентира върху важността за развитие на транспортните връзки в страната и правилното формулиране на българския интерес в стратегията за следващия програмен период на Европейския съюз. Министър Желязков говори и за приетия наскоро Закон за киберсигурността, чрез който се транспонират най-новите директиви от европейското законодателство в сектора. „Целта е да се въведат норми за защита на публичните информационни услуги. Законът за киберсигурността дава институционалната опора и установява конкретни мерки за устойчивост на информационната система в страната“, обясни Желязков. „С 30% ще се намали цената на газта, ако започне промишлен добив от собствени находища в българската акватория на Черно море“, заяви на свой ред зам.-министърът на енергетиката Жечо Станков по време на форума. Той увери, че държавата работи усилено за диверсификация на газовото снабдяване, което ще осигури енергийната независимост. „Най-доброто решение е експлоатация на собствени находища, а геоложките проучвания в Черно море към момента дават повод за оптимистични очаквания“, сподели той. Според Жечо Станков, когато предприятията в енергетиката правят големи инвестиции те се отразяват пряко и косвено на всички участници в бизнеса в страната. „Преди дни започна изграждането на електропровода „Бургас“ - „Добруджа“, който трябва да бъде завършен до 2020 г. и е с дължина от 80 км. Проектът е от изключителна важност както за цялото Южното Черноморие, така и за увеличаване обмена на електроенергия между България и съседните държави“, каза зам.-министър Станков. Той препоръча на предприемачите да следят страницата на българска независима Енергийна Борса, за да оптимизират разходите си за енергия. „Друг начин за това е въвеждането на мерки за енергийна ефективност, за които са предвидени средства в няколко програми, отварящи в следващите месеци“, завърши Жечо Станков.", "date": "2018.11.25", "title": "Росен Желязков: Интересът на големите европейски оператори към Летище София е огромен"}
{"url": "https://www.faktor.bg/bg/articles/kultura/rok-faktor/polsha-pobedi-tazi-godina-na-detskata-evroviziya", "text": "Тринайсетгодишната представителка на Полша Роксана Венгел победи на международния конкурс за песен \"Детска Евровизия 2018\" с песента Anyone I Want To Be, съобщи сайтът на конкурса и ТАСС. Финалът на конкурса бе в Минск. За главната награда \"Кристалния микрофон\" се бореха 20 страни. Победителят се определя според резултатите от гласуване на зрителите и оценките на национални журите на страните участнички. България не участва в тазгодишното издание на конкурса.", "date": "2018.11.25", "title": "Полша победи тази година на \"Детската Евровизия\""}
{"url": "https://www.faktor.bg/bg/articles/petar-stoychev-stana-shampion-po-izklyuchitelen-nachin-v-antarktida", "text": "Поредният си голям успех в кариерата записа Петър Стойчев, след като рано тази сутрин спечели първия в историята организиран плувен маратон на Антарктида с дължина 1000 метра. Близо до остров Тринити, в залива Микелсон Харбър, българинът финишира с аванс от една минута пред конкуренцията, а последните метри дори плува бътерфлай. 15 плувци от 9 държави взеха участие в невероятно тежкото състезание. Типично за този край на света, веднага след като плувците слязоха от кораба на лодките заваля и сняг, като температурата на въздуха варираше около минус 2 градуса. Температурата на водата бе минус 0.8 градуса по Целзий. \"Много съм щастлив и доволен от себе си. Имаше леко напражение в последните дни заради постоянното отлагане на старта, но вече всичко е в историята и слава богу, българин е шампион на Антарктида в първото състезание. Изобщо не мислех за друго, освен да победя и вдигнах темпото от самото начало. Не исках да рискувам и да се решат нещата в последния момент. За това си казах, че трябва да бъда силен и бърз от първата секунда. Накрая и малко шоу им направих, като видях, че съм напред с разлика, реших последните метри да ги финиширам на бътерфлай за радост на хората на кораба. Важното е, че всичко мина както трябва. Преди да вляза във водата температурата на тялото ми беше 37.3 градуса, като стъпих на лодката веднага я измериха и термометъра показа 30.8 . Пулсът преди старта бе 92 удара в минута, а след това в еуфорията забравих да го измеря. Но бързо се възстанових и сега се чувствам прекрасно. Това е една от най-големите ми победи в цялата кариера. Само на Антарктида не бях плувал, а сега вече съм първия победител в маратонско плуване на Седмия континент. На кораба има около 100-ина души, които ме поздравиха за успеха и сега ще изпием по чаша вино. Благодаря и на моя екип за подкрепата и съдействието през цялото време на експедицията. Предстои обаче тежко пътуване за връщане към сушата. Тръгваме към Ушуая (Аржентина) след няколко часа и капитанът ни предупреди, че в района на протока Дрейк има силно вълнение и времето е много лошо. Живи и здрави, след три дни трябва да сме на аржентинска земя и да приключи всичко\", каза по сателитната връзка Петър Стойчев. Времето, за което Стойчев изплува дистанцията, е 11:08:38 минути. След него финишира най-бързата жена в ледени води Виктория Мори ( Аржентина) - 12:09:31 минути, а трети на 30 секунди зад Мори е Диего Лопес от Испания.", "date": "2018.11.25", "title": "Петър Стойчев стана шампион по изключителен начин в Антарктида"}
{"url": "https://www.faktor.bg/bg/articles/porozhanov-ot-nachaloto-na-2019-g-shte-startira-darzhavna-pomosht-za-sertifitsirane-po-global-g-a-p", "text": "Чрез търговските вериги българските производители имат възможността техните продукти да намират все по-трайно място на централно и западноевропейските пазари. От началото на следващата година стартираме държавна помощ за поемане на 50% от разходите за сертифициране по Global G.A.P. на производителите на плодове и зеленчуци, което ще им даде още по-добър достъп до големия ритейл“. Това заяви министърът на земеделието, храните и горите Румен Порожанов на събитие по повод 8 г. “Лидл” в България и партньорството им с българските производители, част от инициативата на МЗХГ „Аз подкрепям българските производители, подкрепи ги и ти”.  62 процента е делът на българските продукти в големите вериги, при хлебните изделия в „Лидл“ стига и до 100%, каза още министър Порожанов. Той припомни, че през седмицата беше одобрена от ЕК и държавната помощ за малки мандри, която е до 60 000 лв. Министерството работи за подобна схема и за малките  кланици, за доилни апарати, както и за хладилно съхранение на плодове и зеленчуци.  “Пожелавам на всички производители много успех и да надграждате продуктите, за да се гордеете с тях не само на българския, но и на международния пазар”, заяви още земеделският министър.  „Инициативата  „Аз подкрепям българските производители, подкрепи ги и ти” е пример за доброто сътрудничество между бизнеса и държавата”, каза Милена Драгийска, главен изпълнителен директор на “Лидл България”. От стъпването си на пазара у нас през 2010 г. търговската верига е удвоила броя на българските доставчици, с които работи и те вече са 172 производители от цялата страна. Броят на тези, които изнасят продукцията си чрез веригата е нарастнал 5 пъти.", "date": "2018.11.25", "title": "Порожанов: От началото на 2019 г. ще стартира държавна помощ за сертифициране по Global G.A.P."}
{"url": "https://www.faktor.bg/bg/articles/nomisar-rosen-milotinov-ima-hora-koito-ne-se-hranyat-po-3-pati-na-den-no-desislava-ivancheva-da", "text": "Килията на кметицата на столичния район \"Младост\" Десислава Иванчева и заместничката й Биляна Петрова е 16,4 кв. м. Вътре имало собствен санитарен възел, течаща вода, постоянно парно отопление и прозорец. Това заявиха комисар Росен Милотинов - началник на Областна служба \"Изпълнение на наказанията\" в София и Маргарита Дойчинова - шеф на сектор \"Арести\" в същата служба по Нова тв. Двамата отрекоха твърденията на Иванчева и Петрова за лоши условия в ареста. Иванчева и Петрова са задържани по обвинения в искане на подкуп от бизнесмена Александър Ваклин, за да придвижат документите за строителство на жилищен комплекс. Двете бяха задържани при показен арест на столичния бул. \"В. Левски\" през април. Условията в ареста са еднакви за всички, увери Дойчинова. След жалбите на Иванчева и Петрова килията била дезинфекцирана, а прозорецът - измит. \"В менюто на арестантите задължително има месо, риба, включително и десерти. Застояла, мухлясала и негодна храна не се дава. Краставиците, които бяха показани, вероятно са подхвърлени по време на свиждане. Ненарязани краставици в ареста не се дават\", заяви комисар Милотинов. Той отрече и твърденията, че след всяко свиждане двете са събличани чисто голи, за да бъдат проверени. \"Няма такова нещо. Проверката се прави с металодетектор, без да се събличат\", каза комисар Милотинов. Дойчинова пък обясни, че задължително веднъж седмично на всеки арестант се прави медицински преглед, а при неотложност - незабавно.", "date": "2018.11.25", "title": "Комисар Росен Милотинов: Има хора, които не се хранят по 3 пъти на ден, но Десислава Иванчева - да!"}
{"url": "https://www.faktor.bg/bg/articles/tsvetanov-vsyaka-edna-forma-na-nasilie-nyama-myasto-v-dneshnoto-obshtestvo-i-e-nash-dalg-da-go-izkorenim", "text": "Днес е Международният ден за елиминиране на насилието срещу жените. Истински вярвам, че най-голямото богатство на съвременния свят е демокрацията, а тя поставя над всичко свободната воля на човека. Това написа във Фейсбук председателят на ПГ на ГЕРБ и зам.-председател на партията Цветан Цветанов. \"Всяка една форма на насилие няма място в днешното общество и е наш дълг да го изкореним. За съжаление, насилието над жените съществува и днес и борбата не е приключила. Битката за нас продължава ежедневно и неслучайно предложихме да се въведат по-тежки наказания за домашното насилие и психическия тормоз\", написа още Цветанов", "date": "2018.11.25", "title": "Цветанов: Всяка една форма на насилие няма място в днешното общество и е наш дълг да го изкореним"}
{"url": "https://www.faktor.bg/bg/articles/otkradnaha-sluzhebnata-kola-na-natsionalniya-istoricheski-muzey", "text": "Служебната кола на Националния исторически музей е била открадната. Липсата й е установена тази сутрин, съобщи пред БНТ директорът на музея Бони Петрунова. \"Кой открадна колата на НИМ и защо? Нито е достатъчно стара, за да бъде експонат, нито е толкова нова, за да им бъде интересна. Просто нямам обяснение. Имаме две, но едната е, така... още по-старичка\", съобщи Бони Петрунова.", "date": "2018.11.25", "title": "Кой открадна колата на НИМ?"}
{"url": "https://www.faktor.bg/bg/articles/protestirashti-zatvoriha-am-hemus-kray-novi-pazar", "text": "С голямо закъснение няколко буса с жандармеристи пристигнаха на блокадата на Е-79 край Симитли. Полицаите успяха да приберат в едното платно протестиращите и освободиха другото за автомобилите. Ппреди това протестиращите затвориха пътя за Гърция край Симитли след автошествие в Благоевград. Те успяха да преметнат десетките полицаи и жандармерия, които бяха блокирали всички изходи на града. Казаха, че отиват да обядват в крайпътно заведение, и поетапно се изнесоха край главен път Е-79.  Протестиращи затвориха АМ \"Хемус\" край Нови пазар и пътя над магистралата Шумен-Варна. Недоволни шуменци от високите цени на горивата и ниския стандарт на живот в страната се събраха пред зала \"Арена-Шумен\". С около 50 коли те се отправиха към п.в. Белокопитово на автомагистралата, където също се опитаха да блокират движението. Към тях се присъединиха и около десетина автомобила с протестиращи от Търговище и няколко от Разград.", "date": "2018.11.25", "title": "Бусове с жандармерия пристигнаха на блокадата на пътя за Гърция"}
{"url": "https://www.faktor.bg/bg/articles/obshtestvo/ulitsata/na-kogo-pokazva-sreden-prast-saprugata-na-deputat-ot-bsp", "text": "Младият народен избраник от гражданската квота на \"БСП за България\" - Явор Божанков, втрещи със скандална снимка на половинката си. На фотоса жена му показва среден пръст, а съпругът-депутат я е споделил гордо със сърчице, вместо коментар. На направените забележки предлага на възмутените просто да го \"разприятелят\" с аргумента, че това си е неговият личен профил. Минути по-късно той махна снимката от профила си. 28-годишният Божанков е юрист от Горна Оряховица, член на правната комисия и на комисията по околна среда в Народното събрание. Депутатът е и в състава на парламентарната ни делегация в ПАСЕ.", "date": "2018.11.25", "title": "На кого показва среден пръст съпругата на депутат от БСП?"}
{"url": "https://www.faktor.bg/bg/articles/tereza-mey-s-otvoreno-pismo-kam-britantsite-otvaryame-nova-glava-v-natsionalniya-si-zhivot", "text": "Всички водещи британски медии днес акцентират на отвореното писмо на министър-председателя до нацията. Агенция \"Фокус\" публикува превод на пълния му текст, представен от BBC. \"Когато станах ваш министър-председател, Обединеното кралство току-що беше гласувало да напусне Европейския съюз. От първия ми работен ден аз знаех, че имам ясна мисия пред себе си – дълг, който да изпълня от ваше име: да уважа резултатите от референдума и да гарантирам едно по-светло бъдеще за страната ни, като преговарям с Европейския съюз за добра сделка по Брекзит. По време на целия дълъг и сложен преговорен процес в последната година и половина нито за миг не изпуснах от погледа си този мой дълг. Днес аз съм в Брюксел с твърдото намерение да уговоря сделка за Брекзит с лидерите на другите 27 държави, членки на ЕС. Това ще е сделка в името на нашия национален интерес, който ще работи в името на цялата наша страна и целия наш народ. Няма значение дали вие сте гласували „да напуснем“ или „да останем“. Така ще уважа резултатите от референдума. Ще си върнем контрола върху нашите граници, като веднъж завинаги сложим край на свободното движение на хора. Вместо имиграционната система, основана на това от къде идва човек, ние ще изградим система, която се основава на уменията и талантите, които този човек може да предложи. Ще си върнем контрола върху нашите пари, като сложим край на огромните годишни плащания на ЕС. Вместо това ще можем да използваме парите на британския данъкоплатец за собствените си приоритети, като онези 394 милиона паунда седмично, които инвестираме в нашия дългосрочен план за Националната здравна система. Ще си върнем контрола и върху нашите закони, като сложим край на юрисдикцията на Европейския съд в Обединеното кралство. В бъдеще нашите закони ще се правят, тълкуват и прилагат от собствените ни съдилища и законодателни институции. Ние ще напуснем програмите на ЕС, които не работят в наш интерес: ще излезем от Общата селскостопанска политика, която обрече на неуспех фермерите ни, и от Общата политика по рибарство, която съсипа крайбрежните ни общини. Вместо това ще можем да създадем система за подкрепа на земеделието, която да е в наша полза и отново ще станем самостоятелна и независима крайбрежна държава, с пълен контрол над нашите води. Сделката защитава и нещата, които ценим. Правата на гражданите от ЕС, които са изградили своя живот в Обединеното кралство, ще бъдат защитени; всички британски граждани, които живеят навсякъде в ЕС, също ще са със защитени права. Свободна търговска зона ще позволи стоките лесно да прекосяват нашите граници, защитавайки много квалифицирани работни места направо преминавайки през страна, която разчита на интегрирани вериги за доставки. Тъй като европейските ни приятели винаги ще бъдат и наши съюзници в битката срещу тероризма и организираната престъпност, сделката ще гарантира продължение на сътрудничеството в сигурността и така ще можем да дадем на народа си нужната безопасност. Като министър-председател на Обединеното кралство, бях предопределена от първия ден да извърша сделка по Брекзит, която да е в полза на всяка част от държавата ни – Англия, Шотландия, Уелс и Северна Ирландия, отвъдморските ни територии като Гибралтар, а също и владенията на Короната. Тази сделка ще постигне всичко това. От съдбоносно значение е тя да защити интегритета на Обединеното ни кралство и да гарантира, че няма да има твърда граница между Северна Ирландия и Ирландия – така хората ще могат да продължат да водят живота си, както досега. Това е сделка за по-светло бъдеще, която ни дава шанс да уловим благоприятните възможности пред нас. Извън ЕС ще имаме възможност да сключваме нови търговски сделки с други страни и да отваряме нови пазари в най-бързо развиващите се икономики в целия свят. След като се реши Брекзит, ние ще можем да насочим енергията си към много други важни теми у дома: да поддържаме икономиката силна, да се убедим, че всяка община е просперираща, да съхраним Националната си здравна система за бъдещето, като даваме на всяко дете голям старт в живота и изграждаме домове, от които семействата се нуждаят; да се заемем да премахнем изгарящите несправедливости, които дърпат назад толкова много хора, да изградим страна на бъдещето, което наистина ще работи за всеки един от нас. На 29 март следващата година Обединеното кралство ще напусне Европейския съюз. Тогава ще отворим нова глава в националния си живот. Аз искам това да е миг на възраждане и помирение за цялата наша страна. Тогава трябва да забравим за етикетите „да напуснем“ или „да останем“ в името на доброто и отново заедно да станем единен народ. За да постигнем това, трябва да се справим с Брекзит, като оставим зад гърба си тази сделка. Парламентът ще има шанс да направи това след няколко седмици, когато ще даде своя осмислен вот за сделката, която се надявам днес да започна. Със сърцето и душата си ще участвам в кампанията за спечелване на този вот и за излизане от сделката по Брекзит, заради доброто на нашето Обединено кралство и на целия наш народ.", "date": "2018.11.25", "title": "Тереза Мей с отворено писмо до нацията часове преди съдбоносното споразумение за Брекзит"}
{"url": "https://www.faktor.bg/bg/articles/rumyana-bachvarova-mariyana-nikolva-e-pragmatichen-izbor-nyama-da-ima-satresenie-v-resora", "text": "\"Влизането на Мариана Николова в правителството на практика е решение на Валери Симеонов. Тя много добре познава ситуацията в правителството, познава работата на Валери Симеонов. За мен това е един прагматичен избор и не очаквам сътресения. Така и приоритетите на Обединените патриоти ще останат на дневен ред”, коментира пред бТВ вицепремиерската рокада началникът на кабинета на премиера Бойко Борисов Румяна Бъчварова. На въпрос дали оставката на Валери Симеонов е закъсняла, тя отговори: „Да. За мен беше грешка, че Валери Симеонов не подаде оставка по-рано. Това даде възможност да ескалират процесите по една тема, която е изключително чувствителна за всички нас. Колебанията по този въпрос постави сянка на съмнения върху всичките ни усилия. Решението бе негово лично решение и бе в отговор на една потребност, която всички осъзнаваме.” Според нея е притеснително, че общественият живот влиза от скандал в скандал. \"По-притеснителното е обаче, че в сценария на един скандал не се знае кое е истината и кое преиначено. Това дезориентира всички”, посочи Бъчварова. Помолена да изрази мнение и за разследването срещу министър Владислав Горанов, тя сподели: „Владислав Горанов е отдавна в политиката, за да знае какво може и какво – не. Сега прокуратурата се е сезирала и е решила да направи тази проверка. Нека я направят и да кажат какво е положението. Аз поне не виждам нещо притеснително. Министър Горанов също не показва, че е притеснен и съм склонна да му се доверя”. Началникът на кабинета на премиера коментира и протестите. „За протестите и изказването ми за подривна дейност от страна на БСП много хора ми се обидиха.  Депутатите от БСП в момента не ходят на работа. Позволяват си да не ходят на работа в Парламента. Това е един знак към българите, които всеки ден ходят на работа. Това, както и да го гледаш, е опит да се блокира работата на институциите и с това се блокира държавата. Опитвам да анализирам протестите и да отсея фактите от анализите и интерпретациите. Протестът сега, за цената на горивата, който е по-масовият, няма лидери и говорители. Няма с кого да се преговаря или да се обясни. Протестът на майката бе съвсем друго. Те имаха няколко души излъчени, които идваха и преговаряха. Сега няма лидерство и искания, които да са удовлетворени. Какво значи протест срещу високите цени на горивата, които обективно са спаднали. Има протести, които на практика отказват да получат отговор на исканията си. Не казвам, че хората живеят добре. По-голямата част срещат трудности – битови, финансови. Когато формулираш какво искаш, правителството и цялото управление ще опита да го реши\", обясни Бъчварова. Тя допълни: \"Трябва да се решават конкретни проблеми. Има неясни и общи искания какво да направи правителството в момента. 30 процента увеличение на средната работна заплата в последните години, намаляване на безработицата до един критичен минимум от 5 процента. Увеличаване на доходите през следващата година. Това са конкретните факти в момента. Имам близки и се опитвам да не се откъсвам от действителността, в която живеят хората. От управленска гледна точка са важни тенденциите. За да започне една тенденция и да се развива в точната посока е нужно време. Правителството работи в посока хората да живеят по-добре. Да развиваме положителните тенденции. Да засилим тенденцията за увеличаване на доходите. Все повече се откриват производства и това са обективните инвестиции. България не може обаче да е атрактивна за инвеститорите, ако е нестабилна политически и няма ясна посока за финансовата система. Нивото на данъците, качеството на работната ръка, това са насоките, в които работим.\" Бъчварова взе отношение и по изявленията на президента. \"Съгласна съм с президента, че в ситуация на трудности трябва да накараме правителството да работи добре и работим в правителството в такава насока. Необходимо е да се възстанови диалога с президентството и да стане по-активен. Това е посоката за обединение на всички граждани.\"", "date": "2018.11.25", "title": "Румяна Бъчварова: Марияна Николова е прагматичен избор, няма да има сътресение в ресора"}
{"url": "https://www.faktor.bg/bg/articles/tsvetanov-bsp-ne-predlaga-alternativa-tyahnata-tsel-e-smyana-na-pravitelstvoto", "text": "Откакто се занимавам с политика, постоянно съм в диалог с нашите структури.Такава е политиката на партията, заяви пред БНР председателят на ПГ на ГЕРБ Цветан Цветанов. \"Опозицията изразява тази теза за оставка на правителството още от май, когато се формира новото правителство. Това е част от политическия код на БСП. Те не предлагат алтернатива, те имат една-единствена цел - смяна на правителството. Това, което имам като информация от регионалните структури, е, че на места тези, които представят \"Визия за България\", са повече от слушателите\", сподели Жветанов. Познавам Марияна Николова, когато съм ходил в кабинета на Симеонов. Това беше коалиционно решение. Нямаме разминаване в програмата. Това е предложение на Обединени патриоти и ние сме съгласни с тях. Очаквам тя да изпълнява ангажиментите, които е поело правителството и които сме обещали на българските граждани, обясни Цветанов. В Румъния дадоха за пример България, което значи, че се движим в правилната посока. Когато бе представен докладът за България и Румъния, също бе представено подобно сравнение, каза още зам.-председателят на ГЕРБ.", "date": "2018.11.25", "title": "Цветанов: Тези, които представят \"Визия за България\", са повече от слушателите"}
{"url": "https://www.faktor.bg/bg/articles/rumen-petkov-ot-eyarokomisiyata-imame-mandat-za-stroitelstvoto-na-aets-belene", "text": "От ЕК имаме мандат за строителство на АЕЦ \"Белене\", опитват се да възпрепятстват стратегически за България проект. В момента в критичните моменти внасяме ток, вместо да изнасяме, да транзитираме газ. Сега сме изправени през унизителната перспектива да купуваме руски газ през Турция. Това коментира лидерът на АБВ Румен Петков пред БНТ. Според него България трябва да спре да се съобразява с чужди интереси. \"НАТО-вска Турция и НАТО-вска Унгария строят реактори\", каза Петков. Лидерът на АБВ каза, че се правят грозни внушения вече 20 години. Президентът Първанов и премирър Сакскуборготски наложиха строежа на втора централа и преминаването на газопровод през страната, коментира Петков. Според него през последните години никой не говори за евроатлантически ценности, като реакцията около убийството на журналиста Хашоги е показателен по темата. Голямото предизвикателство е да бъде гарантирано спокойствието и сигурността на стратегическия инвеститор. Има интерес от Китай, Франция и Русия, внушението, че не ни трябва, по същество изгони най-големите инвеститори. Българските власти трябва да кажат, че българският национален интерес ни задължава да преминем към действия, гарантиращи необратимостта на проекта АЕЦ \"Белене\". Второто е, че втората тръба на \"Турски поток\" трябва да преминава през България.", "date": "2018.11.25", "title": "Румен Петков: От Еврокомисията имаме мандат за строителството на АЕЦ \"Белене\""}
{"url": "https://www.faktor.bg/bg/articles/rusiya-e-zaplaha-za-chehiya-situatsiyata-nyama-da-se-reshi-samo-s-izgonvane-na-ruski-diplomati", "text": "Русия е заплаха за Чехия и ЕС, заяви новият чешки външен министър Томаш Петържичек, встъпил в длъжност преди месец, предаде ТАСС, като цитира чешкия новинарски сайт irozhlas. \"Според мен Русия представлява опасност\", казва Петържичек в публикуваното вчера изявление, посочвайки като пример за заплахи \"разпространението на дезинформация и прилагането на различни хибридни заплахи\". \"Ситуацията няма да се реши с някакво по-нататъшно изгонване на руски дипломати. Трябва да укрепваме стратегическата комуникация и способността си да се борим с дезинформация, при това в рамките на целия Европейски съюз\", подчерта чешкият първи дипломат. Той се позова на данни на чешкото контраразузнаване за засилване на руската активност на чешка територия.", "date": "2018.11.25", "title": "Русия е заплаха за Чехия, проблемът няма да се реши само с изгонване на руски дипломати"}
{"url": "https://www.faktor.bg/bg/articles/liderite-na-es-odobriha-sporazumenieto-za-brekzit", "text": "Лидерите на 27-те оставащи в ЕС страни одобриха на срещата си в Брюксел споразумението за напускането на съюза от Великобритания, предаде Ройтерс. Снощи отпаднаха опасенията, че Испания може да провали заседанието заради това, че двата документа не разглеждат въпросите около Гибралтар. Председателят на Европейския съвет Доналд Туск коментира в навечерието на срещата, че ЕС е издържал изпитанието по единство в преговорите. Той уточни, че Великобритания може да разчита на четиригодишен срок след оттеглянето си през март догодина, за да успее да договори бъдещите си отношения с ЕС. Очаквайте подробности!", "date": "2018.11.25", "title": "Лидерите на ЕС одобриха споразумението за Брекзит"}
{"url": "https://www.faktor.bg/bg/articles/novini/balgariya/borisov-za-brekzit-tova-e-tazhen-den-za-evropeyskiya-sayuz", "text": "Това е исторически ден, но също и тъжен ден за Европейския съюз, коментира българският премиер Бойко Борисов излизането на Великобритания от Европейския съюз. Ние одобряваме споразумение по член 50, но то далеч не е краят на този процес, защото тепърва 2+2 години ще обсъждаме бъдещите отношения. Преди това европейският и британският парламент трябва да одобрят това споразумение, обясни премиерът. По отношение на България е записано, че Европейският съвет ще демонстрира особена титулност по отношения на правата на гражданите в условията на равнопоставеност, поясни Борисов.", "date": "2018.11.25", "title": "Борисов за Брекзит: Това е тъжен ден за Европейския съюз"}
{"url": "https://www.faktor.bg/bg/articles/naprezhenie-vav-vodite-na-cherno-more", "text": "От няколко часа три украински военни кораба плават във временно затворената руска акватория към Керченския пролив. Според Москва това са незаконни действия и няма да останат без отговор. Според украинската страна придвижването на корабите е планирано. Киев допълва, че руските служби отказват да осигурят правото на свободно придвижване, гарантирано от международните спогодби. Има информация за сблъсък между руски и украински кораби, която се изяснява. Руският граничен кораб \"Дон\" умишлено е атакувал украински кораб - буксир, като при инцидентът е пострадал главният двигател на плавателният съд. Двата кораба са се сблъскали, като при удара е повредена лявата част на корпуса на украинския плавателен съд и е изгубена спасителната му лодка.  От украинския флот показаха и снимка на директния сблъсък между машините. По-късно командването на украинския боен флот съобщи, че плавателен съд от руската брегова охрана се е врязал в украински военен влекач и му нанесъл повреди в корпуса и машинното. Инцидентът е станал днес, когато влекачът, съпроводен от два бронирани катера с оръдия, е плавал от Одеса до азовското пристанище Мариупол - маршрут, който заобикаля анексирания от Русия през 2014 г. Кримски полуостров и преминава през Керченския проток. Руската Федерална служба за сигурност, цитирана от руски медии, заяви, че украинските кораби са предприели пътуването, въпреки че са знаели за временното затваряне на района. Целта на украинската страна е ясна - \"да създаде конфликтна ситуация в региона\", се казва в съобщението. В него не се споменава за тараниране на украинския влекач, но се обвинява Украйна, че не е информирала предварително за пътуването на малката флотилия, което Киев отрича. ВМС на Украйна съобщиха, че въпреки стълкновението трите кораба са продължили пътя си. Инцидентът е проява на агресивното и незаконно поведение на Русия, казаха още от украинския боен флот. През 2003 г. Москва и Киев са сключили споразумение, според което Керченският проток и Азовско море са споделени териториални води. Но от 2015 г. Русия налага по-голям контрол върху преминаването през протока, припомниха агенциите.", "date": "2018.11.25", "title": "Напрежение в Черно море: Има сблъсък между руски и украински кораби"}
{"url": "https://www.faktor.bg/bg/articles/tsvetanov-vav-varna-nyama-predpostavki-za-predsrochni-izbori", "text": "БСП и президентът Румен Радев може много да искат предсрочни избори, но към този момент няма предпоставки за такива. Всеки един гражданин има право на протест, но когато се блокират ключови пътни артерии, се създават затруднения за още много хора. Това коментира пред журналисти във Варна председателят на ПГ на ГЕРБ и зам.-председател на партията Цветан Цветанов, съобщиха от пресцентъра на ГЕРБ. Председателят на ПГ на ГЕРБ бе категоричен, че управленската програма се изпълнява стриктно и по отношение на нея ГЕРБ и „Обединени патриоти“ нямат никакви различия. „Минималната работна заплата ще стане 560 лв. през 2019 г., а в края на управленския ни мандат ще достигне 650 лв. Осигуряването на достойни европейски доходи на гражданите е една от нашите основни цели“, каза Цветанов и допълни, че силата на ПП ГЕРБ е че може да носи отговорност и поема реални ангажименти към хората. Цветан Цветанов бе категоричен, че сегашните управляващи са доказали, че имат воля за борба с корупцията. „Всяко лице, заемащо публична длъжност, е длъжно да декларира доходите и имуществото си и където възникнат съмнения е нормално да има и проверки“, отбеляза той. „Случващото се във Варна в последните години е доказателство, че кметът Иван Портних върши отлично работата си. Градът се развива и съм уверен, че до 1-2 години ще бъде дори още по-привлекателна дестинация“, подчерта зам.-председателят на ГЕРБ.", "date": "2018.11.25", "title": "Цветанов във Варна: Няма предпоставки за предсрочни избори"}
{"url": "https://www.faktor.bg/bg/articles/novini/balgariya/borisov-goranov-tryabva-da-izyasni-vaprosa-okolo-zhilishteto-si", "text": "Премиерът Бойко Борисов заяви, че няма коментар по въпроса за апартамента, в който живее министърът на финансите Владислав Горанов, предаде БТА. Той е голям човек. След като си го е писал в декларацията, да излезе и да обясни. Това е нашата публичност пред обществото - да си декларираш имота. Да излезе и да го обясни, призова премиерът в отговор на въпрос на български журналисти в Брюксел. По повод протестите в нашата страна срещу цените на горивата премиерът посочи, че от две години по-ниска цена на горивата не е имало. Никое правителство в Европа не е обичано от всички. Това, че всеки може да демонстрира и да прави протести, мисля, че е висша степен на демокрация. Разбира се, не трябва да затварят улиците, защото на другите, които не са съгласни с тях, им се пречи на движението, добави Борисов.", "date": "2018.11.25", "title": "Борисов: Горанов трябва да изясни въпроса около жилището си"}
{"url": "https://www.faktor.bg/bg/articles/obshtestvo/prof-lyubomir-stoykov-ninova-e-vlastna-i-ostra-preporachvam-y-da-sledva-poveche-svoyata-priroda", "text": "Какво е властта? Каква е тя днес, какъв е нейният вид и образ – на тези въпроси отговориха в предаването по Канал 3 \"Беновска пита\" д-р Радина Денкова, естетичен дерматолог, медийният и моден експерт проф. Любомир Стойков, главният редактор на в. „24 часа” Борислав Зюмбюлев. „Уважавам властта и уважавам хората във властта, защото те са наши представители”, обяви д-р Денкова. „Властта е махалото – властта е силата и безсилието”, коментира проф. Стойков. „Властта не е самоцел, властта е управление, тя затова се дава”, заяви Зюмбюлев. „  Аз не го одобрявам, но го разбирам откъде идва. Защото той е представителна личност, избран е пряко, а премиерът не е избиран пряко. А през годините имаше доста случайни премиери. Но това е дефект на Конституцията ни, че властта няма отражение по отношение на представителността”, каза още главният редактор на „24 часа”. Д-р Денкова коментира”: „Премиерът Борисов има сериозна осанка. Стои много сериозно, но има уморен вид, според мен”. „Тъй като премерът Борисов присъства интензивно в публичното пространство е важно да си задаваме въпроса за стила му. Той си има свой собствен почерк и стил за това как трябва да изглежда в публичното пространство. Още като главен секретар на МВР той наложи един по-небрежен, по-всекидневен, но по-функционален и практичен стил, в разрез с политическия дрескод. Случаите, когато съм го критикувал е, когато е бил по тениска на официални събития. Това беше отдавна. Сега залага на най-успешния стил, а именно консервативния шик”, каз модният експерт проф. Стойков и изтъкна, че Борисов неизменно ползва марка български облекла. „Аз не искам да правя хвалби към Бойко Борисов, макар и да има за какво. Това, с което той остава в историята е неговата реактивност. Никога досега не сме имали политик, който се вслушва в общественото мнение. Не знам дали това е добре, но е факт”, заяви Борислав Зюмбюлев. „Той необичайно много се съобразява с общественото мнение, реагира веднага и наложи един стандарт, който вече е незаобиколим”, каза още журналистът и изтъкна, че и президентът Радев върви към този стандарт на реактивност и именно това „е историческият принос на Борисов”. „Аз смятам, че много добре работи с екипа си и дава много възможности на хората. Не бих нарекла поведението му отстъпчивост, а по-скоро толерантност към хората”, заяви д-р Денкова. „Даржавата олицетворяваме всички ние”, категорична е тя. „В момента виждаме двама много силни мъже, които ако обединят усилия, не си разменят реплики, мисля, че много проблеми не само няма да се решат, те няма да съществуват. Борисов има голям опит, президентът Радев е отскоро в политиката, но така стоят нещата – чисто конституционно има правото повече да критикува, но лично аз бих искал те да обединят своите усилия, за да може България да просперира”, заяви проф. Стойков за противоречията между президента и премиера. : „Той е доказан политик, сериозно лице, което явно или неявно остава фактор в политиката. Има много сериозна осанка, винаги стои сериозно, както на екран, така и в политическото пространство”, каза д-р Денкова и изтъкна неговия принос и за етническия мир и толерантността в България. „Която и да е власт в последните години не може да изключи ДПС. Защото тя има много стабилен електорат. Защото българските турци още се чувстват несигурни и за тях ДПС е символ на една сигурност. В известен смисъл Доган е наистина политикът, който никога не си отива. И това е заради несигурността, която изпитват българските турци. За разлика от съседните държави, където има по няколко партии на малцинствата, тук има само една турска партия и може би това е неговият принос, че успява да обедини българските турци”, каза Зюмбюлев. „Тя е симпатична и красива дама. С класически стил, която стои сериозно и прави добро впечатление с визията си”, заяви д-р Денкова. „Присъединявам се към това мнение, но бих казал също така, че нашите лигави политици, в това число и г-жа Нинова, печелят от тази семиотика на тази външност”, каза проф. Стойков като имаше предвид и конкретен кадър на Нинова с народна носия и припомни, че и Цветан Цветанов има подобни случаи. „Тя е властна и остра. Препоръчвам й да следва повече своята природа”, допълни той. „Какво да кажа, факт е, че Нинова няколко пъти успя да направи лифтинг на БСП”, коментира и Зюмбюлев.", "date": "2018.11.25", "title": "Проф. Любомир Стойков: Нинова е властна и остра. Препоръчвам й да следва повече своята природа"}
{"url": "https://www.faktor.bg/bg/articles/plamen-dimitrov-biznesat-tryabva-da-brakne-v-dzhoba-si-za-da-ne-barka-pod-natisk", "text": "„Това е най-добрият бюджет, който е съставял Бойко Борисов. Иначе и по-добри сме имали, поне от наша гледна точка. Но когато има 6 милиарда повече, не може да има друга оценка. Досега не сме одобрявали бюджетите на Борисов и нямаше изненадани, но след като сега го одобрихме, това не е така. Сега този бюджет ще даде повече за хората”. Това обяви президентът на КНСБ Пламен Димитров по Канал 3 по повод Бюджет 2019. Относно недоволството на работодателите според него то е свързано с това, че просто няма хора, които да работят. Но все пак увеличаването на заплатите – минималната работна заплата и тези в бюджетната сфера са една стъпка напред. Той се надява, че бизнесът ще последва този пример и също ще увеличи заплати. Според него пазарът на труда е горещ и заради това има основание за ръст на заплатите. „Очевидно е, че хората трябва да могат да поемат новите цени, очаква се ръст на много стоки, затова трябва да се увеличат заплатите. Освен това няма хора, които да работят, и трябва да се плаща повече, за да се намерят такива. Това също е основание заплатите да вървят нагоре”, каза Димитров и изрази надежда, че бизнесът ще изпревари тези събития. „Основният проблем е с разпределението и преразпределението. Затова и хората имат усещане за несправедливост. Неравенствата са много големи. Разпределението на дела, който ние произвеждаме заедно, между нас и капитала е основният проблем. И не става въпрос само за чужди компании. За миналата година българският бизнес със своите работници е генерирал 19 милиарда лева печалба. Каква част от тях са отишли под формата на заплати..., ние можем да кажем, че разпределението не е правилно и трябва да са повече”, заяви Димитров. Само 30 процента от българските работници имат колективни труудови договори и в тях ясно се вижда колко от печалбата получават. За протестите „Вече е повече от ясно, че хората ги водят по някакъв начин. Който не е отишъл на Драгичево, не е видял за какво става въпрос. Там могат да се видят известни фенове от фенклуба на \"Миньор Перник\". Видяха се и политически фигури. Това обаче не означава, че трябва да омалоуважаваме протестите. Причината за протестите е автентична – и тя е доходите на хората. 70 процента от хората получават под средната заплата. Масово извън София средната заплата е около 800 лева”, каза лидерът на КНСБ. „Бизнесът трябва да погледне към себе си и собствените си работници с по-голямо разбиране. И да бръкне от собствения си джоб. За да не се наложи да бръкне под натиск. Защото тогава не се знае с колко ще се наложи да бръкне, може и да е повече”, призова Пламен Димитров. В заключение за политическата ситуация в страната той коментира: „Смятам, че новият вицепремиер Марияна Николова има качества, тъй като я познавам. Но ще видим дали са достатъчни за тази позиция. Що се отнася до президента Радев и премиера Борисов, те не са от вчера. Това бе така, още докато Радев бе генерал. Не съм изненадан от това отношение между двамата генерали. Аз обаче се надявам те малко да се свият, защото това ще от полза за всички”.", "date": "2018.11.25", "title": "Пламен Димитров: Бизнесът трябва да се бръкне в джоба, за да не се бръкне под натиск"}
{"url": "https://www.faktor.bg/bg/articles/novini/balgariya/atlantitsi-zashto-prezidentstvoto-vizhda-kato-pobeditel-gripen-a-f-16-iska-da-se-deklasira", "text": "От президентството продължават да нарушават радиомълчанието на Румен Радев. Пример за цинично прилагане на двойни стандарти! А някъде се говори за необходимостта от интегритет и даване на личен пример. Явно не това е разбирането на Радев. Това се изтъква в коментар на Атлантическия съвет на България, публикуван на страницата им във фейсбук. Според атлантиците важното е  какво ни казва главният секретар на президентството Димитър Стоянов. \"Защо трябваше да се отменя процедурата от 2016-2017 за да се получи същият резултат днес...\", пита той. Това значи, според него, че и сега, както през 2017 г., печели \"Грипен\". Или поне той така очаква. Да си припомним обаче, че през 2017 г. \"Грипен\" беше класиран на първо място при служебното правителство, назначено от Румен Радев. Парламентарната комисия по-късно същата година разкри как процедурата е била изкривена и манипулирана, така че да спечели \"Грипен\".  Само че откъде може Стоянов да е толкова сигурен, че сега пак се получава \"същият резултат\", т.е. \"Грипен\" да е на първо място? Може би отговорът се крие в още един пост на Стоянов във фейсбук от 21 ноември. Там той риторично пита дали офертата за F-16 отговаря на \"задължителните основни изисквания\" и твърди, че, \"ако трябва да сме пунктуални, тази оферта следва да се декласира.\"", "date": "2018.11.25", "title": "Атлантици: Защо президентството вижда като победител „Грипен”, а F-16 иска да се декласира?"}
{"url": "https://www.faktor.bg/bg/articles/idva-dazhd", "text": "Днес над страната ще има разкъсана средна и висока облачност, значителна над Западна България. Преди обяд на места в низините и котловините ще има ниска облачност или мъгла. В Източна България ще духа слаб юг-югозападен вятър. Минимални температури между 1° и 6°, максимални предимно между 7° и 12°, в София около 10°. Атмосферното налягане ще продължи да се понижава и ще бъде по-ниско от средното за месеца, съобщи „Фокус“. Вечерта от запад ще започнат превалявания от дъжд, които след полунощ ще обхванат западната половина от страната.  Над Черноморието ще има разкъсана висока облачност, а преди обяд на места и значителна ниска. Ще духа до умерен юг-югозападен вятър. Максималните температури ще са 11-12°, близки до температурата на морската вода. Вълнението на морето ще бъде 1-2 бала. Над планините ще има разкъсана облачност, по-значителна над масивите от Западна България, където към края на деня ще започнат превалявания от дъжд, над 2200 метра от сняг. Ще духа до умерен западен, в следобедните часове югозападен вятър. Максималната температура на височина 1200 метра ще е около 8°, на 2000 метра – около 4°.", "date": "2018.11.25", "title": "Идва дъжд"}
{"url": "https://www.faktor.bg/bg/articles/eva-maydel-lider-sme-po-vavezhdane-na-tehnologii-vav-finansovata-industriya", "text": "\"България е сред лидерите по въвеждане на технологии във финансовата индустрия. България беше и сред първите тестови групи за плащане с пръстов отпечатък, без да се въвежда ПИН код. Това заяви евродепутатът от ГЕРБ/ЕНП Ева Майдел по Нова тв. Майдел обясни, че няма опасност от злоупотреби с личните данни на потребителите, защото се пазят сложни комбинации от кодове, а не самите пръстови отпечатъци. \"До 2020 г. ще имаме 50 милиарда свързващи устройства и рискът от кибератаки ще нараства. Затова европейският регламент за GDPR е много важен. Ако например прекратите договора си с телекомуникационна компания, имате право да поискате всички ваши лични данни, които се съхраняват, да бъдат унищожени. Същото важи и за онлайн платформите\"\", обясни Майдел. \"Никой не може да ви открадне отпечатъка, за да го използва за плащане. Телефоните отразяват 3Д релефа на пръстите и топлината. Технологиите няма да позволят такъв тип измами\", допълни Майдел. \"Всяка една технологична компания има висока система за сигурност, никой не може да открадне данните от ретината или отпечатъка ви. Банките инвестират много, а до 2020 години ще има 50 милиарда свързани устройства\", разкри българският евродепутат.", "date": "2018.11.25", "title": "Ева Майдел: Лидер сме по въвеждане на технологии във финансовата индустрия"}
{"url": "https://www.faktor.bg/bg/articles/borisov-podkrepya-dnes-sporazumenieto-za-brekzit-balgarite-zapazvat-vsichkite-si-prava", "text": "Премиерът Бойко Борисов ще гласува днес на спешния Европейски съвет в Брюксел в подкрепа на споразумението между ЕС и Великобритания за Брекзит. Проектът на споразумението съответства на интересите на България, се казва в съобщение на правителствената пресслужба. По-рано през седмицата Министерският съвет одобри позиция в подкрепа на договореното споразумение. Проектът, който днес ще обсъждат лидерите на 27-те страни от ЕС, запазва правата на европейските граждани във Великобритания, включително и на българите. Освен това са предвидени достатъчно гаранции, че Лондон ще продължи да участва в системата за европейска сигурност. Преходният период дава достатъчно време за адаптиране към новите механизми между ЕС и Лондон, като гарантира спазването на правата на гражданите, финансовите ни интереси, както и избягването на празнини в отношенията с евентуален негативен ефект върху икономическите, транспортните, социалните връзки.", "date": "2018.11.25", "title": "Борисов подкрепя днес споразумението за Брекзит, българите запазват всичките си права"}
