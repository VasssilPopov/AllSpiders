{"url": "https://www.faktor.bg/bg/articles/novini/svyat/polsha-otkriti-sa-sledi-ot-eksplozivi-po-ostankite-ot-samoleta-na-kachinski", "text": "Полската комисия, разследваща самолетната катастрофа край Смоленск, при която през април 2010 година загина президентът на страната Лех Качински, съобщи, че са открити следи от експлозиви по останките на самолета, съобщава PAP.  Съобщението е, че компоненти от взривно вещество са открити и по тялото на една от жертвите. Изследванията обаче не са показали наличие на подобни съединения в почвата на мястото, където се разби самолетът.   Министърът на отбраната на Полша Антони Мачеревич, който сега оглавява комисията, нееднократно е заявявал, че причина за катастрофата може да са станали експлозиви на борда. През октомври миналата година експерти не потвърдиха предположенията му, отбелязвайки само, че един от регистраторите на полета е засякъл „въздействие на много силна енергия върху самолета”.  Полски политици отдавна твърдят, че Москва е била заинтересована от самолетната катастрофа.", "date": "2018.06.05", "title": "Полша: Открити са следи от експлозиви по останките от самолета на Качински"}
{"url": "https://www.faktor.bg/bg/articles/putin-mezhdu-rusiya-i-evropa-nyama-nikakav-problem-s-doverieto", "text": "Няма криза на доверието в отношенията между Русия и Европа, заяви руският президент Владимир Путин след разгово, ра с австрийския си колега Александър ван дер Белен във Виена, където е на посещение във вторник, предава РИА Новости, цитирана от \"Фокус\". „Трябва да ви разочаровам, аз не мисля така, не смятам, че между нас има какъвто и да е проблем с доверието. Това е проблем на тези, които искат така да изглежда ситуацията с Русия“, отговори Путин на въпрос за това, дали Русия има „проблем с доверието“ и дали ще предприеме нещо за решаването му", "date": "2018.06.05", "title": "Путин: Между Русия и Европа няма никакъв проблем с доверието"}
{"url": "https://www.faktor.bg/bg/articles/vkaraha-zad-reshetkite-karikaturist-za-obida-kam-erdogan", "text": "Турската полиция вкара в затвора един от най-известните карикатуристи в страната, за да излежи 14-месечна присъда за обида на президента Реджеп Ердоган, произнесена на първа инстанция миналата година, предаде АФП, цитирана от БНР.  69-годишният Нури Куртджебе бил задържан и вкаран зад решетките в понеделник, след като при полицейска проверка бил открит в автобус в северозападния град Ялова, съобщи информационна агенция Доган. Неговият адвокат Ердем Акюз заяви, че властите са приложили изпълнението на присъдата, след като обжалването било отхвърлено от по-висша съдебна инстанция. Куртджебе получи присъда от една година два месеца и 15 дни затвор за няколко карикатури, рисувани през 2015 г. От решението на съда не става ясно кои точно карикатури са сметнати за обидни, каза адвокатът му Акюз. Турция редовно е критикувана от организации за защита на свободата на словото за арестите, извършвани за обида на Ердоган, които се увеличиха през последните години. Властите засилиха преследванията срещу журналисти и сътрудници на печата, специално след опита за преврат от юли 2016 г. Известния турски карикатурист Муса Карт бе осъден през април на три години и девет месеца затвор за „терористична“ дейност заедно с няколко свои колеги от в.\"Джумхуриет\". Той се възползва от мярка за условно освобождаване в очакване на резултата от обжалване на присъдата. Явно това правителство не се е отказало да неутрализира карикатуристите чрез присъди затвор, посочи Муса Карт след ареста на Куртджебе.", "date": "2018.06.05", "title": "Вкараха в затвора известен карикатурист за обида към Ердоган"}
{"url": "https://www.faktor.bg/bg/articles/dans", "text": "\"Имаше заглавия, че масово се подслушват политици и журналисти - това не е така... Няма увеличение на броя на подслушванията в сравнение с предишни години.   Това заяви председателят на парламентарната комисия за контрол на службите, прилагането и използването на специалните разузнавателни средства и достъпа до данните по Закона за електронните съобщения и член на Комисията по правни въпроси Димитър Лазаров в \"Още от деня\" на БНТ. Тенденцията от последните години е да се подслушват около 2600-2700 души, по думите му.  Докладът предстои да бъде изслушан в парламентарна комисия и НС. Предстои да се представи и докладът за Закона за прилагане на електронните съобщения - т.нар. „разпечатки“ на трафичните данни, искани от мобилните оператори. Има устойчивост на исканията за прилагане на трафични данни - около 61 хиляди до трите мобилни оператора. Тези искания не нарастват, заради законодателната промяна от 2015 г., обясни Лазаров. До тогава органите на досъдебното производство са можели да искат директно трафични данни, но често това се е случвало без ясна обосновка. Сега това искане става чрез наблюдаващия прокурор и разрешение се дава, допълни Лазаров. \"Това не са само подслушвани хора, но и такива които са заснемани, следвани и са им белязани пари\", каза още той. \"Над 40 души от подслушваните са за отганизирана престъпна група - трафик на хора, внос на наркотици, пране на пари и т.н Много повече е процентът на тези с корупционни сделки\", разкри Лазаров.  \"Арестът на Десислава Иванчева е съобразен с практиката на съда, не мисля, че е зрелищен\", завърши Димитър Лазаров В някаква степен е повърхностно виждането, че не се работи достатъчно за борбата с корупцията, заяви Лазаров. Като пример той даде приемането на Закона за мерките за изпиране на пари, който по същността си е антикорупционен.", "date": "2018.06.05", "title": "Димитър Лазаров: Политици и журналисти се подслушват масово? Не е така"}
{"url": "https://www.faktor.bg/bg/articles/novini/svyat/erdogan-izrigna-na-miting-v-sakariya-srivat-na-lirata-e-manipulatsiya-sled-izborite-shte-si-razchistim-smetkite", "text": "Не обръщайте внимание на онези, които манипулират валутните курсове, след изборите ще си разчистим сметките с тях. За това призова турският президент Реджеп Ердоган, по време на предизборен митинг в Сакария, посочва БГНЕС. Там той подложи на остра критика твърденията за срива в турската икономика и подчерта, че благодарение на управлението му страната е достигнала ръст от 5,7%.  „През 2002 г. решихме да ускорим присъединяването ни към ЕС. Тогава дългът ни към МВФ беше в размер на 23,5 млрд. долара, а през 2018 е нула, кой успя да направи това? Ако през 2002 г. всеки гражданин на ЕС е печелел средно 100 евро, тогава у нас се получаваха 35 евро. Опитът за преврат имаше тежки последици за всички, но ние направихме всичко възможно работещите да получават повече. Нека и след изборите да си играят на манипулации с валутата, с помощта на Аллах след 24 юни ще имаме много сериозен манифест. Турската икономика е на много високо ниво и изпреварва много държави, ние сме номер едно“, заяви Ердоган.  Той посочи, че когато Партията на справедливостта и развитието е дошла на власт през 2002 г., износът на страната е бил в размер на 36 млрд. долара, докато сега е достигнал 162 млрд. долара. Също тогава валутният резерв на Централната банка е възлизал на 27,5 млрд. долара, а сега е 110 млрд. долара, което е, според него, лек спад от предишното ниво от 136 млрд.  Държавният глава продължи с аргументите за процъфтяващата икономика, като посочи нови цифри – през 2002 г. в Турция били продадени едва 91 000 автомобила, а до края на 2017 г. броят им е стигнал до 723 000. Закупените от домакинствата хладилници в началото на управлението му били едва 1 088 000, докато сега броят им достигнал 3 107 000 милиона. Това според него означава, че щом всяка къща има хладилници и леки коли, значи те са белег за благоденствие и бедни хора няма.  В дългата си реч Ердоган често се обръщаше с остри персонални нападки и обиди към опонента си от опозицията Мухаррем Индже и лидера на Народно-републиканската партия Кемал Кълъчдароглу, като акцентира на тяхната неспособност да разбират от икономика и управление.  Преди дни президентът призова всички „братя и сестри“, които имат спестявания в долари и евро, да ги разменят за турски лири.", "date": "2018.06.05", "title": "Ердоган изригна на митинг в Сакария: Сривът на лирата е манипулация, след изборите ще си разчистим сметките"}
{"url": "https://www.faktor.bg/bg/articles/novini/svyat/doyche-vele-oprovergava-8-lazhi-za-es", "text": "ЕС е бюрократично чудовище, което на всичко отгоре съдейства за ислямизирането на Европа - това са само две от многобройните лъжливи твърдения за Евросъюза, които циркулират в интернет и в обичайното кръчмарско политиканстване. Изследователите от мозъчния център GLOBSEC в Братислава са подготвили цял справочник, опровергаващ 11-те най-често срещани заблуди за ЕС. Списъкът им е съставен въз основа на резултатите от интернет-търсачки и на най-често задаваните въпроси по пресконференции и в медиите.  Ето осем от тези митове, заедно с малка част от обширната аргументация на GLOBSEC: Факт е, че през последните години Евросъюзът се бори срещу сериозни предизвикателства, а евроскептични гласове се чуват из целия континент - особено след решението на Великобритания да напусне ЕС. Иначе обаче ЕС изглежда в много добро здраве: от 1980 до 2016 година БВП на страните-членки е нараснал от 3,8 трилиона на 16,5 трилиона долара, като според прогнозите след 5 години ще достигне астрономическата сума от 24 трилиона долара. След известен спад в периода 2013-2016, напоследък се възвръща и доверието на хората в ЕС. Днес 40% от европейците одобряват работата на ЕС (само 21% не я одобряват), а 56% от гражданите са оптимисти за бъдещето на Евросъюза. Критиците на Евросъюза често твърдят, че Европейската комисия извива ръцете на страните-членки - и че от това страдат гражданите. Всъщност обаче ЕС е обединение на суверенни държави, които доброволно отстъпват някои компетенции на Брюксел, но за сметка на това получават редица предимства като свободата на придвижване и най-вече - достъп до най-могъщия обединен пазар в света. „Брюксел\" не замества суверенните национални правителства, а политиките на ЕС се формират в процес на преговори в рамките на трите централни институции - Европейския съвет, Европарламента и Еврокомисията. За своите 500 милиона граждани ЕС се грижи с помощта на 32 000 служители и чиновници. При население от 325 милиона в САЩ броят на тези хора е 2,6 милиона. 82-милионна Германия се справя с 315 000 чиновници и служители, във Великобритания броят им е 400 000, а в Полша - 427 000. Колкото до прочутия аргумент, че ЕС се опитва да регламентира всичко, та чак до кривината на краставиците, той не отчита един важен факт: такъв огромен вътрешен пазар има нужда от общи стандарти. При това тези стандарти се въвеждат след подробно обсъждане с бизнеса и имат за цел единствено да защитят правата на потребителите. Понякога стандартизацията дори изостава от нуждите - доказва го големият шум около различното качество на едни и същи храни в Западна и в Източна Европа. Всички решения в ЕС се взимат в резултат от сложен процес, който минава през Съвета, Парламента и Комисията. В Еврокомисията Франция и Германия са представени с по един комисар - както всички останали. Да не говорим, че най-важните решения (за бюджета, за разширяването, за външната политика) винаги се взимат единодушно. Поради това в Съвета и в Комисията отделни държави или групи държави успешно прокарват собствена политика, например Кипър срещу преговорите за членство с Турция или пък четирите Вишеградски страни по въпроса за миграцията и бежанците. Френско-германски диктат не може да има и поради едно просто обстоятелство: двете страни са на различни позиции по някои от главните въпроси като данъчния съюз, трансферните плащания и бързината на политическото обединяване. Общата валута е не само икономически, но и политически проект. Той има за цел да улесни търговията и да подпомогне възникването на обща европейска идентичност. Хората в държавите от еврозоната при пътуване печелят чисти пари, защото вече няма такси при обмяната на валута. Бизнесът - също. Търговията има голяма изгода и поради това, че вече не съществува рискът от колебаещите се валутни курсове. От въвеждането си досега общата европейска валута успя не само да задържи инфлацията около 2%, но и да стане втората резервна валута в света, след долара. Да, мюсюлманското население в ЕС нараства и в момента възлиза на около 26 милиона. Но това са само 5% от населението. Според прогнозите, до 2030 процентите ще станат 6, а до 2050 - 7,4. Но дори тези числа са твърде ниски, за да се говори за „ислямизация\". Освен това мюсюлманското население нараства не толкова поради приток на мигранти, а поради по-високата си раждаемост. И днес в редица европейски държави, сред които е и България, живеят по 7-8% мюсюлмани, но тези страни изобщо не се смятат за „ислямизирани\". Това лъжливо усещане идва и от още нещо: младите хора в „християнска\" Европа са все по-малко религиозни. Според допитванията, 91% от чехите, 80% от естонците, 75% от шведите, 72% от датчаните и 67% от унгарците в тази възрастова група не се идентифицират с никоя религия. Често се твърди, че в ЕС се харчат прекалено много пари за бежанците, вместо да се полагат повече финансови грижи за местните хора. Това не е вярно, просто защото парите за бежанците са десетки пъти по-малко, отколкото парите в социалните системи на отделните държави. Освен това редица страни от ЕС вече орязаха финансовата подкрепа за бежанците, а като цяло Евросъюзът въведе много строги мерки за даване на политическо убежище - през 2017 само 46% от молбите са били удовлетворени. Останалите хора трябва да се върнат по домовете си. Да, Евросъюзът засега не се справя добре с репатрирането - върнати в страните им са едва 40% от отхвърлените кандидати за убежище. Но Комисията и страните-членки са наясно с този проблем и са твърдо решени да се справят с него. Вярно е, че няколко терористични атаки бяха извършени с участието на кандидати за политическо убежище: Вюрцбург, Ансбах, Берлин, Стокхолм. Но много повече терористични нападения в държави от ЕС бяха извършени от хора с европейски паспорти. Повечето от тях наистина имат чуждестранни корени, но понякога са дори трето поколение граждани на Европа. Тъй че радикалният ислямистки тероризъм е доморасъл, а причината за него се крие в лошата интеграция. Независимо от това Евросъюзът работи сериозно по укрепването на своята сигурност: запушват се дупките в законодателството за политическото убежище, усилва се граничният контрол, работи се по укрепване на споразумението с Турция и за добра организация в грижите за самите бежанци и мигранти. Тук особено внимание се отделя на мерките срещу радикализирането на бежанците.", "date": "2018.06.05", "title": "Дойче веле опровергава 8 лъжи за ЕС"}
{"url": "https://www.faktor.bg/bg/articles/novini/svyat/binali-yaldaram-zashto-amerikantsite-i-evropeytsite-prizovavat-za-kyurdska-darzhava-kyurdite-veche-imat-takava", "text": "Министър-председателят на Турция – Турция, предава Anadolu Agency. В изказване по време на предизборен митинг в югоизточната провинция Хакари Йълдъръм заяви: „Ние живеем на тази земя от хиляда години. Преминахме през най-трудните дни заедно и на запад, и на север, и на юг“. Турският премиер посочи, че терористичната групировка Работническата партия на Кюрдистан (ПКК) няма „кюрдски проблем“, но кюрдския народ има „проблем с ПКК“. „Нека си го кажем направо. Те (членовете на ПКК) са проблем за кюрдите, турците и всички невинни хора“, подчерта Йълдъръм.", "date": "2018.06.05", "title": "Бинали Йълдъръм: Защо американците и европейците призовават за кюрдска държава,  кюрдите вече имат такава"}
{"url": "https://www.faktor.bg/bg/articles/petar-mutafchiev-okayanoto-sastoyanie-na-zheleznitsata-se-dalzhi-na-10-godishnoto-bezdeystvie-na-rakovodstvoto", "text": "Частен съдебен изпълнител продава сградата, в която се помещава централата на БДЖ. Причината са просрочени задължения в размер на 103 милиона лева. Как да се стабилизира Националният ЖП превозвач и защо БДЖ не може да върне заемите?   \"Държавата винаги е отговаряла на исканията на железницата за финансиране. Трябва ясна финансова визия за управлението на Железницата. Държавата има силата да регулира този процес. Трябва да се направи нова схема, която да балансира развитието на цялата транспортна система\", обясни бившият министър на транспорта Петър Мутафчиевв в \"Денят ON AIR\". Според него  окаяното състояние на Железницата се дължи на 10-годишното бездействие на ръководството ѝ. \"До 1989 г. БДЖ возеше централно, а автобусите разпръскваха от гарите. Където имаше влакове не се позволяваха автобуси. След това дойдоха новите пакети за мобилност. Никъде в света няма конкуренция между железопътен транспорт и автобуси\", подчерта бившият директор на ИА \"Железопътна администрация\" Симеон Ананиев.  Пред Bulgaria ON AIR той изтъкна, че финансовото състояние на БДЖ е докарано дотам, че съвсем реален сценарий е кредиторите на Железницата да поемат контрола ѝ.", "date": "2018.06.05", "title": "Петър Мутафчиев: Окаяното състояние на Железницата се дължи на 10-годишното бездействие на ръководството ѝ"}
{"url": "https://www.faktor.bg/bg/articles/novini/svyat/aleks-aleksiev-targovska-voyna-mezhdu-evropa-i-sasht-shte-dovede-do-seriozni-problemi-za-stariya-kontinent", "text": "Неблагоприятният търговски баланс на САЩ е причината да се въведат новите митнически тарифи за стоманата и алуминия. Това каза в интервю за Радио „Фокус“ Алекс Алексиев, председател на Центъра за балкански и черноморски изследвания. „Това, което трябва да се знае е, че Европа е много по-протекционистка от Щатите“, подчерта Алексиев.  По думите му съществуват примери, които доказват, че евентуална търговска война между Европа и САЩ ще доведе до сериозни проблеми за Стария континент. „Защо? Защото примерно в Европа американските коли се угнетяват с 10 %, в Щатите само с 2,5 %. Общите мита в Щатите са някъде от порядъка на 3,5 %, а в Европа са близо два пъти повече – 5,6 %. Освен това, много по-важно е това, че в САЩ 46 % от европейските стоки въобще не се угнетяват, а в Европа само 26 % от американските“, коментира Алекс Алексиев. Той допълни, че проблемът с т.нар. „търговска война“ е много по-важен по отношение на Китай, отколкото на Европа. Според него Китай от много време насам краде интелектуална собственост от САЩ и ЕС, използвайки шантаж. „Всяка фирма, която иска да излезе на китайския пазар първо трябва представи технологията си на китайски партньор и едва след година-две да излезе на пазара“, обясни Алексиев.", "date": "2018.06.05", "title": "Алекс Алексиев: Търговска война между Европа и САЩ ще доведе до сериозни проблеми за Стария континент"}
{"url": "https://www.faktor.bg/bg/articles/novini/balgariya/plamna-gorski-pozhar-v-rayona-na-eksplodiralata-atomna-tsentrala-v-chernobil", "text": "Украинските власти обявиха, че днес е пламнал горски пожар в района на експлодиралата атомна централа в Чернобил, но увериха, че няма покачване на нивото на радиацията, предаде Франс прес. Суха трева на около 10 километра от централата е пламнала тази сутрин, а след това огънят се е разпространил до горски масив. Около 130 спасители, два пожарни самолета и един хеликоптер се борят с пламъците, съобщава украинската служба на извънредните ситуации. Четвъртият реактор на централата експлодира през 1986 г. при изпитания и причини най-тежката ядрена катастрофа в историята. Радиоактивни елементи, изпуснати от реактора заразиха, по някои изчисления, близо три четвърти от територията на Европа и най-вече Украйна, Русия и Беларус. Зоната около централата в радиус от 30 километра е необитаема и до днес. Другите три реактора в Чернобил продължиха да произвеждат електричество до окончателното им затваряне през декември 2000 г", "date": "2018.06.05", "title": "Пламна пожар в района на експлодиралата АЕЦ в Чернобил"}
{"url": "https://www.faktor.bg/bg/articles/obshtestvo/emigranti/4-ma-balgari-lezhat-treti-mesets-v-indoneziyski-zatvor-kazvat-che-sa-nevinni", "text": "Четирима българи вече трети месец са в индонезийски затвор заради сбиване с други наши сънародници. Близките им твърдят, че не са получили адекватна помощ от консула ни в Джакарта, съобщи Би Ти Ви. Българите са задържани в ранните часове на 14 март на остров Бали. Според разказа им били там, за да подготвят сватбата на един от тях - Камен Томов от Девин. \"Имаше акция в нашия хотел, докато закусваме, влязоха над 50 човека с автомати... всички, които бяха бели, бяха свалени на земята, вързани с тиксо - ръце, крака, очите...\", разказа Томов във видеовръзка. Четирима българи попадат в ареста. По думите им едва 40 дни по-късно разбрали причината - заради побой с друга група българи. Твърдят обаче, че не са участвали в сблъсъка. \"Нито познаваме жертвата, която е наранена, абсолютно нищо. Просто дойдоха полицаите, заключиха ни, направиха ни тараш на стаите, без документи да ни покажат...\", каза Валентин Малкочев. Българите подозират, че са арестувани, защото са европейци и искат да ги изнудват за пари. Оплакват се от много лоши условия в затвора. Близките на задържаните пък разказват, че информация за случая достигнала до посолството ни в Индонезия едва в края на април. И че не получили адекватна подкрепа от консула ни там. От външното ни министерство отговориха, че упреците към работата на посолството и консула са неоснователни.", "date": "2018.06.05", "title": "4-ма българи лежат трети месец в индонезийски затвор, казват че са невинни"}
{"url": "https://www.faktor.bg/bg/articles/kade-da-se-pazim-nay-mnogo-ot-piyani-i-drogirani-shofyori", "text": "Най-много шофьори, управлявали автомобилите си под въздействието на алкохол през миналата година, са засечени в областите Бургас, Пловдив и София, а най-много дрогирани шофьори са установени в областите Бургас, Габрово и Стара Загора. Това обявиха на брифинг от МВР. От 4 до 10 юни у нас се провежда специализирана полицейска операция за употреба от водачите на моторни превозни средства на алкохола, наркотични вещества и техните аналози. На територията на цялата страна има засилени проверки както на главните пътища, така и в населените места. Освен за алкохол и нарктоици, водачите ще бъдат проверявани за неплатени глоби и дали имат невръчени електронни фишове, дали са имат застраховка \"Гражданска отговорност\" и винетка. По време на проведената през декември 2017 година у нас операция от 19 000 проверени водача 246 души са заловени да шофират след употреба на алкохол, а 51- след употреба на наркотични вещества. За цялата операция на територията на Европейския съюз са проверени 403 000 водачи, като от тях близо 1900 са били под въздействието на алкохол, а 924 под въздействието на наркотични вещества. В държави с население, подобно на нашето, като например Швейцария, са проверени 15 000 шофьори, като са установени 335 с алкохол и 86 с наркотици. В съседна Румъния са проверени 58 000 водача, като 775 са били с алкохол в кръвта и 36 с наркотични вещества. От МВР обобщиха, че няма промяна при хванатите с алкохол и наркотици шофьори, а в сравнение с много държави от Европейския съюз броят им е по-малък.", "date": "2018.06.05", "title": "Къде да се пазим най-много от пияни и дрогирани шофьори"}
{"url": "https://www.faktor.bg/bg/articles/proizvoditeli-na-chereshi-blokirat-edin-ot-izhodite-na-am-trakiya", "text": "Производители на череши ще блокират един от изходите на автомагистрала \"Тракия\". Причината за протеста им е ниската изкупна цена на черешите. Производителите продават стоката си за 60 стотинки за килограм, а в същото време тя стига до крайния потребител на близо 10 пъти по-висока стойност. Затова - от 12:00 до 16:30 ч., има планирани протестни действия на производителите. В рамките на четири часа и половина ще бъде блокиран изходът на „Тракия” от град Стара Загора.", "date": "2018.06.05", "title": "Производители на череши блокират един от изходите на АМ \"Тракия\""}
{"url": "https://www.faktor.bg/bg/articles/ikonomika/zam-ministarat-na-transporta-angel-popov-nito-za-mig-ne-spryahme-da-otstoyavame-interesite-na-balgarskite-prevozvachi", "text": "„Изпълнена е първата точка, която беше изключително важна. Вчера беше гласувана т.нар. Директива за командироване на работници в чужбина. Това е много важна стъпка. Оттук нататък предстои още много работа. Важно е да се отбележи, че нито за минута не сме спрели да отстояваме позицията на бранша на българските превозвачи”, заяви в студиото на „Здравей, България” зам.-министърът на транспорта Ангел Попов. Относно изказването на вицепримиера Красимир Каракачанов, че страната ни трябва да заеме по-твърда позиция относно проблемите на транспортния бранш, Ангел Попов коментира с думите: „Трябва да има дипломация, без обаче да отстъпваме от нашите национални интереси”.  Вчера бе постигната победа за българските превозвачи - поне засега. Европейският парламент в Брюксел гласува текстовете от т. нар. „Закона Макрон”, който изкара камионите по улиците на България и Белгия. Това, което одобриха евродепутатите е в полза за нашите фирми. Родните превозвачи заплашиха дори с референдум за излизане от ЕС, ако пакетът \"Мобилност\" не бъде променен. Процедурата за приемане на пакета „Мобилност” започна в полза на българските превозвачи. Дебатът и гласуването на транспортната комисия в Европарламента вчера приключи с приемане на всички предложения за промени, внесени от българските евродепутати Решенията на транспортната комисия, които касаят българските превозвачи: те ще могат да пренощуват в кабината на камиона, а няма да са длъжни да спят в хотели; ще могат да избират къде и кога да почиват и да взимат месечната си почивка, но преди това ще трябва да уведомят работодателите си, които от своя страна трябва да заплатят социални осигуровки в размер, приет в страната, на чиято територия се намират. Процедурата засега е само в начална фаза. Предстои тя да мине през още няколко етапа.", "date": "2018.06.05", "title": "Зам.-министърът на транспорта Ангел Попов: Нито за миг не спряхме да отстояваме интересите на българските превозвачи"}
{"url": "https://www.faktor.bg/bg/articles/ikonomika/turizam/angelkova-otryaza-valeri-simeonov-zavedeniyata-v-slanchev-bryag-otgovaryat-na-zakona-za-ustroystvoto-na-chernomorskoto-kraybrezhie", "text": "Заведенията в Слънчев бряг отговарят на Закона за устройството на черноморското крайбрежие. Това каза министърът на туризма на Република България Николина Ангелкова в предаването „Здравей България“ по Нова телевизия. „Вчера направихме проверка на всички плажове в Слънчев бряг, които правим всяка година преди началото на туристическия сезон, за да се уверим, че се спазват изискванията на Закона за устройството на черноморското крайбрежие. Съгласно него абсолютно всички обекти, които са разположени по-специално на територията на Слънчев бряг, както и цитираните 5 заведения, изцяло попадат в одобрената от мен схема. Те са там от повече от 10 години и не са променяли своите параметри. Мога да ви уверя, че плажовете в Слънчев бряг са едни от най-инспектираните от абсолютно всички институции. Всички заведения и обекти са в схемата, одобрена от мен и отговарят изцяло на изискванията на закона“, допълни тя. „Миналата година бяха правени много проверки на същите тези заведения. Становище от РДНСК-Бургас информира, че след направената от тях проверка, конструкциите, с които са направени заведенията, отговарят на изискванията за преместваеми обекти. Не съм органът, който да констатира дали да бъдат премахнати, или не дадени обекти. Този контрол е в ръцете на общинската администрация“, каза още Ангелкова.", "date": "2018.06.05", "title": "Ангелкова отряза Валери Симеонов: Заведенията в Слънчев бряг отговарят на Закона за устройството на черноморското крайбрежие"}
{"url": "https://www.faktor.bg/bg/articles/ikonomika/biznes/petar-kurumbashev-rano-e-da-biem-tapana-za-prevozvachite", "text": "Комисията по транспорт и туризъм в Европейския парламент отхвърли вчера предлаганите промени в Пакета „Мобилност“, срещу които се бяха обявили българските превозвачи. Няма да важат разпоредбите, които бяха сред най-оспорваните от българския транспортен бранш. Стратегическият пробив, постигнат по време на това гласуване, е Директивата за командированите работници да не се прилага относно международния транспорт, заяви пред БНР евродепутатът Петър Курумбашев от Прогресивния алианс на социалистите и демократите, член на транспортната комисия. „От друга страна се казва, че тази директива ще се прилага още от първия ден за каботажа. Така че едното е добре за нас, другото не е добре за нас“, обясни Курумбашев. Относно ползването на кабините за почивка Курумбашев уточни, че е било гласувано седмичната почивка и намалената седмична почивка да се ползват в хотел или друго място, осигурено от работодателя. „Хубавият момент за нас е, че не е задължително да се ползват вкъщи, а че може да се ползват или вкъщи, или на място, посочено от шофьора. Това е дефиницията, за която дълго време се борихме“, обясни евродепутатът.  Петър Курумбашев акцентира върху противоречие между тази и друга норма заради заложеното изискване на всеки три седмици да има поне едно натоварване и разтоварване в държавата-членка на регистрация, тоест ако отпада изискването за връщането на шофьора, то остава изискването за връщане на камиона, което Курумбашев определи като странно. Резултатът от гласуването във водещата транспортна комисия е много по-различен от този в Комисията по заетост и социална политика, подчерта Петър Курумбашев. Предстои третото гласуване - в пленарната зала, затова е много рано да се бие тъпана, изтъкна той. По думите му, мачът свършва, когато съдията свири в края на 90-те минути или в края на продълженията. „В момента сме към края на второто полувреме по отношение на парламента. Да видим как ще преминат в пленарна зала всички тези 7-8 гласувания, от които 3-4 са сериозно в наша полза, 3-4 не са в наша полза.“ Курумбашев предположи, че гласуването в парламента може да стане в рамките на настоящата сесия - през юли.", "date": "2018.06.05", "title": "Петър Курумбашев: Рано е да бием тъпана за превозвачите"}
{"url": "https://www.faktor.bg/bg/articles/agrobiznesmen-konsumirame-mlechen-produkt-v-koyto-ima-somatichni-rakovi-kletki", "text": "Два пъти носителят на званието „Агробизнесмен на България”, присъдено от в-к „Български фермер\", разкрива в интервю за Епицентър.бг как се извършва ветеринарният контрол. \"Ветеринарните служби смениха сертификатите за левкозата. Идват при нас на проверка и питам един професор да ми каже нещо ново, което да науча. Той ми отговаря: „Аз трябва да правя сирене и да показвам как се прави сирене, другото не ме интересува“. Левкозата е рак на кръвта на животните. За един литър мляко през млечната жлеза на кравата минават 80 литра кръв. Е, ако има левкоза – за какво мляко говорим? Животните направо трябва да заминават. Питам професора - поне от научна гледна точка не се ли интересува от това. Той вика: „Всеки си отговаря за стадата.“ Затова сме болен народ! И една от причините е, че се консумира млечен продукт, в който има соматични ракови клетки.\" На въпрос как навлиза палмовото масло у нас, агробизнесменът обяснява: \"Палмовото масло пристига у нас в цистерни с готови контейнери. Слага се в пластмасови калъпи от по 1 кг, защото иначе то се разпада. Налива се течност в тези калъпи, с която то бързо се втвърдява. В тези калъпи е сложено сухо мляко, нишесте, стабилизатор, желатин и др. Прави се конструктивна решетка – на сутринта се разфасова на по-малки обеми и... веднага е на пазара. Това е готовият млечен продукт, който тръгва към големите вериги. В него няма и грам мляко! Но има сухо мляко, а голяма част от него пък идва от района на Чернобил. Нашите медии се докопват до някои от тези неща, но истината, такава, каквато е, не успява да излезе пред обществото. Преди две години фирма в Бургас, която бе спечелила конкурс за храна в детски градини и училища, бе вкарала тонове сухо мляко от Чернобил. Дали го на децата, не на баби и дядовци – дотам стига тази гавра и този цинизъм! Това е положението! Може всичко да се провери, но никой не иска, притеснява се, свива се, всеки мълчи и гледа да не излезе от неговата уста\", споделя бизбесменът.  Митев обясни и как и къде пласира млякото си. \"Едната част аз я преработвам. Другата я продавам на мандри. Големите мандри взимат млякото, но го плащат след 1 месец. И не правят продуктите си от чисто мляко, както аз искам, и както е моята продукция, а слагат само 20% чисто мляко - другото са желета, сухо мляко. Желатинът никой не го знае откъде идва. И той пристига в цистерни. По принцип желатинът се добива в кланиците – от кръв и желаци. Минава по една специална технология, разтопява се, изпарява се, после се кондензира, хаква му се един подобрител и така пристига при нас. Това е суровината за кисели млека и сирена, които са с много ниска себестойност. Килограм сирене, направен само от имитиращи продукти, струва 2 лева, сложете още 2 лева за този, който бърка коктейлите, още 2 лева за веригите, които ще го продават, и ето ви продуктът, който е на пазара. Слагат едни хубави етикети, купуват се от Беларус за жълти стотинки, те са най-хубавите, най-лъскавите. Но те прикриват истинското състояние – че с тях се продава имитиращ продукт\", разкри още фермерът. По думите му за един килограм истинско сирене са нужни най-малко от 5-6 литра. \"През лятото ние продаваме млякото на 72 стотинки. Неговата себестойност е 63 стотинки - има 10 стотинки разлика между цена и себестойност. 6 литра мляко по 72 стотинки са 4 лева и 20 стотинки. Към това се прибавя 2 лева за производствен разход - става най-малко 6,20, плюс 20% ДДС. И колко стана – 7 лева. Аз в моите магазини продавам сиренето на 7,40 лв. и натискам цените отгоре. Продавам в малки магазини, имам собствена верига – няма добавка, няма надценка. Въпреки това има тарикати, които продават моето сирене за 11 лева. Аз го давам за 7 лева с отстъпка.\" *** Недко Митев е собственик на \"Недко Недков - Овчарово\". Има стадо от 10 000 крави Холщайн, вкарал е супермодерна технология при която за 11 минути се доят по 40 крави. На денонощие от стопанството излизат 100 тона мляко.", "date": "2018.06.05", "title": "Агробизнесмен: Консумираме млечен продукт, в който има соматични ракови клетки"}
{"url": "https://www.faktor.bg/bg/articles/telekomite-pusnaha-izprevarvashto-po-evtin-rouming-za-zapadnite-balkani", "text": "Телекомуникационните компании изпреварващо разработиха пакети с по-евтини услуги за разговори, есемеси и интернет в страните от Западните Балкани, съобщава \"Дневник\". Докато официалното поевтиняване на тарифите между страните от ЕС и останалите в региона според приетата през май пътна карта се очаква да влезе в сила от лятото на 2019 г., и трите български оператора вече имат оферти за клиентите си. Миналата седмица \"Виваком\" съобщи, че вече предлага пакет с включени 100 минути за изходящи разговори, 100 кратки съобщения и 100 MB на ден, от който могат да се възползват клиентите му, пътуващи в Албания, Босна и Херцеговина, Косово, Македония, Сърбия и Черна гора. Цената на пакета е 4 лв с ДДС на ден, като се начислява само ако има извършени изходящи разговори, изпращане на есемес или ползване на мобилни данни. Клиентите могат да заявят услугата с обаждане на оператор без да се обвързват със срочен договор или удължаване на текущия. Операторите - партньори са Vodafone в Албания, за Босна и Херцеговина - m:tel (Mobis), за Косово - Monaco Telecom, за Македония - T-Mobile, за Сърбия – Telenor, за Черна гора – също Telenor.  Без активиран пакет за роуминг в тези страни цените на \"Виваком\" започват от 2.29 лв. за минута разговор, от 0.59 лв. за изпратен есемес и от 14.99 на МВ. От утре - 6 юни, клиентите на \"Теленор\" ще имат на разположение новите допълнителни пакети за мобилен интернет в роуминг, валидни в Западните Балкани и в цялата зона Европа, включително Турция, Армения, Беларус, Молдова, Украйна, съобщи компанията днес. С обновените допълнителни пакети Roam&Surf Europe потребителите могат да избират между пакет, валиден 24 часа, или пакет с валидност от седем дни. Еднодневният пакет предлага 100 МВ за 2.99 лв., а със седмичния допълнителен пакет клиентите получават 700 МВ за 18.99 лв. Отделно в някои планове компанията отпреди е включила 100 и повече минути разговори към страните от Балканите, както и допълнителни пакети с минути разговори в цяла Европа, САЩ и Русия, които могат да бъдат активирани при нужда. Например пакетът със 100 минути струва 5 лв. на месец. От сайта на А1 (бившият \"Мобилтел\") се вижда, че операторът предлага допълнения към тарифния план за разговори рез оператори - партньори в Сърбия и Македония като таксата за 100 мин. разговори в двете държави е 1.99 лв. на ден. При липса на потребление такса не се начислява, а услугата може да се деактивира с есемес. \"В условията на изострена конкуренция всеки би имал интерес да предложи най-изгодните условия на своите клиенти. А когато говорим за разлики в пъти, е ясно, че който не го направи, няма да може да работи нормално\", коментира председателят на Комисията за защита на потребителите Димитър Маргаритов, цитиран от пресцентъра на институцията. \"Към момента има баснословни цени, могат да достигнат до 15 евро за мегабайт за интернет и до 3 евро за минута разговор, например в Македония, която е на един час път\", припомни Маргаритов и отбеляза, че се предвижда разширяване на действащо споразумение от 2014г. между мобилните оператори на четири от държавите на Западните Балкани. \"Целта е още през лятото на 2019 г. да говорим за цени от порядъка на 40-50 евроцента за мегабайт, а 2021г. за 20 цента, дори и за по-малко\", добави той.", "date": "2018.06.05", "title": "Телекомите пуснаха изпреварващо по-евтин роуминг за Западните Балкани"}
{"url": "https://www.faktor.bg/bg/articles/andrey-novakov-tova-koeto-napravihme-za-prevozvachite-v-bryuksel-be-podvig", "text": "Днес в София евродепутатът Андрей Новаков даде нарочна пресконференция по повод гласуването на пакета „Макрон“ в Комисията по транспорт в Европейския парламент. Още снощи той съобщи, че след вчерашното заседание пакетът „Мобилност“ на Макрон на практика е капитулирал пред българите, но евродепутатите Ангел Джамбазки и Петър Курумбашев обявиха, че е твърде рано за еуфория. \"Прави се опит постижението в Комисията по транспорт да се омаловажи. Съжалявам, че с хляба на превозвачите се заиграва по този грозен начин, каза той\", визирайки  изявление на лидера БСП Корнелия Нинова. „В текстовете на мобилния пакет одобрихме, че отпада изискването българските превозвачи да да връщат шофьор в България на всеки 3 седмици“, каза евродепутатът от ГЕРБ / ЕНП.  „Черно на бяло отпадна тоталната забрана за използване на кабините за почивка. Черно на бяло отпадна, че всички шофьори, заети в международния транспорт, извършващи транзит, не попадат в обхвата на директивата за командировани работници. Какво още тябваше да бъде направено“, заяви емоционално Андрей Новаков. „Съжалявам, че с хляба на тези хора се заиграват по този грозен начин. Все още дори не сме получили официалния документ от парламента за това какво е останало, а вече разбираме, че той бил провал. Още преди да гласуваме бях шокиран и поразен, че г-жа Нинова и излязла и казала, че това нещо е катастрофа и казала, че трябва да бъде блокирано“, поясни Новаков. По думите му направеното до момента е подвиг. „Преди няколко часа кацнах в София след вчерашното гласуване в ЕП по пакета \"Мобилност\". Разбирам, че тези няколко часа един стратегически български повод да бъде подложен под съмнение“, каза Новаков. По думите му поставено е под съмнение как българската дипломация е направила пробив. Евродепутатът продължи: „Има текстове, които не удовлетворяват на 100% позицията ни по мобилния пакет, но си спечелихме страшно много време, с което да решим проблема“. Според него, ако не са били усилията на премиера Бойко Борисов и на министър Московски, сме щели да говорим, колко голям е проблема и колко са щетите. По думите му има спорни текстове от 400 страници. „Спечелихме си повече от година и половина, за да намерим компромис там. Ако бяхме загубили от септември вече щяхме да говорим за това, кога започваме да ги изпълняваме, кога българските фирми трябваше да наемат още три отдела счетоводители, за да следят законодателството на още 27 държави-членки“, каза той.", "date": "2018.06.05", "title": "Андрей Новаков: Това, което направихме за превозвачите в Брюксел, бе подвиг"}
{"url": "https://www.faktor.bg/bg/articles/abv-pak-zagovori-za-golemiya-shlem-na-georgi-parvanov", "text": "АБВ призова правителството да реализира проектите от големия шлем на президента Георги Първанов.  Макар и много закъсняла, новата позиция на държавата за изграждане на АЕЦ „Белене“ трябва да бъде подкрепена, обяви новият председател на АБВ Румен Петков пред БНР. По думите му това би било качествена стъпка напред, за качественото развитие на България. “Качествено от гледна точка на въвеждането на нови технологии, от гледна точка на гарантиране на енергийната сигурност на страната и от гледна точка на утвърждаването на България като източник на енергийна стабилност в Европа. Само проектът „Белене“ гарантира 50 000 работни места, гарантира друго качество на образованието ни. Това е проект със стратегически характер“, аргументира се Петков. Според него българското правителство трябва да поведе битка за пряк внос на газ от Русия за България и Европа, т.е. рестарт на „Южен поток“. Всички, които са били или са против проекта, той обяви за национални предатели. „Всякакво ретранслиране през Турция, за нас, не е добро решение“, категоричен бе Петков. „С всички сили трябва да искаме подкрепата на ЕК за проекта „Бургас – Александруполис“. Само така можем да си върнем статута на енергиен фактор на Балканите и да се преборим с европейското лицемерие“, каза още Румен Петков.   От АБВ смятат за необяснима липсата на резултати при посещението на президента и след това на премиера в Русия. Според партията ситуацията е драматична – \"спад в стокообмена с 25%, загубата за нас се изразява в 2,7 млрд. евро\". Петков поиска оставка на министър Емил Караниколов. Той го обвини, че е подвел ръководството на ВМЗ-Сопот за купуване на суровини и обещания за пазари, които не може да подсигури. Това ще доведе до драстични съкращения, които ще сринат община Сопот, смята той. Преди ден от партията на Първанов настояха и за отстраняване на вътрешния министър Валентин Радев.", "date": "2018.06.05", "title": "АБВ пак заговори за \"Големия шлем \": Това са проекти със стратегически характер"}
{"url": "https://www.faktor.bg/bg/articles/tsvetanov-se-sreshtna-s-federalniya-prokuror-na-germaniya", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна в Народното събрание с федералния прокурор на Германия д-р Петер Франк. Той е на официално посещение в София по покана на главния прокурор Сотир Цацаров. Цветан Цветанов подчерта пред д-р Петер Франк, че приемането на антикорупционното законодателство беше едно от големите предизвикателства пред управляващото мнозинство. „Темата е чувствителна за цялото ни общество и проведохме редица обществени обсъждания, като в тях участваха представители на всички институции и неправителствените организации. Едва след приключването им пристъпихме към приемането на новия антикорупционен закон“, обясни той и допълни, че към днешна дата вече имаме избрани членове и действаща Комисия за противодействие на корупцията и отнемане на незаконно придобитото имущество. Цветан Цветанов бе категоричен, че с приемането на този закон работата на българския законодателен орган в сферата на сигурността и вътрешния ред не се е изчерпала. „В изпълнение на приетата през 2015 г. Стратегия за реформа в Съдебната система, която бе приета от българския парламент с квалифицирано мнозинство, продължихме да изпълняваме набелязаните мерки. Направихме промени в Конституцията, с които разделихме ВСС на съдийска и прокурорска колегии и така дадохме устойчивост и прогнозируемост в развитието на съдебната система“, подчерта председателят на ПГ на ГЕРБ. „Приехме промени в Закона за мерките срещу изпирането на пари и Закон за противодействие на тероризма“, уточни още председателят на Комисията по вътрешна сигурност и обществен ред. Цветанов обясни, че с промените в антитерористичния закон страната ни отговаря на съвременните предизвикателства пред сигурността – едно от които несъмнено е тероризмът. „В общественото обсъждане преди приемането на закона участваха представители на Европарламента, Европейската комисия, на германския Бундестаг, на Израел, на дипломатическите представителства в България и на неправителствените организации“, подчерта още председателят на ПГ на ГЕРБ. Председателят на вътрешната комисия припомни също, че един от най-големите успехи на парламентарното измерение на Българското председателство на Съвета на ЕС е приемането в София на процедурните правила за парламентарен контрол върху работата на Европол от страна на ЕП и националните парламенти. Цветан Цветанов подчерта, че очертаването на ясна европейска перспектива пред страните от Западните Балкани, случило се по време на председателството, е стъпка към гарантирането на сигурността на целия Европейски съюз. По време на срещата Цветан Цветанов сподели задоволството си от декларираната воля за продължаване на доброто сътрудничество между България и Германия в сферата на правоохранителната система. Цветанов бе категоричен, че България винаги е разчитала и ще продължи да разчита на немския опит в сферата на съдебната власт. Той подчерта и отличното сътрудничество в фондация „Ханс Зайдел“. Германският федерален прокурор д-р Петер Франк отбеляза, че на организираната престъпност и корупцията трябва да се противодейства на всички възможни равнища, като това трябва да е видимо и за обществото. „Създаването на антикорупционен орган е много важна стъпка. Това е сигнал, че проблемът е разпознат, което е важна предпоставка към преминаването към следващия етап на противодействие“, обясни д-р Франк. По думите му в близките 10 години тероризмът ще бъде основната заплаха за западните страни. „Тук сътрудничеството е ключово, като трябва да се стремим не само към двустранни сътрудничества, но и към тристранни и многостранни партньорства“, подчерта д-р Петер Франк.", "date": "2018.06.05", "title": "Цветанов пред федералния прокурор на Германия: Страната ни отговаря на съвременните предизвикателства пред сигурността"}
{"url": "https://www.faktor.bg/bg/articles/sem-reklamata-na-hazartni-igri-da-se-izlachva-kasno-vecherta", "text": "Мнозинството от членовете на Съвета за електронни медии се обединиха около предложението рекламата на хазартни игри да бъде ограничена като количество и да се излъчва след 22 ч. вечерта. Предстои становището да бъде официално внесено в Народното събрание за обсъждане, съобщава БНР. Позицията на регулатора идва след внесения от \"Обединените патриоти\" проект за промени в Закона за хазарта. \"Ако се направи по аналогия със Закона за здравето и алкохолните напитки, рекламата може да бъде препозиционирана във време, в което няма да е достъпна за деца и за уязвима аудитория\", аргументираха се членовете на регулатора. Депутатите от НФСБ, които са част от \"Обединени патриоти\", внесоха в парламента промени в Закона за хазарта в началото на май. Те предлагат освен забраната на пряка реклама, която съществува в момента, да се забрани и непряката такава. Тя се осъществява през реклама на други стоки и услуги, като така се рекламират хазартни игри, обясни депутатът Христиан Митев, който е един от вносителите. Най-съществената промяна е, че се забранява обявяването на спечелилите от хазартни игри и размера на техните печалби. Проектът предвижда и забрана за продажба на хазартни и лотарийни игри извън лицензирани обекти. Срещу законопроекта остро се обявиха от Конфедерацията на работодателите и индустриалците в България (КРИБ). Те изразиха подозрение, че зад предложението стоят \"неясни интереси\". Срещу ограниченията се обявиха и от Българския футболен съюз, спортни клубове, волейболната федерация, Асоциацията на радио- и телевизионните оператори (АБРО) и др. Вчера пък се разбра, че дружествата \"Национална лотария\" и \"Нова броудкастинг груп\" са започнали преговори за промяна на договореностите помежду им. Ако двете страни не се разберат, предаването \"Национална лотария\" (излъчвано всяка събота и водено от актьора Захари Бахаров) и другите телевизионни форми, които представят всеки ден игри от лотарията, вероятно ще преминат в друга телевизия - БНТ или Би Ти Ви.", "date": "2018.06.05", "title": "СЕМ: Рекламата на хазартни игри да се излъчва късно вечерта"}
{"url": "https://www.faktor.bg/bg/articles/zamestnichkata-na-ivancheva-imashe-zaplahi-sreshtu-nas", "text": "Днес Апелативният специализиран съд гледа делото срещу скандалния кмет на „Младост“ Десислава Иванчева. В ръцете на магистратите е решението за отстраняването й от длъжност. По време на предишното заседание обвиняемите Биляна Христова-Петрова и Десислава Иванчева поискаха 3 дни отсрочка за запознаване с материалите по делото. Преди началото на заседанието Биляна Христова-Петрова обясни пред журналисти, че са получавали заплахи. Двете задържани показаха записи от СРС-тата, с които са се запознавали. По думите им от материалите става ясно, че е трябвало да им бъде оказан натиск. Според СРС-тата Дюлгеров и Ваклин са си говорили, че могат да сплашат Иванчева и заместничката ѝ като ги „водят на Витоша“ и „ще ѝ пратим командоси“. Двете задържани разказаха още, че в специалните разузнавателни средства по тяхното дело са прочели следния диалог: „В. (бизнесменът Александър Ваклин): „Защо Б.Б. и Ц.Ц. я търпят, щото накрая София ще се напълни с такива Иванчеви? Д. (посредника по подкупа Петко Дюлгеров): Ш’ае появят, както си говорихме, а това е изключително опасно. В.: Ми ще се появят на държавно ниво, трябва да вземем мерки“. От Прокуратурата обаче отричат такива инициали да съществуват в СРС-тата. „Специалицираният народен съд има задача да ни държи тук. С моята отпуска аз съм се самоотстранила“, допълни обвиняемата. Иванчева обясни, че преписката на Ваклин не е бавена от нея, а от Румен Русев. Задържаните се оплакаха от условията, при които четат документите по делото. Биляна Петрова заяви, че върху главата й тече вода от горните етажи, където са осъдените на доживот. „Това са отходните води, няма въздух, мръсно е. Постоянно имаме и психически тормоз“, допълни тя. „Не сме се запознали с новите доказателства, донесоха ни четири папки с нови материали вчера в късния следобед“, заяви защитникът на Биляна Петрова адвокат Савова в заседателната зала, съобщи Novini.bg. От прокуратурата смятат, че е имало достатъчно време да се запознаят с материалите по делото. „Прокуратурата е събирала шест месеца доказателства, а на нас ни дават само три дни“, посочи Иванчева.", "date": "2018.06.05", "title": "Иванчева пак извади СРС-та: Щели да я „водят на Витоша“ и „да ѝ пратят командоси“"}
{"url": "https://www.faktor.bg/bg/articles/pochina-onkobolnata-teodora-koyato-be-transportirana-po-speshnost-ot-braziliya", "text": "Тежкоболната Теодора Маджарова, която през май бе транспортирана от Бразилия у нас с помощта на дарителска кампания, е починала вчера. Скръбната вест съобщи съпругът ѝ Александър Русанов, като си сложи черна лента на профила във Фейсбук, предава БЛИЦ.  Теодора страдаше от онкологично заболяване в напреднал стадий, а състоянието ѝ според лекарите бе нелечимо. С последна надежда за спасение тя потърси алтернативна терапия в Бразилия.  По време на престоя ѝ там обаче се влоши рязко и се наложи съпругът ѝ, с помощта на средства от дарители и съдействието на МВнР, да я прибере у нас, за да може да близките ѝ да се сбогуват с нея.", "date": "2018.06.05", "title": "Почина онкоболната Теодора, която бе транспортирана по спешност от Бразилия"}
{"url": "https://www.faktor.bg/bg/articles/ubietsat-na-hazartniya-bos-ne-mozhel-da-si-obyasni-zashto-e-strelyal", "text": "37-годишният Михаил Станчев, който уби от ревност хазартния бос Коста Николов и простреля в главата възлюбената си Симона Тодорова, скри с качулка лицето си след като бе докаран в съда в Бургас. Състав на Окръжен съд го остави в ареста. Станчев е доведен в бургаската Съдебна палата под строга охрана при извънредни мерки за сигурност. Той бе вкаран от подземния паркинг директно към 3-ия етаж на Съдебната палатаq съобщи Флагман.бг. В съда той призна, че се качил в колата след убийството, първо отишъл в дома си, където взел всичките налични боеприпаси от металната си каса, бил в особено състояние на духа. Осъзнал се едва край Лесово. По пътя говорил с брат си по телефона, признал му за убийството, след което изключил апарата си. се още не може да си обясни защо то е направил. \"Не знам защо го сторих. Не бях на себе си. Пътувах към Лесово, не за да напусна страната, а за да се предам. Не исках да се връщам в Бургас, защото ме беше страх какво ще се случи”, разказа Михаил в съдебната зала.  \"Не знаех какво се случва. Те търся логика в това, което е станало и не знам защо заредих пистолета\", каза още Михаил, който звучеше безкрайно объркан и съсипан след убийството, съобщи Флагман.бг. Адвокатът му Красимир Кацарски каза, че е съгласен Михаил да остане в ареста, което е малко необичайно при подобна мярка. Може би е сигнал, че Михаил се страхува да излезе на навън, за да не му отмъстят за убийството на Миджурина, когото всички в Слънчев бряг познавали като примерен човек и такъв, който не се замесва с мутри, но явно Михаил се страхува. Адвокатът сподели пред журналисти, че клиентът му е изпразнил цял пълнител срещу бизнесмена и Симона. Кървавото покушение се разигра в съботната вечер пред хотелски комплекс в Слънчев бряг. 54-годишният бизнесмен, който получи 3 куршума в главата, издъхна на място, а фаталната блондинка се бори за живота си в болницата. Станчев, който е стрелял със законното си оръжие, е задържан на ГКПП \"Лесово“, докато се е опитвал да напусне страната. Повдигнати са му обвинения за убийство и опит за убийство. Законът предвижда лишаване от свобода между 15 и 20 години, доживотен затвор и доживот без право са замяна.  Той бил употребил алкохол преди покушението, разкри  пред Флагман.бг адвокатът на Михаил - Красимир Кацарски. По думите на адвокат Кацарски Михаил действал в момент на афект. Той стрелял със служебния си законнопритежаван пистолет. Имал разрешително за оръжие от 10 години.", "date": "2018.06.05", "title": "Убиецът на хазартния бос не можел да си обясни защо е стрелял"}
{"url": "https://www.faktor.bg/bg/articles/petak-13/sluchayat-babchenko-idiotite-idiotite-te-da-sa-zhivi", "text": "Руският журналист Аркадий Бабченко, който уж беше застрелян във входа на жилището си в Киев, се оказа жив и обясни на пресконференция, че се е наложило да инсценира смъртта си, за да помогне на украинските служби да докажат   Надигна се страшен вой по света и у нас, най-вече в Москва. Трябва да признаем, не без основания. Още повече, че подробностите бяха като от арсенала на самодеен театър от съветската школа на КГБ.   Така воюват на тихия фронт в постсъветското пространство, това е положението.  Бабченко разказа, че в нощта на \"убийството\" гримьор е пристигнал в апартамента му, за да го нагласи като застрелян, получил е тениска с дупки от куршуми и бил залят с кръв от свиня. Журналистът се правел на мъртъв, докато медицински екип, който също бил част от инсценировката, го транспортирал в болница, а там му извадили смъртен акт и го вкарали в моргата. После гледал телевизия и разбрал колко голяма работа е бил, както вметна самоиронично.  Дори много от враговете на Путин бяха категорични, че идеята само вреди на Украйна и подкопава доверието към страната.  Даже някогашният олигарх Михаил Ходорковски, който е сред най-яростните критици на Кремъл, направи изявление за случая. Той се радвал, че Бабченко е жив, но каза: \"Жалко, че тайните служби не се замислят колко трагична е загубата на доверие. А от правдивостта зависи целият ни живот!\". Това е така, няма съмнение.  Шокиращото \"възкресение\" на журналиста бе прието с  възторг от проруски медии и онлайн активисти, които смятат, че най-накрая имат ясни доказателства за \"фалшивите\" медийни манипулации в Украйна, пише \"Гардиън\". Изданието смята, че подобна инсценировка се е превърнала в  но важен урок, че повече не може да се вярва на официални съобщения на Украйна. И в това има доза истина. Видяхме как реагираха нашите путинисти- с лавина от опорни точки. Един мастит журналист също обяви руския си колега за идиот.  Но да попитам:   Дори могъща Великобритания  проспа екзекуцията на бившия офицер от  Федерална служба за сигурност на Руската федерация  Александър Литвиненко,  който първи разкри истинското лице на Путин и режима му. Да не говорим за края на Березовски и десетките други руснаци, които бяха избити на британска земя. Докато  „Скрипал“ не преля чашата.  И дотогава всички знаеха за какво става дума, но не си мърдаха пръста. Руските милиарди им бяха по-скъпи.    Ще припомня  То е от 21 ноември 2006 г. В него се обърща към Путин така: „Вие показахте, че не цените живота, свободата или каквито и да било ценности на цивилизацията. Вие се показахте като недостоен за поста, който заемате и за доверието на цивилизованите хора. Може и да успеете да накарате един човек да замълчи, но вълната на протеста по цял свят ще ечи в ушите Ви, г-н Путин, до края на живота Ви. Нека Господ ви прости за онова, което сторихте не само на мен, но и на многообичната ни Русия. ...“  Все се случва така, че са критици на Путин, най-вече на войните, които той води. Има и доста нещастни случаи.    . Само преди месец и половина  един руски журналист „без да иска“ скочи от петия етаж в Екатерининбург. Това е 32-годишният Максим Бородин от агенция “Нов ден”  , писал за загиналите руски наемници от частната путинова армия „Вагнер“, изпратена в Сирия. Списъкът е безкраен…  Бабченко щеше да е четвъртият убит само от сътрудниците на „Новая газета“, ако „новината“ за смъртта му беше истина.    През 2000 г. Игор Домников бе убит в апартамента си, след като е писал за корупционна афера в правителството. Срещу двамата заподозрени за убийството му започва наказателно преследване, но давността изтича, преди да бъдат осъдени. На 7 октомври 2006 г. Анна Политковская е застреляна в апартамента си, след като на няколко пъти се спасява от покушения. За убийството ѝ са активирани петима наемници, които са осъдени като преки извършители на седем години лишаване от свобода. Но поръчителят на убийството е все така  в неизвестност. Или е прекалено добре известен? А следствието напредва и скоро на ликуващите могат да им замръзнат усмивките, защото става ясно, че украинските служби добре са си свършили работата.   През 2011 г. двама ултранационалисти са осъдени за убийството на Анастасия Бабурова от “Новая газета” заради нейните материали за взрива от неонацизъм и престъпленията, извършени на расистка основа в Москва. “ Разбира се, в този списък е и  Анна Политковская, известна с критиките си към Путин и неговите войни, с текстовете си  ѝ за бруталното нарушаване на човешките права от администрацията му. Какъв ужас. Защо да не наречеш колегата си „идиот“, защото е опитал да прекъсне това.    Украйна заяви, че фалшифицирането на смъртта на руския журналист Аркадий Бабченко е довело до разкритието на списък от 47 души, които са планирана мишена за убийство от Русия, писаха агенциите.   Властите в Киев заявиха, че фалшифицирането на смъртта на Бабченко е било нужно, за да бъде защитен той и редица други хора, които са цел на Русия.  Колко ужасно. Киевски съд остави за два месеца в ареста заподозрения за организацията на убийството на Бабченко.  Главният прокурор на Украйна Юрий Луценко уведоми посланиците на Европейския съюз, САЩ и други държави за решението да се фалшифицира смъртта на руския журналист. „Разследването получи списък от 47 души, които може да са следващата жертва на терористи“, написа Луценко във „Фейсбук“. Той не е споменал имена, но заяви че списъкът е включвал видни украински и руски журналисти   „Към мен се обърна стар мой познат, който сега живее в Москва, и в процеса на общуване с него стана ясно, че той се занимава във фонда на Путин с организацията на безредиците в Украйна. Този факт веднага бе съобщен на ръководството на контраразузнаването, затова считам, че работата е свършена от контраразузнаването, а не от ГРУ“, разказа  в съда Борис Герман, арестуваният за участие в убийството на журналиста Аркадий Бабченко. Както предава Нюз.ру той е заявил, че е работил за украйнското контраразузнаване. По неговите думи инсценировката на убийството на Бабченко била изцяло съгласувана с контраразузнаването и документирана. „Името на моя познат е Вячеслав Пивоваркин. Той отговаря във фонда на Путин, в частния фонд, за организирането на терористични атаки и извършването на държавни военни преврати в различни страни, конкретно отговаря за цяла Украйна. Това е всичко“, разказал Герман, пише Нюз.ру. Бабченко беше казал преди време, че, за живота си не се страхува, защото управляващите в Русия вече са до такава степен паметник, че на тях им е напълно безразлично какво пише той.  Палачите на свободомислещите руснаци обаче са навсякъде по света и дебнат жертвите си.  Бабченко писа преди три години:  „Царят тихичко ще бъде удушен в задния двор на Кремъл или напротив – ще бъде обесен радостно на паметника на Дзержински на Лубянка. Ще го обесят същите онези осемдесет и шест процента, които сега са влюбени в него, и в първите редици ще бъдат именно онези, които сега крещят най-силно колко е велик и незаменим; а на следващия ден ще бутнат и паметника. А след това, когато всичко приключи, тук, върху развалините, оцелелите ще получат в дар едно външно управление. Светът няма да се осмели да остави тази населена с идиоти с ядрено оръжие територия да заплашва цялата останала планета. И ще предприеме някакви стъпки“.  И това, разбира се, не му е било простено. Но и той избра да не бъде просто жертва. Нещата отиват на там, че в крайна сметка Кремъл да съжалява горчиво за този опит за убийство. А това досега не му се е случвало.  Лудите, лудите - те да са живи!, както казва Вазов. Днес можем да го четем и така- Идиотите, идиотите - те да са живи!", "date": "2018.06.05", "title": "Случаят Бабченко! Идиотите, идиотите - те да са живи!"}
{"url": "https://www.faktor.bg/bg/articles/martin-dimitrov-vlastta-se-oplete-v-lazhi-za-belyane", "text": "Властта се оплете в лъжи за БелЯне. Уж държавата нямало да дава пари, ама щяла да има 34%, че дори 51%. Като имаш 34% от собствеността, трябва да платиш 34% от цената. Уж търсели инвеститор, ама имало възможност и Москва да даде кредит, което беше планът на БСП. Уж нямало да има договори за изкупуване на тока, но основният им експерт говори за договори за разлика, което означава всички ние да плащаме скъп ток.", "date": "2018.06.05", "title": "Мартин Димитров: Властта се оплете в лъжи за БелЯне"}
{"url": "https://www.faktor.bg/bg/articles/valeri-simeonov-atakuva-angelkova", "text": "Вицепремиерът Валери Симеонов влезе отново в директен сблъсък с министъра на туризма Николина Ангелкова. След като той обяви, че пет култови заведения на \"Какао бийч\" трябва да бъдат разрушени, защото са построени извън закона, министърът на туризма го опроверга. Това Симеонов изтълкува като желание да  демонстрира лоялност към бизнеса на Слънчев бряг, като се опитва да продаде държавни земи в курорта.  Ето какво написа вицепремиерът по този повод на страницата си във Фейсбук: \"НА ЮЖНИЯ ПЛАЖ НА СЛЪНЧЕВ БРЯГ - НОВО 20. По достоверна информация, Министърът на туризма е поискала писмено от Министерството на регионалното развитие и благоустройството да извади 20 декара плаж от изключителна държавна собственост и да бъде прекатегоризирана като частна. Така обикновено се подготвя продажбата на държавни парцели. Става дума за пясъчни терени около хотелите на Елена Иванова - шефка на \"Съюза на собствениците на Слънчев бряг\", както и за асфалтирания път и паркинг до скандалния хотел \"Оазис\" на самия бряг на морето. Миналата година подадох сигнал за незаконните обекти пред хотелите на Иванова \"Амфора\" и \"Империал\", съсипали десетки декари златен пясъчен плаж: паркинги, спортни площадки, детски площадки, незаконни заведения, пътища, огради, и други, които госпожата беше присвоила с пасивното съдействие на държавните и общински органи. В резултат от сигнала, обектите бяха премахнати, но апетитите останаха. Елена Иванова беше яростен поддръжник през 2017 г. на шумните заведения в курорта и публикуваше несъгласувани с организацията си позиции в тяхна защита. Явно лоялността й предстои да бъде осребрена. Когато в Министерски съвет бъде внесено това решение, ще протестирам и ще гласувам против! Защото, както е тръгнало, ще останем без плажове - х-л \"Оазис\", х-л \"Дюн\", \"Какао Бийч\", Бургас - северен плаж, и много други.\"", "date": "2018.06.05", "title": "Валери Симеонов атакува Ангелкова: Готви за продажба държавни земи"}
{"url": "https://www.faktor.bg/bg/articles/dps-izgoni-kuzov-vze-glavata-na-nihad-kabil", "text": "Осъденият за педофилия Владимир Кузов предизвика сериозни трусове в ДПС. Наложи се днес председателят на движението Мустафа Карадайъ да даде извънреден брифинг заради приемането на бившия депутат от \"Атака\" за член на Движението.  \"От медиите разбрахме за един случай - става въпрос за приемане на нов член в партията - Владимир Кузов. Исках да ви поздравя за навременната реакция. Ние разбрахме от вас за случилото се\", обяви на пресконференцията председателят на ДПС.  \"Извършихме проверка за спазване на устава на ДПС за приемане на нови членове и проверката установи, че са нарушени и условията, и редът. Днес преди заседанието научихме, че снощи е заседавал Областният съвет на ДПС в София-град. Едно от решението им от снощи е, че издадената в нарушение членска книжка на лицето Кузов е нелегитимна и той не е легитимен член на ДПС\", добави председателят на ДПС.  \"Областният съвет освобождава председателя на ДПС в район \"Оборище\" Антон Тепавичаров\", каза още Карадайъ.   Председателят на областната организация на движението в София Нихат Кабил пък е подал оставка. На днешното заседание на Централното оперативно бюро искането му за напускане на поста е прието. Кабил обаче остава член на партията.  Миналата седмица изненадващо стана ясно, че Владимир Кузов е станал член на движението. \"ДПС е либерална партия и затова избрах да стана неин член\", обясни самият Кузов, който през 2005 г. бе депутат на \"Атака\". Тогава стана ясно, че срещу него има разследване за склоняване на напълнолетен към блудствени действия. По-късно Кузов бе осъден условно, но след като присъдата му изтече, той се води реабилитиран пред закона. И до днес твърди, че е невинен.", "date": "2018.06.05", "title": "ДПС не прощава: Изгони Владо Кузов, взе главата на Нихад Кабил като лидер в София"}
{"url": "https://www.faktor.bg/bg/articles/novini/balgariya/komisiyata-po-otbrana-kam-ns-odobri-proektite-za-modernizatsiya-na-armiyata", "text": "С гласовете на ГЕРБ и \"Обединени патриоти\" Комисията по отбрана към НС одобри проектите за модернизация на Българската армия на сухопътните и военновъздушните сили. \"БСП за България\" и \"Воля\" гласуваха \"въздържал се\", а военният министър Красимир Каракачанов обяви: \"Кога ще има самолети ли? Нашата амбиция е за повечето от трите проекта да сключим договор до края на тази година. Диалогът беше изключително конструктивен, дори когато се задаваха въпроси от страна на опозицията, въпреки че колегите от БСП гласуваха \"въздържал се\", диалогът беше конструктивен\".", "date": "2018.06.05", "title": "Комисията по отбрана към НС одобри проектите за модернизация на армията"}
{"url": "https://www.faktor.bg/bg/articles/izrael-plashi-iran-s-amerikanski-udar", "text": "Израелският премиер Бенямин Нетаняху реагира бързо на съобщение на Иран, че ще увеличи своя капацитет за обогатяване на уран в рамките на позволеното от международното споразумение за ядрената му програма от 2015 г., предаде ДПА. \"Иранският лидер аятолах Хаменей обяви намерението си да унищожи държавата Израел. Той обясни как смята да го направи - чрез неограничено обогатяване на уран, за да произведе арсенал от ядрени бомби. Ние не сме изненадани. Няма да позволим на Иран да се сдобие с ядрени оръжия\", каза Нетаняху във видеообръщение. Предвождана от САЩ коалиция ще нанесе удар срещу Иран, ако той продължи да изпълнява своята ядрена програма, каза израелският министър на разузнаването Израел Кац, след като Техеран съобщи, че започна отново подготовка за обогатяване на уран. \"Ако ние узнаем - а ние ще разберем - от техните думи или по друг начин, че те подновяват ядрената си програма, онова, което ще се случи, е международна коалиция начело със САЩ, която ще заплаши, а после и ще нанесе военен удар срещу Иран\", каза Кац в интервю за новинарския сайт \"Инет\", цитирано от ДПА. Министърът на отбраната Авигдор Либерман заяви на пресконференция, че съобщението на Иран е знак за масова истерия и паника сред иранското ръководство.", "date": "2018.06.05", "title": "Израел плаши Иран с американски удар"}
{"url": "https://www.faktor.bg/bg/articles/novini/svyat/new-york-times-turski-milioneri-byagat-ot-stranata-zaradi-erdogan", "text": "\"12% от турските милионери „набързо са напуснали страната”. Това пише с убийствена публикация американския вестник New York Times, пише турското издание „Джумхуриет”, цитирано от \"Фокус\".  Посочват се две основни причини за това „бягство”. Първо – икономическите затруднения в Турция и второ – „насилствените политики” на президента Реджеп Тайип Ердоган.  „Богатите по принцип не емигрират заедно с парите си. Когато обаче това се случи; бъдете сигурни – започнали са да бият камбаните за опасност в тази страна. В момента в света има поне 15 милиона души, които притежават над 1 милион долара. През миналата година 100 хиляди от тях са сменили страната на пребиваване (0.67%, дори и под 1 %). … Що се касае до Турция; през 2017-та 12% от турските милионери (близо 20 пъти повече) са се преселили в други държави. Самото това като факт е достатъчно доказателство за икономическите реалности в Турция; в какво трудно положение е изпаднала страната\", коментира изданието.  \"Освен това от началото на тази година турците масово обменят лирите си за долари и евро, като голяма част от тях ги изнасят и зад граница. В сравнение с другите страни с възникващи пазари, Турция е на първо място по „бягство” на милионери зад граница. Следва я Венецуела. … Турските милионери бягат от държавата си както заради икономическите затруднения; така и също в резултат на „потискащите политики” на президента Ердоган, пише още „Ню Йорк Таймс”, цитиран от „Джумхуриет”.", "date": "2018.06.05", "title": "New York Times: Турски милионери бягат от страната заради Ердоган"}
{"url": "https://www.faktor.bg/bg/articles/slavi-trifonov-osadi-gospodarite-za-13-bona", "text": "Шоуменът Слави Трифонов съобщи, че е осъдил предаването \"Господари на ефира\". Новината ТВ водещият съобщи в свой пост във Фейсбук. Ето какво написа  Трифонов в социалната мрежа: \"Днес Върховният касационен съд потвърди решението на Софийски апелативен съд, с което окончателно осъдих предаването \"Господари на ефира\" за нарушаване на авторското право по отношение на \"Шоуто на Слави\". Съдът ги задължи да платят 13 хиляди 38 лева и 25 стотинки. Това е окончателното решение по този казус. Това дело не беше за пари, а за справедливост. Затова ще даря цялата сума на организацията на майките, грижещи се за децата с увреждания\". Повод за съдебното дело стана това, че в излъчени материали от \"Шоуто на Слави\" не е изписано името на продуцентската компания \"Седем осми\". В края на май Слави Трифонов обяви, че с \"Ку-Ку бенд\" подготвят грандиозен концерт в Лондон, средствата от който ще бъдат дарени на Конфедерацията за защита правата на децата. Концертът е наречен \"Системата ги убива\", а Трифонов ще излезе с тениска със същия надпис. С такива тениски майките на децата с увреждания не бяха пуснати в парламента преди месец, заради което се разрази скандал между ГЕРБ и БСП.", "date": "2018.06.05", "title": "Слави Трифонов осъди \"Господарите...\" за 13 бона"}
{"url": "https://www.faktor.bg/bg/articles/nova-demokratsiya-makedonskata-natsionalnost-i-makedonskiya-ezik-nyama-da-badat-prieti", "text": "Конституционни промени, отстраняване на иредентизма, взаимно приемливо име за всички употреби, без македонска националност и македонски език са условията за решаване на спора за името на Македония, според лидера на най-голямата гръцка опозиционна партия Нова Демокрация Кириакос Мицотакис, цитиран от скопският телевизионен канал „Сител“, цитирана от \"Фокус\" . В изказване пред високопоставени членове на партията, Мицотакис посочи, че договор, който не задоволява националните интереси на Гърция, няма да бъде приет от Нова Демокрация. „Ние, като партия, оставаме твърдо на нашата позиция. Решението трябва да бъде едно за всичко и да съдържа три елемента: промяна на Конституцията на Скопие, отстраняване на всички иредентистки елементи, включително националността и езика.  Македонската националност и македонския език няма да бъдат приети. Едно име за цялостна употреба в и извън границите и взаимноприемливо име, което няма да разваля отношенията между двете страни още на следващия ден“, разясни Мицотакис, според когото тази позиция е честна, реална и патриотична и гарантира обединението на гърците около нея. Председателят на Нова Демокрация отправи остри критики към правителството на СИРИЗА (Съюза на радикалната левица) и най-вече към външния министър Никос Коцияс, който, според Мицотакис, повече защитава аргументите на Македония, отколкото гръцкия национален интерес, съобщи кореспондентът на МИА от Атина. „Ципрас и в бъдеще е опасен за националните интереси и неговото правителство не притежава необходимата сериозност, за да се справя с критични национални въпроси и това трябва да го разбере не само Ципрас, но и господин Коцияс, който често пъти изглежда все едно, че брани аргументите на нашите съседи, отколкото интересите на страната, както направи и вчера в телевизионното си интервю“, заяви гръцкият политик. Според лидера на най-голямата гръцка опозиционна партия, Ципрас се опитва да постигне договор с Македония на всяка цена. „Това, което виждаме е агония, голяма агония, търси се решаване на скопския въпрос на всяка цена и колкото е възможно по-бързо, което ще послужи на международните им цели и всичко това се случва в момент, когато правителството няма никаква политическа легитимност, за да постигне международен договор. От чие име преговаря днес Ципрас? Преговаря като премиер, който има подкрепата на всички членове на кабинета си и цялото парламентарно мнозинство или преговаря само като лидер на СИРИЗА?“ – изтъкна Мицотакис и бе категоричен, че „такова нещо не се е случвало при нито едно гръцко правителство“.", "date": "2018.06.05", "title": "Нова Демокрация: Македонската националност и език няма да бъдат приети"}
{"url": "https://www.faktor.bg/bg/articles/evgeniy-daynov-nyakoy-ot-rusiya-natisna-nyakakvo-kopche-koeto-zadeystva-vsichki-balgarski-polititsi", "text": "Някой някъде, очевидно от Русия, натисна някакво копче, което задейства всички български политици, призвани в парламента и във властта, до един, за впрягане в този впряг. Максимално бързото отдалечаване на България от европейските структури, европейския начин на живот и вкарването в руската орбита. Това тече не само във външнополитически план, но и във вътрешен план. Това заяви политологът проф. Евгений Дайнов в интервю за \"Фокус\".  Във вътрешния план забелязваме следното, както го казва в такива случая германският философ Юрген Хабермас, властта се отвърза. Властта се отвърза, за да разберете, само ще напомня няколко неща. Извънредното законодателство от миналата година. Властта си направи собствена специална прокуратура, собствени специални съдилища и собствени апелативни съдилища. Тоест могат да те съдят и да те арестуват за каквото си искат и както си искат и когато си искат. Видяхме го това в случая с кметицата на „Младост“ Иванчева. Между временно ДАНС отказва да бъде проверяван за използването на СРС, на подслушване, като фрапантно нарушава съответния закон. И там са отвързали. Събираме двете неща и виждаме следното: във вътрешнополитически план се усилва диктатурата на униформените служби. Във външнополитически план се опитват тази засилваща се диктатура да я пъхнат под шапката на съюз с Русия. Което е предателско и аз апелирах във Фейсбук. Обърнах внимание, че в Наказателния кодекс, член 103 за държавна измяна си има точно текст, който се отнася за нашите държавници, особено за поведението на Бойко Борисов в Москва, това е държавна измяна, заяви той.", "date": "2018.06.05", "title": "Евгений Дайнов: Някой от Русия натисна някакво копче, което задейства всички български политици"}
{"url": "https://www.faktor.bg/bg/articles/novini/balgariya/korneliya-ninova-ne-znam-dali-putin-povyarva-na-izvineniyata-na-balgarskiya-premier", "text": "Прекалено острите критики на Румен Радев не са в полза на бъдещ проект. Не мисля, че ще прави партия и второ – никога той не е потвърждавал, че ще прави партия. Това заяви в студиото на Би Ти Ви лидерът на БСП Корнелия Нинова.  Тя коментира и посещенията на Румен Радев и Бойко Борисов в Русия. По думите й са били направени първите стъпки в посока възстановяване на диалога с Русия и размразяване на отношенията между двете страни.  Това е в интерес на България. Ние сме и за падането на санкциите срещу Русия – времето показва, че тази наша теза е била правилна. Що се отнася до това, че Борисов се извини за спрените енергийни проекти, по-важно е дали в Москва са повярвали на извиненията на българския премиер.  Дали пък не трябва да се извиняваме първо на народа си…, риторично попита партийният лидер.  Нинова се солидаризира с критиките на президента Румен Радев по темата корупция и обясни, че приетият антикорупционен закон според нея няма да даде така очакваните положителни резултати от борбата с корупцията по високите етажи на властта.  Корупцията е в управляващите. Затова принципно не е поставен правилно антикорупционният орган, който ще се бори с корупцията. Ти, който крадеш, да плащаш на човек, който трябва да те вкара в затвора, ако си корумпиран. Няма как това да се случи, отсече тя.  Лидерът на БСП не смята, че има коалиция между социалистите и ГЕРБ по въпроса за „Белене“. Тя подчерта, че те винаги са имали една и съща позиция и тя е, че проектът трябва да стартира. Нинова разбира се подчерта, че за тях е важно кой ще строи, с какво финансиране, колко ще бъде участието на държавата, какви гаранции ще ни бъдат дадени, както и да бъде гарантирано, в този проект няма корупция. На въпрос на водещата как оценява българското европредседателство, Корнелия Нинова бе лаконична: Първо нека да приключи, тогава ще коментираме и ще даваме оценки. Но за сега ползи за България аз не виждам, особено ако не падне кохезията, ако провалим земеделието, ако бъде приет пакета „Макрон“. Нещата по пакета „Мобилност“ предстоят. Залата ще реши дали ще го приеме в този вариант, в който бе обсъден от евродепутатите. Тя бе категорична, че българското правителство късно се е включило в тази битка. Трябвало е да търсим съмишленици, да търсим подкрепата на Гърция, на Кипър, тогава вече може и да имаме успех. Имаме една година, за да постигнем нещо добро за българските превозвачи, посочи още Корнелия Нинова.", "date": "2018.06.05", "title": "Корнелия Нинова:  Не знам дали Путин повярва на извиненията на българския премиер"}
{"url": "https://www.faktor.bg/bg/articles/i-shefat-na-kat-blagoevgrad-ostava-v-aresta", "text": "Софийският апелативен съд потвърди наложената от Окръжен съд-Благоевград мярка \"задържане под стража\" на началника на сектор \"Пътна полиция\" при ОДМВР-Благоевград. Това съобщи защитникът на обвиняемия адвокат Иван Чолаков, цитиран от БТА. Като основен мотив съдът е изтъкнал, че с излизането си от ареста обвиняемият може да повлияе на подчинените си, посочи адвокат Чолаков. Срещу началника на \"Пътна полиция\"-Благоевград са повдигнати три обвинения - за незаконно съхранение на оръжие, за длъжностно престъпление и подкуп. \"В следващите дни защитата ще събира материали и доказателства по досъдебното производство и на по-късен етап отново ще внесе искане за промяна на мярката за неотклонение\", каза още адвокат Чолаков.", "date": "2018.06.05", "title": "И шефът на КАТ Благоевград остава в ареста"}
{"url": "https://www.faktor.bg/bg/articles/ostaviha-okonchatelno-v-aresta-zadarzhaniya-za-koruptsiya-shef-na-kat-blagoevgrad", "text": "Задържаният корупция шеф на КАТ-Благоевград Данаил Стоицов окончателно остава в следствения арест, потвърди във вторник Софийският апелативен съд (САС). Той бе обвинен за взимане на подкуп, използване на служебно положение, незаконно държане на огнестрелно оръжие и превишаване на правата си, чрез осигуряването на полицейски конвой за движението на тежкотоварна машина с извън габаритна техника. САС се съгласи с аргументите на разследващите, че има опасност той да извърши престъпление, да укрие доказателства по разследването, както и да въздейства на свидетели. От показанията на множество разпитани негови подчинени се установява, че Стоицов многократно е упражнявал натиск върху тях при изпълнение на служебните им задължения. Апелативните съдии потвърдиха и мярката за неотклонение на втория задържан по случая – бизнесменът Бойко Шарков, който бе привлечен към наказателна отговорност като помагач. Шарков е на свобода срещу гаранция от 7000 лева. Освен двамата задържани, обвинения по делото получи и бившият полицай Николай Доганджийски. Според прокуратурата той е бил човекът, който е провеждал срещи с шофьорите, които са готови да си платят за бърза услуга и номер по избор. Разследващите смятат, че той лично е уговарял размера на подкупите. Заради влошеното здраве на Доганджийски, той е с мярка за неотклонение – парична гаранция от 6000 лева.", "date": "2018.06.05", "title": "Оставиха окончателно в ареста задържания за корупция шеф на КАТ-Благоевград"}
{"url": "https://www.faktor.bg/bg/articles/shest-godini-zatvor-za-bivsh-ministar-v-rumaniya", "text": "Бившата румънска министърка на туризма и регионалното развитие Елена Удря беше осъдена днес окончателно на шест години затвор за вземане на подкуп и злоупотреба със служебно положение, предаде БТА. Делото се отнася за злоупотреби при организирането на международна гала вечер на професионалния бокс с участието на популярния румънски боксьор Лучиян Буте през 2011 г., които според прокурорите са нанесли съществени щети на държавния бюджет. Елена Удря е призната за виновна за три случая на вземане на подкуп и един случай на злоупотреба със служебно положение, съобщи информационният сайт Зиаре. Бившата министърка обаче е оправдана по обвинение в опит за отклоняване на еврофондове. 44-годишната Удря, която беше един от най-влиятелните румънски политици през последното десетилетие, приближена на бившия президент Траян Бъсеску и самата тя кандидат на президентските избори през 2014 г., замина в началото на годината за Коста Рика, където според адвоката ѝ е получила политическо убежище. По същото дело бившият председател на Румънската федерация по бокс Рудел Обрежа бе осъден окончателно на пет години затвор по обвинения в съучастие във вземане на подкуп.", "date": "2018.06.05", "title": "Избягалата в Коста Рика румънска министърка на туризма бе осъдена задочно на 6 г. затвор"}
{"url": "https://www.faktor.bg/bg/articles/atina-vselenskata-patriarshiya-pregovarya-za-priznavaneto-na-avtokefalnostta-na-makedonskata-pravoslavna-tsarkva-pod-imeto-ohridska-arhiepiskopiya", "text": "Вселенската патриаршия преговаря за признаването на автокефалността на Македонската православна църква (МПЦ) под името Охридска архиепископия, заяви гръцкият министър на външните работи Никос Кодзиас, предаде БГНЕС. „Преименуването на Македонската православна църква в Охридска архиепископия би трябвало да бъде поздравено. Хората от Скопие трябва да бъдат възнаградени за начина на мислене, за куража, че се връщат към тяхното традиционно и непровокативно име“, каза още Кодзиас пред гръцката държавна телевизия. Дипломат №1 на Атина призова Гръцката православна църква (ГПЦ) да не се меси в църковния спор, защото „това не е работа на Светия Синод на ГПЦ“. „Това нещо като граждани ги засяга, но не и като институция, това не е техен въпрос... Когато в началото на тази година Светият Синод подкрепи протестите, много добре знаеше, че се водят преговори между църквата в Скопие и Вселенската патриаршия и трябваше да уважи това нещо“, подчерта Кодзиас. „Дали ще бъде призната автокефалността или нещо друго, това е въпрос на Вселенската патриаршия. Това не е тема за Светия Синод на ГПЦ. Това не е техен въпрос. След като е започнато разрешаването на този въпрос, би било добре да не се месят и да остават този въпрос да бъде решен. А би било още по-добре и да подкрепят това решение“, каза Никос Кодзиас. По думите му „преговорите между Вселенската патриаршия и МПЦ-Охридска архиепископия се водят от една година насам“", "date": "2018.06.05", "title": "Атина: Вселенската патриаршия преговаря за признаването на автокефалността на Македонската православна църква под името Охридска архиепископия"}
{"url": "https://www.faktor.bg/bg/articles/borisov-obsadi-s-federalniya-prokuror-na-germaniya-usiliyata-na-balgariya-v-borbata-s-kontrabandata", "text": "Премиерът Бойко Борисов се срещна с федералния прокурор на Германия д-р Петер Франк, който е на посещение в София, съобщи правителствената пресслужба. Фокус на разговора е бил поставен върху усилията, които България полага за борба с контрабандата, както и върху създадения и вече показващ резултати нов антикорупционен орган - Комисията за противодействие на корупцията и за отнемане на незаконно придобитото имущество, уточниха от МС. В срещата е участвал и главният прокурор Сотир Цацаров, по чиято покана е в София д-р Франк, допълниха от пресслужбата на кабинета.", "date": "2018.06.05", "title": "Борисов обсъди с федералния прокурор на Германия усилията на България в борбата с контрабандата"}
{"url": "https://www.faktor.bg/bg/articles/sadat-na-es", "text": "Партньори на граждани на Европейския съюз, независимо от националността им и пола им, имат право да пребивават в страните членки на Общността, независимо дали става въпрос за държава, която е приела гей браковете. Такова решение взе Съдът на Европейския съюз, с което по всички личи, че ще разбуни духовете в държавите, в които не са разрешени гей браковете, посочва Канал3. Съдът бе сезиран от румънски гражданин, който има връзка с друг мъж американец. Двамата живели заедно в САЩ, а освен това имат и сключен брак в Брюксел през 2010 г. През декември 2012-а румънецът се обърнал към властите в родината си дали съпругът му може, като член на семейството, да получи право да пребивава в страната повече от 3 месеца, съгласно правото на съпрузите на граждани на ЕС за свобода на движение в рамките на Общността. Румънските власти отказали, тъй като съгласно местните закони американският гражданин не може да бъде разглеждан като съпруг. И днес по този казус Съдът на Европейския съюз обяви, че държавите членки, трябва да се съобразяват с понятието съпруг/а, ако е от същия пол, независимо дали са разрешили гей браковете. \"Понятието \"съпруг\" по смисъла на разпоредбите на на правото на ЕС, относно свободата пребиваване на гражданите на ЕС и членовете на техните семейства, включва и съпрузите от същия пол. Въпреки че държавите членки имат правото да разрешават, или не, брак между хора от един и същ пол, те не могат да възпрепятстват свободата на пребиваване на гражданин на ЕС, като отказват да предоставят на съпруга му от същия пол, който не е гражданин на държава членка на ЕС, произтичащото право на пребивавене на тяхна територия\", гласи решението на Съда на ЕС. Решението на Съда е въз основана на тълкувание на Директивата за упражняване на правото на свободно движение. В конкретния случай се казва, че с това решение не се предоставя право на пребиваване на американския гражданин в Румъния, но е Съдът на ЕС категоричен, че \"Задължение на всяка държава членка е да признае хомосексуален брак, сключен в друга държава членка, в съответствие с нейния закон, единствено с цел предоставяне на произтичащото от това право на пребиваване на гражданин на държава извън ЕС и счита, че това не подкопава институцията на брака в първата държава членка. Това задължение не изисква държавата да предвиди в националното си законодателство хомосексуален брак”. Съдът казва още, че във въпросната Директива бракът е представен неутрално по отношение на пола и заради това той може да обхване брак между двама души от един и същ пол.", "date": "2018.06.05", "title": "Съдът на ЕС: Гей съпрузите да имат равни права в страните-членки, без значение дали са приели гей браковете"}
{"url": "https://www.faktor.bg/bg/articles/gerb-i-patriotite-s-versiya-za-restart-na-belene-v-5-tochki", "text": "Докато от БСП поискаха просто отмяна на старото парламентарно решение за проекта \"Белене\", депутати от ГЕРБ и от \"Обединени патриоти\" са внесли в Народното събрание своя версия с пет точко на проекта за рестарт на проекта АЕЦ \"Белене\".  Това идва в отговор на поетата инициатива от страна на опозицията, в лицето на БСП, която внесе проект за решение за отмяна на решението от 2012 г. на парламента, с което проектът бе прекратен.  Управляващото мнозинство настояват парламентът да възложи на министъра на енергетиката да възобнови действията по търсене на възможности за изграждане на АЕЦ \"Белене\" \"съвместно със стратегически инвеститор и на пазарен принцип\".  Депутатите са записали, че реализацията на проекта трябва да е без държавни гаранции, преференциални или гарантирани цени и каквито и да било други непазарни механизми за гаранция на инвестицията. Освен това активите на \"Белене\" трябва да се обособят в отделно дружество.  От ГЕРБ и ОП искат още министърът на енергетиката да организира и проведе преговорите с потенциални инвеститори във втората атомна централа. Процедурата по избор на инвеститор пък трябва да бъде разработена най-късно до края на октомври тази година, пише още в проекторешението. Друго задължение на министъра ще е в този период \"периодично да уведомява\" Народното събрание за хода на събитията по \"Белене\".  Последната точка от проекта е \"препоръка\" към Министерския съвет да отмени решението си от 2012 г. за прекратяване на проекта. Именно това е и актът, който бе потвърден тогава от Народното събрание и с него се спря строежът на втората атомна. И предположението бе, че това е завинаги.  Вече стана ясно, че министърът на енергетиката Теменужка Петкова \"работи\" по темата с инвеститорите от съобщение на министерството. То е за проведена среща на Петкова с президента на Китайската национална ядрена корпорация /CNNC/ Сие Дзядзие. Това е един от инвеститорите, заявили интерес към проекта \"Белене\". Според властта кандидат-инвеститорите засега са 4, но част от тях са тайна. Освен китайската компания, публично обявен кандидат е и \"Росатом\".  Петкова е информирала китайската страна за одобрения през май от Министерския съвет доклад на енергийния министър за възобновяване на действията за търсене на възможности за реализация на наличните активи по проекта АЕЦ \"Белене\". Разработването на доклада бе възложено с решение на Народното събрание.  От Китайската национална ядрена корпорация отново е била заявена готовност за участие в провеждането на конкурсна процедура за избор на стратегически инвеститор. Г-н Сие е подчертал, че компанията е наясно с посочените от българска страна параметри за евентуална реализация на проекта - без предоставяне на държавни гаранции или сключване на дългосрочни договори за изкупуване на произведената електроенергия. Представителите на Китайската национална ядрена корпорация са подчертали, че очакват решение на Народното събрание на Република България във връзка с проекта \"Белене\", допълват от енергийното ведомство, цитирани от БТА. Утре сутрин от 8:30 часа пред Народното събрание \"Демократична България\" свиква национален протест срещу рестарта на АЕЦ \"Белене\".", "date": "2018.06.05", "title": "ГЕРБ и Патриотите с 5 ясни правила за рестарта на \"Белене\""}
{"url": "https://www.faktor.bg/bg/articles/prirodozashtitnitsi-izlizat-na-protest-sreshtu-reshenie-na-vas-za-struma", "text": "Природозащитници излизат на протест срещу решение на Върховния административен съд, засягащо строежа на магистрала \"Струма\" през Кресненското дефиле. Съдът отхвърли жалбите срещу екооценката за изграждане на източния обход на магистралата.  Протестът е организиран от коалицията \"Да спасим Кресненското дефиле\" и \"Да спасим Пирин\". В София началото е в 17:30 часа пред представителството на Европейската комисия на ул. \"Г. С. Раковски\".", "date": "2018.06.05", "title": "Природозащитници излизат на протест срещу решение на ВАС за  \"Струма\""}
{"url": "https://www.faktor.bg/bg/articles/novini/svyat/shveytsarski-banki-zamraziha-smetki-na-ruski-oligarh-za-1-miliard-franka", "text": "Заради американските санкции срещу олигарси приближени до Путин или свързани с анексирането на Крим и войната с Украйна швейцарски банки блокираха сметки на руския милиардер Виктор Векселберг на стойност 885 милиона евро или приблизително 1 милиард швейцарски франка, съобщи Forbes като се позовава на свой източник. По информация на изданието банките, които са блокирали сметки на Векселберг, който заявил, че готви искове срещу тях, са UBS, Credit Suisse и Julius Baer. По данни на Forbes, сметки на Векселберг в Bank of Cyprus също може да бъдат замразени. Любопитното в случая е, че олигархът притежава 9.2% от банката и е неин съсолственик. Според изданието Schweiz am Wochenende от личните сметки на Векселберг са блокирани 2 милиарда франка (1.7 милиарда евро)", "date": "2018.06.05", "title": "Швейцарски банки замразиха сметки на руски олигарх за 1 милиард франка"}
{"url": "https://www.faktor.bg/bg/articles/novini/svyat/chavushoglu-savmestnata-rabota-na-turtsiya-sas-sasht-v-siriya-ne-e-alternativa-na-usiliyata-s-rusiya", "text": "Турският министър на външните работи Мевлют Чавушоглу заяви, че съвместната работа на Турция със САЩ в Сирия не е алтернатива на усилията, които страната води заедно с Русия, предаде Ройтерс.         Турският първи дипломат говори за одобрената вчера от Анкара и Вашингтон пътна карта за стабилизиране на сирийския град Манбидж, разработена от турско-американска работна група.          Чавушоглу посочи, че съвместната работа със САЩ по пътната карта ще започне след десет дни. По думите му тази пътна карта трябва да бъде приложена и на други места освен Манбидж като Ракка и Кобане.         В рамките на договорения план раздадените на кюрдските бойци оръжия ще бъдат събрани, уточни той.         Чавушоглу посочи, че САЩ не са обещавали да признаят Силите за защита на народа (СЗН) за терористична организация, както ги разглежда Анкара.         След като Манбидж бъде напуснат от кюрдските формирования от Силите за защита на народа, в града ще се завърне местното население, заяви още министърът на външните работи на Турция на пресконференция, която бе предавана от телевизионния канал \"Хабер тюрк\", съобщи ТАСС.           Вчера Чавушоглу разговаря във Вашингтон с държавния секретар на САЩ Майк Помпейо. По време на разговора двете страни одобриха пътна карта за изтеглянето на кюрдските формирования от Манбидж.", "date": "2018.06.05", "title": "Чавушоглу: Съвместната работа на Турция със САЩ в Сирия не е алтернатива на усилията с Русия"}
{"url": "https://www.faktor.bg/bg/articles/novini/balgariya/mariano-rahoy-napuska-liderskoto-myasto-v-konservativnata-narodna-partiya-na-ispaniya", "text": "Мариано Рахой обяви, че напуска лидерското място в консервативната Народна партия (НП), след като миналата седмица бе отстранен от премиерския пост в Испания след вот на недоверие, предава AFP, цитирана от \"Фокус\". „Мисля, че е настъпил моментът да се сложи край на този период. НП трябва да продължава да напредва и да изгражда своята история в служба на испанците под ръководството на друго лице\", заяви Рахой пред партийни активисти.", "date": "2018.06.05", "title": "Мариано Рахой напуска лидерското място в консервативната Народна партия"}
{"url": "https://www.faktor.bg/bg/articles/antikoruptsionnata-komisiya-proverila-peevski-otkazva-da-obyavi-tsyalata-informatsiya-publichno", "text": "Новата антикорупционна комисия е приключила проверка по сигнал срещу депутата от ДПС Делян Пеевски, но законът не изисква цялата информация да бъде обявена публично. Това каза председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев на международната конференция \"Европейски практики и възможности за противодействие на корупцията\", на която президентът Румен Радев е патрон, съобщава \"Дневник\". Става въпрос за проверка по сигнал на гражданско сдружение \"Боец\" за съмнения за извършени престъпления като незаконно придобито имущество и активи, неизпълнени служебни задължения и корупция.  До разкриването на информацията за проверката се стигна, след като по време на презентацията на Георгиев председателят на сдружение \"Боец\" Георги Георгиев стана и го обвини в лицемерие, като каза, че не проверяват сигнала им срещу Пеевски. \"Приключен е сигналът. Ще направим една пресконференция. Нека не сега\", каза по-късно Георгиев в отговор на въпроси на журналисти. \"Може да свикаме, ако има интерес, една пресконференция. Всичко ще дадем, всичко ще обясним. Няма какво да крием\", продължи Георгиев, попитан какъв е резултатът от проверката. В отговор на въпрос защо на сайта на антикорупционната комисия няма информация за проверката на Пеевски, той обясни още, че законът изисква да бъде публикувана информация за проверка на конфликт на интереси, но не и за разкриване на данни за извършено престъпление. Георгиев уточни, че има 30 приключени проверки, сред които и тази за отстранения от съда кмет на столичния район \"Младост\" Десислава Иванчева. В комисията тече и друга проверка за конфликт на интереси на Делян Пеевски заради внесения от него в парламента медиен закон.", "date": "2018.06.05", "title": "Антикорупционната комисия проверила Пеевски, отказва да обяви цялата информация публично"}
{"url": "https://www.faktor.bg/bg/articles/obshtestvo/zakon-i-red/srabski-mitnichari-zadarzhaha-anabolni-steroidi-za-milioni-v-balgarski-tir", "text": "В български тир сръбските митничари задържаха анаболни стероиди и тестостерон за милиони динари. Камионът е бил управляван от български гражданин, съобщи Нова телевизия.  Незаконната пратка е открита на Граничния пункт \"Градина\" (от сръбска страна, бел.ред.) - Калотина от България.  Официално камионът е пренасял алуминиеви части, но при проверката са открити 58 000 таблетки с анаболни стероиди \"Мастерон\", \"Анавар\" и над 550 инжекции \"Андропен\" и \"Сустанон\" с тестостерон.  Според митническите власти стойността на задържаната стока е за над 6.5 млн. динари.", "date": "2018.06.05", "title": "Сръбски митничари задържаха анаболни стероиди за милиони в български ТИР"}
{"url": "https://www.faktor.bg/bg/articles/obshtestvo/zakon-i-red/sadat-reshava-dali-desislava-ivancheva-shte-ostane-na-posta-si", "text": "Апелативният специализиран съд решава дали задържаната кметица на район „Младост” Десислава Иванчева ще остане на поста. Миналата седмица делото беше отложено, за да могат Иванчева и заместничката ѝ Диляна Петрова да се запознаят с материалите. Част от тях са секретни, други не. Според Иванчева и Петрова те не могат да осъществят правото си на защита, ако не се запознаят с материалите по делото. Спецпрокуратурата поиска от спецсъда да отстрани Иванчева като кмет, след като стана ясно, че от килията си в ареста тя е издала заповед за уволнението на заместника си Румен Русев, който е един от основните свидетели срещу нея. Миналата седмица Столичният общински съвет обаче избра именно Русев за изпълняващ длъжността районен кмет.", "date": "2018.06.05", "title": "Съдът решава дали Десислава Иванчева ще остане на поста си"}
{"url": "https://www.faktor.bg/bg/articles/obshtestvo/ulitsata/postradal-pri-meleto-s-karutsa-na-romi-v-sofiya-veche-me-e-strah-da-hodya-po-ulitsite-neprekasnato-se-ozartam-za-tsigani-biyachi", "text": "Показвах на приятелката ми, че кон с каруца преминава, но всъщност изведнъж се насочи към колата ни. Не можех да дам на заден ход с автомобила си и каруцата счупи предницата на колата, след като се заби в нея. Слязох, за да говоря с човека, който управляваше превозното средство, но той ме нападна. Опитах се да го спра и да му покажа какво се е случило, да викнем КАТ и да се разберем. Опитах се да го вразумя, но ромчето ми скочи, започна да ме налага. Дойдоха още роми, да ме питат защо бия момчето, а аз просто се защитавах. Това заяви в ефира на Нова телевизия Цветан Петров - пострадал при мелето с каруца и роми в столицата.  В студиото бе и приятелката му Петя Кръстева, която е била с него по време на инцидента. \"Момчето с черната тениска започна всичко. Ромите за секунди станаха ужасно много. Звънях няколко пъти в полицията, за да им кажа, че напрежението ескалира. Звънях и в компанията на едно от такситата, чиито водач се включи в боя. От там обаче ми казаха, че нямат регистрирана такава кола, а таксито е фалшиво\", разказа тя.  \"Нямах начин дори да стигна до колата, за да се скрия вътре. Те имаха метални предмети, с които започнаха да ме налагат. Възрастният мъж с бялата риза опита още в началото да ги разтърве. Мисля, че той излезе от магазин, но искаше да ми помогне, защото видя какво става. Още едно момче също опита да ми помогне\", каза Цветан.  \"Всичко се случи много бързо, в рамките на 20 минути\", добави приятелката му. Ромите от своя страна твърдят, че не те са започнали първи мелето, а метални предмети - не е имало. \"Ще водим дело. Вчера се чухме с адвокат, днес ще ни каже как трябва да постъпим. Страх ме е. Като ходя по улиците се озъртам непрестанно, не знам какво може да се случи. Имам брат близнак, страх ме е и за него. За цялото ми семейство се притеснявам\", завърши Цветан.", "date": "2018.06.05", "title": "Пострадал при мелето с каруца на роми в София: Вече ме е страх да ходя по улиците, непрекъснато се озъртам за цигани-биячи"}
{"url": "https://www.faktor.bg/bg/articles/tri-sotsialni-mrezhi-izprevarvat-feysbuk-po-populyarnost-sred-yunoshite", "text": "Доскоро \"Фейсбук\" бе доминиращата социална мрежа сред юношите в САЩ, но вече не е – изпреварват го \"Ютюб\", \"Инстаграм\" и \"Снапчат\", показва проучване на изследователския център \"Пю\", пише \"Дневник\". Само 51% от децата на възраст между 13 и 17 години твърдят, че ползват мрежата на Марк Зукърбърг. Почти всички (95%) от тийнейджърите притежават смартфон, 45% твърдят, че са онлайн почти постоянно. Сред тях няма съгласие дали това им се отразява добре или зле – 31% намират влиянието на интернет предимно позитивно, а 24% - предимно негативно. В предишното подобно проучване на центъра (през 2014 – 2015 г.), 71% от подрастващите са били потребители на \"Фейсбук\", 52% - на \"Инстаграм\" и \"41% - на \"Снапчат\". Юношите от семейства с ниски доходи много по-често казват, че \"Фейсбук\" е платформата, която ползват най-често. Момичетата са по-склонни да използват най-много \"Снапчат\", а момчетата залагат на \"Ютюб\". Белите тийнейджъри също така използват \"Снапчат\" много повече от латиноамериканците и афроамериканците. Макар да няма консенсус дали употребата на социални мрежи е полезна или вредна, причините, които подрастващите сочат, са най-разнообразни. Като основен позитив 40% дават връзката с приятели и семейство. Други посочени добри страни са откриването на новини, запознанствата на база общи интереси, забавлението, получаването на подкрепа и ученето на нови неща. 27% от скептичните тийнейджъри определят като най-лошата черта на социалните мрежи тормозът и ключките, 17% смятат, че те вредят на човешкото общуване. Сред другите негативи са създаването на нереалистични мнения за чуждия живот, разсейването и пристрастяването, натискът на връстниците, причиняването на психически проблеми.", "date": "2018.06.05", "title": "Три социални мрежи изпреварват \"Фейсбук\" по популярност сред юношите"}
{"url": "https://www.faktor.bg/bg/articles/obshtestvo/zakon-i-red/shest-godini-sled-vzrivovete-kray-petolachkata-vinovni-nyama-deloto-pak-na-parva-instantsiya", "text": "Навършват се шест години от взрива в базата за съхранение и обезвреждане на боеприпаси край пътен възел „Петолъчката“. Все още няма виновни за взрива, делото отново се гледа на първа инстанция, съобщава БНР. При експлозията на 5 юни 2012 година загинаха трима работници и бяха нанесени значителни  материални щети. Делото за взрива се гледа за трети път, като процесът е все още на етап разпит на свидетели.  Поредното заседание в Ямболския районен  съд е насрочено за 28 и 29 юни. Обвиняеми по делото са собственикът на фирмата Десислав Делев, началникът на производството Иван Пеев и проектантът на взривните работи Иван Табов. Те са обвинени, че при изпълнение на договор с Министерството на отбраната са държали и работили с взривни вещества и не са взели необходимите мерки за сигурност при тяхното унищожаване. Обвинението е повдигнато като особено тежък случай, за който се предвижда наказание от 5 до 15 години затвор. Днес в най- пострадалото от взрива село Лозенец, ще бъде отслужена панихида за загиналите.", "date": "2018.06.05", "title": "Шест години след взривовете край \"Петолъчката\"-виновни няма, делото пак на първа инстанция"}
{"url": "https://www.faktor.bg/bg/articles/ranenata-pri-strelbata-sreshtu-midzhurina-simona-e-s-tezhko-mozachno-uvrezhdane", "text": "Бургаският окръжен съд днес ще гледа мярката за неотклонение на Михаил Станчев /37-годишен/, който в събота вечерта застреля бизнесмен в Слънчев бряг и рани в главата млада жена. Срещу него е повдигнато обвинение за убийство и за опит за убийство. Това съобщиха от съда. Наказанието за престъплението е от 15 до 20 години лишаване от свобода, доживотен затвор или доживотен затвор без право на замяна. Състоянието на ранената жена е тежко. Има опасност за живота й. От бургаската болница съобщиха, че тя е с тежко мозъчно увреждане. Припомняме, че 55-годишният хазартен бос Коста Николов-Миджурина беше разстрелян в колата си пред хотел в курорта, а 22-годишната Симона Тодорова бе простреляна в главата. Причината за екшъна е любовен триъгълник. Михаил Станчев беше задържан на ГКПП \"Лесово\" при опит да напусне страната.", "date": "2018.06.05", "title": "Ранената при стрелбата срещу Миджурина е с тежко мозъчно увреждане"}
{"url": "https://www.faktor.bg/bg/articles/komisiyata-po-otbrana-razglezhda-proektite-za-nov-iztrebitel-i-boyna-mashina", "text": "Комисията по отбрана разглежда и се очаква да гласува проектите за нов изтребител и бойна машина за армията ан блок. Комисията разглежда и Доклада за състоянието на отбраната и въоръжените сили за 2017 г. Ако Комисията гласува положително, проектите ще влязат за гласуване в пленарната зала. Проектите за модернизация на армията са за над 3,5 млрд. лв. Предвижда се закупуването на 16 изтребителя за авиацията на два етапа по 8 и 150 бронирани машини. Първият проект за инвестиционен разход е за придобиване на основна бойна техника за изграждане бойни групи от състава на механизираната бригада. Става въпрос за проект на стойност 1 464 000 000 лв. с ДДС за откриване на 150 единици бойна техника, като срок на плащането е 12 години. Първите години сумите са по 100 млн. лв. на година, а последните три години от 150 до 180 млн. лв. Става въпрос за проект, в който се предвижда производство в България с максимално включване на българския военнопромишлен комплекс, а също и машините, които ще бъдат реализирани, в целия жизнен цикъл на своето съществуване да бъдат модернизирани в български предприятия, коментира наскоро министър Каракачанов. Във връзка с актуализирания проект за придобиване на нов тип боен самолет той посочи, че става въпрос за минимум 8 самолета, като сумата е 1,8 млрд. лв. с ДДС, а срокът за плащането е разсрочен във времето в десет години. „Искам да благодаря на Министерството на финансите за подкрепата, тъй като дълго обсъждахме дали да е с ДДС или без ДДС. Към момента шест фирми са проявили интерес към този проект и ще дадем опция и за нови изтребители, и за втора ръка такива“, коментира още той. Ще търсим максимално изгодния за националния интерес вариант. Няма да има политически или геополитически предпочитания – който направи най-добрата оферта, той ще бъде предпочетен“, каза още министърът на отбраната", "date": "2018.06.05", "title": "Комисията по отбрана разглежда проектите за нов изтребител и бойна машина ан блок"}
{"url": "https://www.faktor.bg/bg/articles/lilyana-pavlova-evropredsedatelstvoto-doprinasya-za-reshenie-na-problemite-sas-sigurnostta-na-evropa", "text": "Темата за сигурността, борбата с терористичните атаки, организираната престъпност и миграцията, е сериозно предизвикателство и Българското председателство на Съвета на ЕС допринася да се намери решение по тези проблеми. Това каза министърът за Българското председателство на Съвета на ЕС Лиляна Павлова на откриването на международната икономическа конференция \"Vrana Economic Council 2018\" в двореца \"Врана\".  По думите й като държава на кръстопът България е трябвало да погледне извън своите граници и затова в дебата страната ни е поискала българският принос в европейския дневен ред да бъде специален и да има дългосрочно решение и тя вярва, че страната ни е успяла. Министър Павлова счита, че интеграцията на Западните Балкани е трябвало не само да се завърне отново, но и да стане дългосрочната визия за сигурност, стабилност, мир и просперитет в региона и в Европа. Според нея срещата на върха, която се състоя на 16 и 17 май в София, ще остане в история като създала стабилна и здрава основа, върху която да се гради свързаността - транспортната, дигиталната, икономическа и тази между хората. Тя счита, че въпреки проблемите, които има, Европа е готова на необходимите компромиси, за да защити интереса на европейските граждани и бизнес. Павлова изтъкна, че всички послания, които са били отправени на тази среща, са били за единство, което е и мотото на Българското председателство на Съвета на ЕС. Затова тя вярва, че вече е факт едно \"презареждане\" и през 2018 г. идва една нова вълна, която трябва да бъде използвана, за да може Европа да стане по-сигурна, стабилна и по-дигитална. Министър Павлова се надява до края на годината Единният цифров пазар реално да започне да функционира. Павлова добави, че голям напредък е бил постигнат по пакета инициативи за киберсигурността. Според нея защитата на личните данни е бил новият казус, но вече е прието необходимото законодателство и стъпката и в тази посока вече е направена. Лиляна Павлова изтъкна, че предложението на Европейската комисия е за следващия бюджет средствата за дигитална трансформация, иновации и развойна дейност да бъдат увеличени с 64 на сто. Заключението на срещата в София е било да не се чака до 2020 г. и новият програмен период, а още през 2019 г. да започнат пилотните проекти. Министър Павлова информира, че от 25 до 28 юни в София ще се състои \"дигитална иновационна седмица\", за да може лидерите на Европа да приемат този план за действие, който да бъде фокусиран върху инициативите, свързани с дигиталната трансформация и да се даде началото на пилотните проекти и инициативи.", "date": "2018.06.05", "title": "Лиляна Павлова: Европредседателството допринася за решение на проблемите със сигурността на Европа"}
{"url": "https://www.faktor.bg/bg/articles/novini/balgariya/vmro-poiska-mvr-da-zabrani-gey-parad", "text": "В сигнал до вътрешния министър Валентин Радев общинският съветник от ВМРО Карлос Контрера настоява МВР да забрани провеждането на София прайд на 9 юни, съобщава пресцентърът на партията. Контрера, който е зам.-председател на постоянната комисия по обществен ред и сигурност към Столичния общински съвет, посочва, че е недопустимо да се изграждат контролно-пропускателни пунктове, да се пречи на гражданите, часове преди гей парадът да премине през парка.  Според Конотрера е недопустимо и да се блокират цели улици и тротоари като зони за сигурност \"за едно де факто частно парти\". Карлос Контрера, цитиран в информацията, подчертава, че не е нормално 1200-1300 полицаи да охраняват парада и да се харчат по над 160 000 лв. от бюджета на МВР. При такава полицейска охрана означава, че има данни за заплаха за обществения ред и в този случай МВР трябва да ги предостави на Столична община, а парадът или да се забрани, или да се премести на друго място, в друг ден и час, пише в сигнала си общинският съветник, според съобщението. Представителят на ВМРО упреква министъра на вътрешните работи, че за втора поредна година не взема отношение по темата и допуска явно нарушаване на закона, \"за да се угоди на организаторите на гей парада, които никога не са изявявали желание да си покрият разходите по охраната\". \"Смятам, че МВР удобно се крие при всеки гей парад, отказва информация и същевременно с лека ръка праща кохорти полиция от половината държава да пазят това екзотично мероприятие, разбира се, с парите на българските данъкоплатци. Политическото ръководство на МВР трябва да отчете острата реакция на българското общество срещу Истанбулската конвенция - доказателство, че българите не приемат подобни постановки, в това число и провеждането на гей паради\", е написал в сигнала си Контрера.", "date": "2018.06.05", "title": "ВМРО поиска МВР да забрани гей парад"}
{"url": "https://www.faktor.bg/bg/articles/prezidentat-na-fsf-med-predupredi-za-veroyatnost-ot-aviatsionen-intsident-nad-kipar", "text": "За вероятност от авиационен инцидент над Кипър предупреждава президентът на Средиземноморския институт за безопасност на полетите (FSF-MED) Христос Петру, съобщава кипърският информационен сайт \"Филелефтерос\", като се позовава на интервю на експерта пред кипърското радио \"Актив\". Според Петру основна причина са незаконните действия на Турция във въздушното пространство е отказът й да се съобразява с международното право и правилата за безопасно въздухоплаване, предава БТА. Темата е актуална в кипърските средства за масова информация по повод сериозен авиационен инцидент, който се е случил над столицата Никозия и който е можел да доведе до трагедия. Петру съобщава, че самолет на \"Търкиш еърлайнс\" е кръжал над предградие на града, защото не е можел да се приземи на летището в Тимбу (Кърклар) в непризнатата Севернокипърска турска република поради лошо време. Проблемът обаче е бил усложнен поради това, че турските авиационни власти не комуникират с центъра за контрол на полетите в Никозия, защото не го признават. Според президента на Средиземноморския институт за безопасност на полетите това не е изолиран случай, а един от стотици подобни. За щастие досега не се е стигало до катастрофа. Петру предупреждава също, че ако поради извънредни обстоятелства на турски самолет му се наложи да се приземи аварийно на кипърско летище или на кипърски - на турско, това може да постави на сериозна опасност безопасността на полета. Според него подобни предупреждения са били отправяни и от ЕС и Международната асоциация за гражданска авиация (ICAO), но досега не са взети никакви практически мерки за решаване на проблема. Петру заяви още, че повечето пътници в застрашените полети са европейци и призова ЕС да окаже натиск върху Турция да се съобрази с международното право.", "date": "2018.06.05", "title": "Президентът на FSF-MED предупреди за вероятност от авиационен инцидент над Кипър"}
{"url": "https://www.faktor.bg/bg/articles/nato-patrulira-nad-cherna-gora", "text": "Авиация на НАТО, представена от самолети на ВВС на Гърция и Италия, започна да патрулира въздушното пространство над Черна гора, предаде ТАСС, цитирана от БТА.  Както съобщи националната телевизия на страната, в чест на началото на патрулирането на самолети от НАТО над въздушното пространство на Черна гора ще бъде проведено показно принуждаване на \"самолет нарушител\" да кацне. Министерството на отбраната на Черна гора съобщи, че в сътрудничество с черногорската армия самолети на ВВС на Италия и Гърция от днес започват редовно да патрулират черногорското въздушно пространство и да го защитават, съобщи МИА. Цел на мисиите на НАТО за контрол на въздушното пространство е да защитават небето над страните членки на алианса, които нямат собствени военновъздушни сили. Черна гора официално стана 29-ата членка на НАТО на 5 юни 2017 г. Парламентът на 28 април гласува страната да се присъедини към НАТО. Тъй като опозицията отсъстваше от заседанието, всички 46 присъстващи подкрепиха присъединяването. Референдум по този въпрос в страната не бе проведен, отбелязва ТАСС.", "date": "2018.06.05", "title": "НАТО патрулира над Черна гора"}
{"url": "https://www.faktor.bg/bg/articles/novini/svyat/otbelyazvame-svetovniya-den-na-okolnata-sreda", "text": "Световният ден на околната среда се отбелязва всяка година на 5 юни за насърчаване на осведомеността и действията за опазване на нашата околна среда. От своето честване през 1974 г. кампанията се е превърнала в глобална платформа, посветена на опазването природата, която се популяризира в над 100 страни. „Да победим замърсяването с пластмаси“ е темата на Световния ден на околната среда 2018 г. - тема, която приканва всички ни да се замислим как можем да променим ежедневието си, за да намалим вредите от замърсяването с пластмаси върху околната среда, дивата природа и нашето здраве. Това съобщават от Министерство на околната среда и водите (МОСВ). Инициативата е възможност за всеки от нас да даде своя принос и да се включи в борбата срещу замърсяването с пластмаси по света, чрез някои от многобройните начини за това.  И не е нужно да се чака до 5 юни, за да се действа.", "date": "2018.06.05", "title": "Отбелязваме Световния ден на околната среда"}
{"url": "https://www.faktor.bg/bg/articles/skandalat-s-amerikanskiya-poslanik-v-berlin", "text": "Германия е възмутена. От едно интервю на новия американски посланик в Берлин Ричард Гренел. Броени часове след публикуването му прозвучаха първите призиви за отзоваването на дипломата. Във въпросното интервю, дадено за десния американски портал Брайтбарт, човекът на Тръмп се обявява за подкрепа на консервативните сили в Европа, които се борят срещу естаблишмънта. Пасажите, в които Гренел говори за мълчаливото мнозинство, благополучието на обикновения работещ човек и високомерието на политическия елит и в които той остро критикува сегашната бежанска политика в Европа, спокойно биха могли да бъдат повторени от него на някоя от сбирките на дясноконсервативната \"Алтернатива за Германия\". С тях той би си спечелил много аплодисменти. Това не е първата груба намеса на Ричард Гренел във вътрешните дела на Германия. Още с пристигането си в Берлин посланикът призова германските фирми да спрат да правят бизнес с Иран. Поводът за това, разбира се, бяха споровете около съдбата на ядрената сделка. Досега беше нечувано чужд посланик да се меси така грубо във вътрешната политика на страната-домакин. Та нали задачите на посланика са да разяснява възгледите на страната си, да гради мостове и да потушава конфликти! Всеки, който сега се възмущава и учудва на това, че Гренел дефинира своята роля по друг начин, очевидно още не е разбрал, че с този американски президент всичко вече е различно. Включително и досегашните правила в дипломацията. Доналд Тръмп е предприемач, идващ от шоу-бизнеса, където са и най-големите му успехи. За него политиката не е \"изкуство на възможното\", както я беше дефинирал Ото фон Бисмарк. За Тръмп, както и за всички останали популисти най-важен е ефектът. В този смисъл: когато Гренел говори от Германия за серийна миграция и същевременно хвали австрийския хардлайнер Себастиан Курц, той отлично знае какво върши - американецът иска да окуражи онези сили в Европа, които (както и самият Тръмп) атакуват установения ред. Той адресира интервюто си към десните националистически лидери - като държавните ръководители на Унгария и Полша. Гренел се обръща към онези, които се противопоставят на Европа в днешния й вид. Американският посланик използва страховете на хората много умело - подобно на началника си в Белия дом. Дипломатът използва и слабостите на системата, преследвайки следната цел: налагане на нов ред на Стария континент. Той трябва да отслаби ЕС, от което пък трябва да спечели най-вече Америка. Острите реакции, прекомерната възбуда и призивите за отзоваване не помагат в борбата срещу тази стратегия, целяща да отслаби ЕС. В една надпревара, изразяваща се в това кой кого ще надвика, винаги ще печели Тръмп. На Германия и нейните европейски партньори не им остава нищо друго освен да приемат, че не могат да разчитат на Доналд Тръмп. Те трябва да приемат и това: американският президент не само заплашва Европа с търговска война, но и използва един от своите топ-дипломати, за да ускори разцеплението в Общността. Има само един адекватен отговор на тази нова форма на трансатлантически отношения: ясен договор за бъдещето на Европа, в който да има място не само за големите, но и за малките страни. Колкото и горчива да е истината: от съюзник в момента САЩ са се превърнали в опасност, която подклажда разделението. След интервюто на посланик Ричард Гренел вече няма никакво съмнение в това.", "date": "2018.06.05", "title": "Скандалът с американския посланик в Берлин"}
{"url": "https://www.faktor.bg/bg/articles/novini/svyat/5-godini-zatvor-zaplashvat-24-godishen-rusnak-zaradi-tozi-kolazh-s-deputati", "text": "Срещу 24-годишния Александър Лашченов е повдигнато обвинение в екстремизъм заради публикация в социалната мрежа \"ВКонтакте\"на колаж съставен от снимки на 9 руски депутати, включително бившият боксьор Николай Валуев, певецът Йосиф Кобзон, лидерът на ултранационалистическата ЛДПР Владимир Жириновский и \"моралистката\" Елена Мизулина. Върху снимката на всеки от персонажите е написана по една дума, които заедно образуват изречението: Руснако, виж ги внимателно, тези хора решават как да живееш. След публикацията срещу Лашченов е обвинен в престъпление с формулировката: \"дискредитация на имиджа на Русия преди Световното по футбол-2018\". Той е застрашен от 5 години затвор, в момента е с мярка за неотклонение подписка. Припомняме, че политиката да се повдигат обвинения за екстремизъм за материали, публикувани в социалните мрежи, е широко разпространена в Русия в последните години.", "date": "2018.06.05", "title": "5 години затвор заплашват 24-годишен руснак заради този колаж с депутати"}
{"url": "https://www.faktor.bg/bg/articles/novini/svyat/4-8-po-rihter-na-300-km-ot-atina", "text": "Земетресение с магнитуд 4.8 по скалата на Рихтер е регистрирано във вторник на близо 300 км от Атина. Според Европейския сеизмологичен център той бил на дълбочина 10 км и е на разстояние 54 км южно от Спарта в Средиземно море. До момента няма данни за пострадали и нанесени сериозни материални щети.", "date": "2018.06.05", "title": "4.8 по Рихтер на 300 км от Атина"}
{"url": "https://www.faktor.bg/bg/articles/novini/svyat/desetki-politsai-obiskirat-uchilishte-v-germaniya", "text": "Десетки полицаи започнаха обиск в берлинско училище, предаде АП. Служителите на реда влязоха днес в образователната институция в централния район на германската столица \"Гезундбруннен\", в който голяма част от жителите не са немци. На място има линейки и пожарникарски коли. Причината за извънредната ситуацията все още е процес на изясняване. Очаквайте подробности!", "date": "2018.06.05", "title": "Десетки полицаи обискират училище в Германия"}
{"url": "https://www.faktor.bg/bg/articles/novini/balgariya/protest-pred-parlamenta-zaradi-restarta-na-aets-belene", "text": "Демократична България призовава на протест пред парламента, на 6 юни от 8,30 ч. Поводът е, че в дневния ред на Народното събрание е включена точката за рестарта на АЕЦ \"Белене\".  „Управляващите обясниха, че реализирането на проекта е възможно включително и с междудържавен заем от Русия.  Това е в пълно противоречие с направените многократно досега заявления, че държавата няма да дава допълнителни пари за \"Белене\". Само с присъствие пред парламента можем да заявим несъгласието си с кражбата \"Белене\".  Да излезем и да попречим на Коалицията \"Кражба\" между ГЕРБ и БСП, и енергийната мафия да налее нови милиарди в гьола \"Белене\".  Не на енергийната колонизация от Русия.  Не искаме родината ни да бъде водена на Изток.  Искаме Европа и енергиен суверенитет.  Трябва да сме там. Да ги посрещнем пред входа на парламента”, призовават в социалната мрежа организаторите.", "date": "2018.06.05", "title": "Протест пред парламента, заради рестарта на АЕЦ „Белене”"}
{"url": "https://www.faktor.bg/bg/articles/rumen-radev-pak-razmaha-prast-za-koruptsiya-v-balgariya-se-govori-mnogo-no-se-pravi-malko-naposledak-oshte-po-malko", "text": "Държавният глава Румен Радев откри международна конференция на тема „Европейски практики и възможности за противодействие на корупцията“. Форумът, който се провежда под патронажа на българския държавен глава, има за цел да очертае възможностите за борба с корупционните практики. В събитието участват утвърдени експерти от различни европейски държави, както и представители на български институции, ангажирани в противодействието на корупцията у нас. „За корупция в България се говори много, но според мен се прави твърде малко, напоследък още по-малко. Необходимостта от фокусиране на общественото внимание по темата е много важно в наши дни. Всички знаем, че за корупцията няма почивен ден, тя се разраства като раково образувание“, заяви държавният глава. „Когато искаме да се борим с едно подобно явление, е много важно да имаме ясна дефиниция за него. Нямам амбиция да давам дефиницията аз, нито ще споря дали корупцията е явно явление или просто възприятие. Но едно безспорно е ясно – корупцията нанася огромни вреди на нашето общество, тя овладява и подчинява на частни интереси части от властта ни, ограничава права и свободи на гражданите“, каза Радев и поясни, че точно тя възпрепятства развитието на икономиката ни и отблъсква инвеститорите у нас. Основният проблем според него е, че тя се превръща в основна спирачка в реализацията на стратегически за България цели. „Критерият за нашето пълноценно интегриране и за нашето място в ядрото на Европа са резултатите ни в борбата с корупцията. А ние заслужаваме и трябва да бъдем там. Затова и многократно съм призовавал за необходимостта от всеобхватни мерки в борбата с корупцията“, заяви президентът на Р. България. „Трябва да надскочим нашата ограда и да видим какво става отвъд тази ограда, да черпим опит, да изследваме моделите на определени държави, които са постигнали успех“, добави още Румен Радев. .", "date": "2018.06.05", "title": "Румен Радев пак размаха пръст: За корупция у нас се говори много, но се прави малко, напоследък - още по-малко"}
{"url": "https://www.faktor.bg/bg/articles/ninova-obyasnyava-na-vishegradskata-chetvorka-vazhnostta-na-proekta-aets-belene", "text": "Лидерите на партиите от Вишеградската четворка и председателят на БСП Корнелия Нинова се срещнаха в Братислава с Марош Шефчович, зам -председател на Европейската комисия и комисар с ресор \"Енергиен съюз\". Те обсъдиха енергийната сигурност на Европа. \"Запознах колегите си с проекта АЕЦ \"Белене\". Изразих позицията ни за необходимостта от изграждане на атомната централа\", заяви Нинова след срещата. Председателят на левицата обясни, че е представила аргументи за важността на проекта за България, за региона и за Европейския съюз. \"Заявих, че ще подкрепим българското правителство за построяването на централата. Проектът \"Белене\" е важен за България и ЕС. Г-н Шефчович изрази позиция, че българското правителство трябва да подготви и представи икономическа и финансова обосновка на проекта и да ги представи в Комисията. В тази връзка, информирах колегите, че народните представители от БСП сме внесли в парламента предложение да отпадне забраната за строителство- като първа стъпка за стартиране на целия процес по изграждане на АЕЦ Белене\", каза Нинова. По време на срещата е бил обсъден и докладът на БАН за централата.", "date": "2018.06.05", "title": "Нинова облъчва Вишеградската четворка за \"важността на АЕЦ Белене\""}
{"url": "https://www.faktor.bg/bg/articles/novini/svyat/putin-ne-sashtestvuva-uslovie-pri-koeto-krim-da-bade-varnat-na-ukrayna", "text": "\"Не съществува условие при което Кризм да бъде върнат в Украйна, той е в състава на Русия не в резултат на нахлуването на руски войски, а на волеизлявлението на референдум на населението на полуострова\", заяви Владимир Путин в интервю за австрийската телевизия ORF, публикувано на сайта на руския президент. Той твърди, че \"когато хората в Крим се почувствали в опасност у тях възникнало желанието да се защитят. По думите на Путин това се случило, когато \"в Крим започнали да изпращат влакове с националисти\". \"Първото, което им дошло на ум било да възстановят правата си. Какво направиха нашите въоръжени сили, осигуриха провеждането на не0зависими и свободни избори. Решението за референдума беше взето от кримския парламент, избран в съответствие със хзаконите на Украйнна, така че няма нищо незаконно\", казва Путин.", "date": "2018.06.05", "title": "Путин: Не съществува условие, при което Крим да бъде върнат на Украйна"}
{"url": "https://www.faktor.bg/bg/articles/partiya-ot-italianskata-koalitsiya-othvarli-nametsite-na-soros-za-rusko-finansirane", "text": "Miлиардерът и филантроп Джордж Сорос открито призова италианците да накарат партия Лига да разкрие дали е получила финансиране от Русия, предаде \"Асошиейтед прес\", цитирана от БТА. Лигата разкритикува думите на Сорос, изречени в неделя на икономически форум в Северна Италия. Партията каза, че не получавала \"никога нито лира, нито евро или рубла от Русия\". Но лидерът на Лига Матео Салвини, който е вътрешен министър в новото правителство на премиера Джузепе Конте, нарече руския президент Владимир Путин \"един от най-добрите държавници\". Полемиката около изказването на Сорос насочи вниманието към проруската програма на правителството на Лига и на антисистемното Движение \"Пет звезди\". В нея се потвърждават ангажиментите на Италия към НАТО, но се призовава за вдигане на европейските санкции, наложени на Русия, както и за започване на диалог и партньорство, предвид икономическото, търговското и стратегическото влияние на Москва. По време на конференцията в Северна Италия Сорос бе запитан за възможна руска намеса в италианската външна политика. Той отговори, че е много притеснен, че Русия упражнява \"негативно влияние\" в Европа и каза, че италианците имат правото да знаят дали Москва е замесена в изборните резултати. \"Не знам дали Путин действително подкрепя финансово него и неговата партия. Това е въпрос, който мисля, че италианското общество има правото да попита\", каза Сорос, визирайки Салвини. Руски представители отхвърлиха твърденията, че Русия е подкрепяла и финансирала Лига или които и да е други проруски партии. Салвини и Сорос дълго време са в спор, по-специално заради миграционната политика. Фондация \"Отворено общество\" вложи милиони долари в групи, които подпомагат мигрантите и бежанците в Европа. Неотдавна Сорос премести фондацията от Унгария, където премиерът Виктор Орбан я обвини, че е част от стратегия за наводняване на Европа с мигранти. Сорос и фондацията отричат това. Сега Салвини заяви, че е срамно, че Сорос е бил поканен на конференцията в Северна Италия. Лидерът на Лига направи няколко визити в Русия, в това число през март 2017 г., за да подпише споразумение за сътрудничество с управляващата партия \"Единна Русия\". Междувременно френският президент Еманюел Макрон потвърди желанието си да продължи диалога с Италия по въпросите на миграцията въпреки втвърдяването на тона на новото италианско правителство, съставено от антисистемното Движение \"Пет звезди\" и крайнодясната партия Лига, предаде \"Франс прес\". Макрон каза, че по време на първата си среща с новия италиански премиер Джузепе Конте в кулоарите на срещата на върха на Г-7 в Канада в края на седмицата ще обсъди въпроса за миграцията. \"Можем да се борим с големите миграции само ако заедно ние се ангажираме да се борим с техните дълбоки причини, коренящи се в недостатъчното развитие в Африка, както и да се борим с несигурността, тероризма и трафика в сахело-сахарската ивица\", каза Макрон. \"Ще успеем да разрешим въпроса, ако работим заедно за защитата на границите на Европа, за сближаването на нашите политики за предоставяне на убежище и на нашите правила в ЕС и по-специално в шенгенската зона. В този дух аз искам да продължим да напредваме с Италия\", каза Макрон и припомни, че нито една страна не може да намери решение сама, нито да се изолира. Матео Салвини, лидер на крайнодясната партия Лига, предупреди в неделя, че неговата страна не може да бъде повече \"бежанският лагер на Европа\". \"Добрите времена за незаконните имигранти свършиха. Подгответе се за стягане на куфарите\", каза той. По време на етап от местната предизборна кампания в Сицилия Салвини каза в неделя и че Тунис е свободна и демократична страна, която не преживява война, епидемии, глад или чума и все пак тя \"не изнася джентълмени, а както изглежда, по-често изнася осъдени престъпници\", предаде \"Асошиейтед прес\". Заради това изказване министерството на външните работи на Тунис повика за обяснения италианския посланик. В изявление на министерството се изразява голяма изненада от коментарите на Салвини за миграцията между Тунис и Европа. Допълва се, че изказването му показва липса на разбиране на различните механизми за координация между тунизийските и италианските служби, справящи се с този феномен. Днес Сенатът на италианския парламент ще гласува вот на доверие на кабинета на Джузепе Конте, а утре ще се гласува вот в Камарата на депутатите, припомня \"Франс прес\".", "date": "2018.06.05", "title": "Италианците имат право да знаят дали Москва е замесена в изборните резултати"}
{"url": "https://www.faktor.bg/bg/articles/novini/svyat/sad-nalozhi-zapor-na-imushtestvoto-i-smetkite-na-gazprom-v-holandiya", "text": "Холандският съд е наложил запор върху имуществото и сметките на седем дъщерни фирми на \"Газпром\" в страната след иск на \"Нафтогаз Украйна\". Припомняме, че Стокхолмският арбитражен съд през февруари осъди \"Газпром\" да изплати на \"Нафтогаз\" 2.6 милиарда долара заради нарушаване на договорите за доставка за Украйна и транзит на газ към Европа. \"Газпром\" обаче не признава съдебното решение и отказва да изплати дълга си, поради което \"Нафтогаз\" поиска от съда да наложи запор на имуществото и светките на руската компания. От съда са съобщили, че 6 от 7-те дъщерни фирми на \"Газпром\" са отказали сътрудничество, но това не е повлияло на действията на съда.", "date": "2018.06.05", "title": "Съд наложи запор на имуществото и сметките на \"Газпром\" в Холандия"}
{"url": "https://www.faktor.bg/bg/articles/moshten-vzriv-v-baza-s-amerikanski-i-frenski-voynitsi-v-rakka", "text": "Появиха се първи подробности за мощния взрив на 4 юни сутринта в американско-френски военен обект в Северната част на провинция Ракка.  Съобщава се, че при взрива е загинал най-малко един военнослужещ, а няколко са ранени. Тези данни разгласи Сирийският център за мониторинг на спазването на човешките права в Сирия, базиран в Лондон (SOHR). Самоличността на жертвите и пострадалите засега не е известна.  По предварителни данни, взривът е бил предизвикан от детонация на боеприпас., пише турското издание Haber Turk, като се позовава на местни източници. Известно е, че в базата има около 200 американски и 75 френски военни.", "date": "2018.06.05", "title": "Мощен взрив в база с американски и френски войници в Ракка"}
{"url": "https://www.faktor.bg/bg/articles/novini/svyat/avstriyskiyat-kantsler-da-namalim-broya-na-evrokomisarite", "text": "Канцлерът на Австрия Себастиан Курц предложи реформи в Европейския съюз, които предвиждат съкращаване на броя на комисарите с цел икономии от административните разходи, съобщава германският национален ежедневник \"Die Welt\", цитиран от Агенция \"Фокус\". Курц призова Брюксел „да подходи с внимание към парите на данъкоплатците“. Седмици преди началото на ротационното председателство на Австрия на Съвета на ЕС, Курц подчерта: „Мисля, че ако искаме да спасим Европа, Брюксел трябва да даде пример и да съкрати административните разходи“. Конкретно той предлага преди съкращения в ЕК: \"Ако броят на комисарите бъде намален от сегашните 28 до 18, на базата на справедлива ротационна система, това ще доведе не само ще доведе до спестяване, но и ще направи ЕК също така по-ефективна и по-фокусирана\". Освен това Курц твърди, че би било добре да има само едно седалище на Европейския парламент. „Разбира се, че е безсмислено да има две седалища на един и същи парламент – Брюксел и Страсбург. Сигурен съм, че в бъдеще Европарламентът ще се намира само на едно място“, на мнение е Курц. Същевременно, австрийският канцлер се показа като реалист: „Франция никога няма доброволно да се откаже от Страсбург“. По правило ЕП заседава веднъж месечно от понеделник до четвъртък в Страсбург, Франция, а през останалата част от месеца се събира в Брюксел. Цената на тази двойна структура възлиза на около 200 милиона евро годишно. Секретариатът на Европейския парламент е в Люксембург. Схемата се основава на споразумения, съгласно които институциите на ЕС следва да се намират в колкото се може повече страни. В разгорещен дебат за нова многогодишна финансова рамка за ЕС от 2021 Австрия призовава - наред с други нетни вносители като Нидерландия, Дания, Швеция и Финландия - сегашното ниво на разходите в бюджета на ЕС да не надвишават 1% от брутния вътрешен продукт. Но в разрез с това предложение, разходите се очаква да нараснат от 1,211 до 1,279 милиарда евро до 2027 г., което е равно на около 1,11 % от икономическата продукция. Австрия ще прехвърля 970 милиона евро за Брюксел всяка година. Многогодишната финансова рамка е вид таван за годишните бюджети. Тя определя размера на всяка бюджетна позиция и колко средства се изразходват във всяка държава-членка.", "date": "2018.06.05", "title": "Австрийският канцлер:  Да намалим броя на еврокомисарите"}
{"url": "https://www.faktor.bg/bg/articles/novini/svyat/severna-gorna-i-nova-tova-sa-trite-optsii-za-ime-na-makedoniya", "text": "\"Република Северна Македония, Република Горна Македония и Република Нова Македония са имената, които са останали на масата за преговори между Скопие и Атина, след като отпадна и предложението за Република Вардарска Македония. В следващите дни може да се стигне до постигането на споразумение, с който да бъде сложена точка на десетилетния спор за името на Македония\", заяви министърът на външните работи на Гърция Никос Коциас в интервю за държавната телевизия ЕРТ.  Коциас съобщил, че \"правителството на съседната страна се сблъска с проблеми и сега обмисля някои ревизии на договора, т.е. рамката за споразумение, която беше установена на срещите с македонския външен министър Никола Димитров в Ню Йорк и Брюксел\", но изразил надежди, че тези трудности ще бъдат преодолени до няколко дни. Според него споразумението е добър компромис, от който печелят и двете страни.  Гръцкият министър не пожела да коментира информацията, че е договорено името Северна Македония и заяви, че окончателният вариант ще бъде обявен от премиерите на двете съседни държави. \"Наш национален интерес е да решим проблема с името на съседа и това е целта на нашата активна външна политика\", категоричен бе Коциас.", "date": "2018.06.05", "title": "Северна, Горна и Нова-това са трите опции за име на Македония"}
{"url": "https://www.faktor.bg/bg/articles/novini/balgariya/anton-todorov-stiga-prazni-prikazki-radev-zatvori-fabrikata-za-klisheta", "text": "„Стига празни приказки, Радев. Затвори най-накрая фабриката за клишета”. С тези остри думи бившият депутат от ГЕРБ Антон Тодоров реагира във  фейсбук срещу поредния опит на държавния глава да поучава българите по темата за корупцията. Днес  в София бе  открит международна конференция на тема „Европейски практики и възможности за противодействие на корупцията“. Форумът се провежда под патронажа на българския държавен глава. На него Радев отново размаха пръст казвайки, че за корупция у нас се говори много, но се прави малко, напоследък - още по-малко. Според Антон Тодоров вместо да ни засипва с клишета и празни приказки, Румен Радев дължи отговори на доста тежки въпроси: „Кажи си за Грипените, за скандалните и зависими назначения в твоето правителство преди година и половина, признай си за финансирането на кампанията през 2016 г., кажи как те мотивират, включително Решетников, та няма нито едно твое действие или мнение, което да не е срещу България и българите.  Радев, кажи си!”, приканва го политологът. Освен това той припомня, че именно бившият шеф на ВВС Румен Радев назначи музата си Десислава на два договора в държавното ведомство. Не е ли корупция това, пита още Тодоров в поста си. Политологът припомня и скандалите около финансирането на президентската кампания на настоящия държавен глава: \"Радев, не е ли корупция да правиш предизборна кампания с неясно финансиране? Хората, които си декларирал като дарители да не знаят, че са такива, а като капак сред тях да има десетки социално слаби, получаващи помощи за отопление, както и хора с конфискувани от частен съдебен изпълнител имоти, длъжници на общините, в които живеят и т.н. Инициативният комитет, издигнал Румен Радев, продължи да набира средства и след приключването на кампанията. Става въпрос за почти 90 хил. лв., което според одитен доклад на Сметната палата е недопустимо. Комитетът, стоящ зад Радев, събра почти 900 хил. лв. приходи. Основната част от тях – от дарения. При насрещни проверки едва малко над половината от дарителите МУ отговарят с потвърждение, че са подпомагали инициативния комитет: проверени са 220 дарители, като потвърдилите са 126, а 94 не са. Това какво е, не е ли политическа корупция?\", търси отговор Тодоров.", "date": "2018.06.05", "title": "Антон Тодоров: Стига празни приказки, Радев, затвори фабриката за клишета"}
{"url": "https://www.faktor.bg/bg/articles/novini/svyat/prokuraturata-nastoyava-bivshiyat-savetnik-na-tramp-da-bade-izpraten-v-zatvora", "text": "Федералната прокуратура на САЩ обвини бившият шеф на предизборната кампания на Доналд Тръмп, Пол Манафорт, в опит за натиск върх, употенциални свидетели по делото за пране на 18 милиона долара и укриване на данъци от средства получени докато е паботил като лобист за Виктор Янукович. По този повод обвинението настоява не просто срещу домашния арест на Манафорт, но и настоява за изпращането му в затвора. The New York Times съобщава, че на последното съдебно заседание, прокуратурата е предоставила на съдията резюме от интернет активността на Манафорт от февруари до април, тоест по времето, когато е бил под домашен арест. По данни на следствието, през това време Манафорт се е опитвал да се свърже със свидетели по делото чрез мобилни връзки, посредници и зашифрована програма за обмяна на собщения. Един от свидетелите признал пред ФБР, че Манафорт се е опитал да го убеди да лъжесвидетелства. Други двама свидетели са показали пред ФБР съобщения от Манафорт.  Според следствието, Манафорт тайно поддържа връзка с група бивши европейски лобисти от фирмата Hapsburg Group, която се е занимавала с Украйна и, на която е той е платил 2 милиона евро през 2013 и 2013 година. В момента Манафорт и съдружникът му  Ричард Гейтс са под домашен арест и носят гривни-датчици, които проследяват местополежието им през цялото денонощие. За да бъде пуснат под домашен арест, Манафорт трябваше да плати гаранция от 10 милиона долара. Манафорт е заподозрян и в предизборни финансови връзки с руския милиардер Олег Дерипаска.", "date": "2018.06.05", "title": "Прокуратурата настоява бившият съветник на Тръмп да бъде изпратен в затвора"}
{"url": "https://www.faktor.bg/bg/articles/novini/balgariya/t-tagarev-za-10-g-byudzhetat-za-armiyata-e-namalyal-pochti-dvoyno-kato-chast-ot-bvp", "text": "\"Опитваме се да поддържаме една и съща численост на армията през последните 10 години, а в същото време бюджетът е намалял почти двойно като част от брутния вътрешен продукт. По този начин няма как състоянието на армията да е добро\", коментира пред БНТ бившият военен министър Тодор Тагарев. По думите му трябва да има много високо съгласие по отношение на реализацията на превъоръжаването на армията.  \"По някакъв начин така тръгнаха нещата, че изпълнителната власт внася в парламента проект за инвестиционен разход, което не е добра практика. Трябва да бъде внесен проект за развитие на способности. Не би трябвало парламентът да одобрява разход, без да е ясно какво точно се цели с него\", подчерта Тагарев. \"Основните проблеми на армията са системното недофинансиране, остарялата техника и недокомплектът\", смята и бившият министър на отбраната Ангел Найденов. \"В резултат на реформите бяха освободен стотици милиони, които не бяха реализирани като разход за въоръжените сили. Тези средства вместо да се върнат в армията отиваха в други сектори. Сега следва да бъдат върнати, за да се реализират проектите за модернизация на армията. Когато говорим за модернизация, не става въпрос само за купуване на техника, става въпрос за развиване и за поддържане на нови отбранителни способности\", заяви Найденов. \"Има необходимост да се движат паралелно трите проекта за модернизацията на армията\", добави той.", "date": "2018.06.05", "title": "Т. Тагарев: За 10 г. бюджетът за армията като част от БВП е намалял почти двойно"}
{"url": "https://www.faktor.bg/bg/articles/novini/balgariya/gen-atanas-atanasov-tryabva-da-bade-ogranichen-broya-na-premierskite-mandati", "text": "\"Видяхме надпревара между президента и премиера ни при посещението им при руския президент. Въпреки това няма нищо постигнато и никакъв пробив от визитите им\", коментира пред бТВ лидерът на ДСБ и съпредседател на \"Демократична България\" ген. Атанас Атанасов. \"Премиерът отиде втори и напомни, че той е човека с властта. Унизително е поведението на Русия спрямо България. За какво се извиняваме на Русия, затова че спазваме европейските ценности ли\", добави той. \"Знаете ли колко трябва да ни платят за надвзети такси за доставката на природен газ от руска страна? Това трябваше да се каже в Русия. Не им харесва нашето поведение като член на ЕС и НАТО. Това е отношение като към заддунавска губерния\", заяви Атанасов. \"Най-овластеният човек по Конституция е министър-председателят. Смятам, че е крайно време да се въведе лимитиране на периода, в който едно лице може да е министър-председател. Когато един човек толкова дълго време разполага с такава власт се получава израждане. Това ще е един принос към българската демокрация\", категоричен е Атанасов. Според него, Борисов се опасява, че от Москва \"във всеки момент на неговите партньори може да им се свирне и да се оттеглят от коалицията\".", "date": "2018.06.05", "title": "Ген. Атанас Атанасов: Трябва да бъде ограничен броят на премиерските мандати"}
{"url": "https://www.faktor.bg/bg/articles/novini/balgariya/dnes-i-utre-shte-spirat-dvizhenieto-po-am-lyulin-na-vseki-dva-chasa", "text": "На 5 и 6 юни от 10.00 до 18.00 часа ще се спира движението на леките автомобили по АМ „Люлин“, в участъка от пътен възел „Даскалово“ до пътен възел „Мало Бучино“, за обрушването на скатове при 9-ти км. За пътуващите за София обходният маршрут е по път I-1 през Владая, а в посока Перник е по път I-1 през Владая и път III-1801 през Мало Бучино. Това съобщиха от пресцентъра на Агенция „Пътна инфраструктура“. Камионите над 12 тона, преминаващи по АМ „Люлин“, ще бъдат спирани на интервали от два часа и ще изчакват на място. Първото спиране е от 10.00 до 12.00 часа. Движението на тежкотоварния трафик ще бъде пуснато за един час от 12.00 до 13.00 часа След това преминаването на МПС над 12 т отново ще бъде спряно за два часа. Агенция „Пътна инфраструктура“ благодари на шофьорите за търпението от причинените неудобства, които обаче са наложителни, за да се пътува удобно и безопасно.", "date": "2018.06.05", "title": "Днес и утре ще спират движението по АМ \"Люлин\" на всеки два часа"}
{"url": "https://www.faktor.bg/bg/articles/bil-klintan-izvinyavam-se-na-monika-lyuinski-i-podkrepyam-me-too", "text": "Американският президент Бил Клинтън (1993 – 2001 г.) се извини на Моника Люински и заяви, че подкрепя движението Me Too. През 90-те той имаше връзка със стажантката, заради която едва не се раздели с поста си. „Извиних се на семейството ми, на Моника Люински и семейството й, на американския народ пред комисия в Белия дом, което беше широко отразено. Живях с това през цялото време. И мисля, че движението Me Too е закъсняло”, заяви Клинтън Той говори на представяне на новата си книга, написана съвместно с автора на бестселъри Джеймс Патерсън. Трилърът “Президентът изчезна\" разказва за държавен глава, който изчезва, докато се опитва да предотврати апокалиптична кибератака.  Романът оглави списъка на бестселърите на “Амазон” още преди да е пуснат в продажба.", "date": "2018.06.05", "title": "Бил Клинтън: Извинявам се на Моника Люински и подкрепям  кампанията Me Too"}
{"url": "https://www.faktor.bg/bg/articles/novini/balgariya/spored-neno-dimov-zabranata-za-dizelovi-avtomobili-e-izkrivyavane-na-pazara-v-es", "text": "\"Пластмасата е едно от много сериозните предизвикателства пред опазването на околната среда. Различните прогнози говорят от 2025 до 2050 година като времето, в което, ако продължат същите трендове, в океана ще има много повече пластмаса отколкото риба\", заяви пред БНТ министърът на околната среда и водите Нено Димов по повод предложението на Европейската комисия за забрана на на пластмасови продукти за еднократна употреба в Евросъюза. \"Трябва да е много ясно с какво ще бъдат заменени тези продукти. Трябва да има широк дебат по темата, защото има много засегнати страни по темата. Трябва да има много сериозен научен потенциал, много сериозно да се включи и частният сектор. Имаме да извървим един много дълъг път. Трябва да се намери баланс – прекалено високата скорост може да ни доведе до катастрофа, прекалено бавната скорост – също\", подчерта екоминистърът. \"Тази година ще се опитаме да се събира доброволно разделно пластмасата по плажовете. В зависимост от резултатите може да бъде приет закон в тази насока и следващото лято това да стане задължително, защото една голяма част от замърсяването с пластмаса е на брега на морето\", посочи Нено Димов. Той съобщи, че по данни на регионалните здравни инспекции от 48 проверени плажа по българското Черноморие 25 са в отлично състояние, а останалите са в много добро състояние.  Министърът на околната среда и водите уточни, че големите пречиствателни станции по морето вече работят, остават населените места с население под 2000 жители. Според Димов забраната за дизелови автомобили представлява изкривяване на пазара в Европейския съюз.  \"Отговорност за това изкривяване трябва да носи този, който изкривява пазара\", каза той. Екоминистърът уточни, че са затегнати изискванията за годишните технически прегледи.  \"Предприемат се редица мерки – например, ако пункт бъде хванат в нарушение повече от веднъж, лицензът му може да бъде отнет\", каза още Нено Димов.", "date": "2018.06.05", "title": "Според Нено Димов забраната за дизелови автомобили е \"изкривяване на пазара\" в ЕС"}
{"url": "https://www.faktor.bg/bg/articles/novini/svyat/-gotvachat-na-putin-zaedno-s-chvk-vagner-tarsi-zlato-v-sudan", "text": "Бизнесменът Евгений Пригожин, по-известен като \"готвачът на Путин\" е получил договор за разработване на златни находища в Судан, които ще бъдат охраняване от частната военна компания, смвързана с Пригожин и ръководена от подполковник Дмитрий Уткин (Вагнер). Още през ноември 2017 година неизвестната компания \"М инвест\" в присъствието на руския премиер Дмитрий Медведев и президента на Судан Омар Башир подписва договор за концесия за търсене и добив на злато в Судан. Служители на \"М инвест\" и бойци на ЧВК \"Вагнер\" вече работят в африканската страна, пише The Bell. През ноември 2017 година Башир преговаря с Владимир Путин в резиденцията на руския президент. На срещата присъствал министърът на отбраната Сергей Шойгу, а обслужването на срещата изпълнила компанията на Пригожин \"Конкорд М\", съобщил източник на The Bell. Според информация на изданието, президентът на Судан е обсъдил с Путин създаването на руска военна база в Червено море, както и за купуването на руско оръжие и самолети Су-35. В Судан работа на златните находища вече е започнала дъщерната фирма на \"М Инвест\" заедно с над 100 бойци на ЧВК \"Вагнер\", които са там в ролята на военни инструктури, съобщава The Bell. Слуховете за появата на \"вагнеровци\" в Судан се появиха още през миналата година. Тогава ЧВК търсеше \"специалисти и преводачи, останали от времето на СССР\" за работа в Африка. Неназован член на ЧВК е потвърдил, че нейни бойци вече участват във въоръжения конфликт в Судан на страната на президентските войски, макар Кремъл да твърди, че не се намесва в конфликта там. Faktor.bg публикува информация за участието на Русия чрез ЧВК \"Вагнер там:  , както и  Припомняме, че президентът на Судан Омар Башир е обявен за издирване заради военни престъпления извършени по време на конфликта в Дарфур, където през 2003 година загинаха около 300 хиляди души. В Кремъл обаче разглеждат Башир като достоен партньор и говорителят на Путин Дмитрий Песков заяви, че \"той е легитимният президент\".", "date": "2018.06.05", "title": "\"Готвачът на Путин\" заедно с ЧВК \"Вагнер\" търси злато в Судан"}
{"url": "https://www.faktor.bg/bg/articles/novini/svyat/tramp-lichno-shte-obsadi-s-kim-potentsialna-sreshta-na-severno-koreyskiya-lider-s-putin", "text": "Американският президент Доналд Тръмп лично ще обсъди с лидера на КНДР Ким Чен Ун възможността севернокорейският лидер да се срещне с Владимир Путин, съобщи на брифинг прессекретарят на Белия дом Сара Сандърс в отговор на въпрос възможна ли е такава среща и дали Тръмп би я подкрепил. Припомняме, че в края на май луският министър на външвите работи Сергей Лавров изненадващо посетки Северна Корея. По-късно стана известно, че Равров е предал покана към Ким да посети Русия. Според руските медии, такава среща би могла да бъде осъществена във Владивосток. В същото време ТАСС отбелязва, че Тръмп не е оставал доволен от посещението на Лавров в КНДР и цитира американския президент: \"Не ми хареса срещата на Лавров и Ким Чен Ун. Ккава цел преследваше тази среща? Ако тя е негативна, то тя не ми допадна. Тя напълно би могла да бъде и позитивна\". Агенцията отбелязва, че Тръмп вероятно визира изказването на Ким, цитирано в официалния сайт на руското МВнР, че \"Пхенян високо оценява приноса на Путин в противопоставянето срещу хегемонията на САЩ\".", "date": "2018.06.05", "title": "Тръмп лично ще обсъди с Ким потенциална среща на северно-корейския лидер с Путин"}
{"url": "https://www.faktor.bg/bg/articles/putin-ne-sam-tsar-v-rusiya", "text": "\"Не съм цар в Русия.\" Това заяви руският президент Владимир Путин в интервю за австрийския телевизионен канал ORF. Интервюто е публикувано на сайта на Кремъл.  Руският президент отказва подобни изяви и разговаря с журналисти в много редки случаи.    „Вие бяхте президент или министър-председател на Русия през последните 18 години. Някои казват, че вие ​​сте като цар в Русия. Вярно ли е това?“, попита водещият Армин Волф.   Путин отговори, че това твърдение не е вярно.   „Това, разбира се, е грешно и не съответства абсолютно на реалността, защото ние имаме демократична държава и всички ние живеем в рамките на настоящата Конституция, каза руският президент. В нашата Конституция е писано - по мое мнение, точно както в Конституцията на Австрия: за два последователни мандата, и не повече“, отбеляза Путин.   Той припомни, че след това е служил на Русия като премиер.   Путин заяви още, че не се опитва да раздели Европейския съюз. Той изтъкна, че иска „обединен и проспериращ“ Европейски съюз, наричайки го „най-важния търговски и икономически партньор“ на Русия.   Руският президент отрече твърденията за връзки между партията му „Единна Русия“ и австрийската крайнодясна Партия на свободата.   „Колкото повече проблеми има в сърцето на ЕС, толкова повече рискове и проблеми има за нас. Трябва да изградим сътрудничество с ЕС. Не целим да разделим някой или нещо в ЕС“, каза руският президент.     Путин е на посещение днес Австрия. Програмата му включва разговори с австрийския президент Александър Ван дер Белен и федералния канцлер Себастиан Курц. Очаква се страните да обсъдят текущото състояние и перспективите пред двустранните отношения.   Австрия ще поеме ротационното председателство на ЕС от юли месец.", "date": "2018.06.05", "title": "Путин: Не съм цар в Русия!"}
{"url": "https://www.faktor.bg/bg/articles/novini/svyat/iran-uvelichava-kapatsiteta-si-za-obogatyavane-na-uran", "text": "Иран ще информира днес Международната агенция за атомна енергия за задействане на процес за увеличаване на капацитета на страната за обогатяване на уран.  Иранският аятолах Али Хаменей нареди тази подготовка, ако споразумението по иранската ядрена програма от 2015 г. се провали след изтеглянето на САЩ от него миналия месец.  Европейските страни, подписали договора, подкрепят сделката, но са обезпокоени от иранската програма за балистични ракети и от влиянието на Иран в Близкия изток.", "date": "2018.06.05", "title": "Иран увеличава капацитета си за обогатяване на уран"}
{"url": "https://www.faktor.bg/bg/articles/bozhidar-dimitrov-se-yadosa-putin-se-darzhal-hladno-s-borisov-a-da-skacha-i-da-go-tseluva-li", "text": "Историкът профи. Божидар Димитров, който преди няколко месеца обяви, че създава ново движение „Кан Кубрат“,  което ще се бори за президентска република, коментира пред сайта \"Флагман\" посещенията на премиера Борисов и на президента Радев в Русия.   \"Равносметката от срещите с Путин е положителна е, защото се потвърди, с участието най-вече на премиера Борисов (тъй като той може да направи нещо), желанието на България да сътрудничи по отношение на някои проекти, които бяха спрени навремето не от Бойко Борисов, а от Европейския съюз\", каза Димитров и отхвърли обвиненията в  \"коленопреклонно поведение\" срещу премиера. \"Борисов е водач на партия, която е на власт и е естествено опозицията да се чуди какво да измисли, за да каже нещо срещу него. Като няма друго –  „коленопреклонно“. Какво значи „коленопреклонно“?! Ти отиваш да преговаряш. Сядаш на канапе и разговаряш по принцип. И другото – нямало конкретен резултат. А бе хора, какво се правите, че не разбирате как се прави политика! Те не обсъждат 40 или 45 долара ще струва кубик петрол, а те решават по принцип въпроса. След което в един хотел, крайморски, дали в Бургас или в Новоросийски, сядат експертите, преговарят един месец, уточняват точно тези въпроси и след това ги подписват ресорните министри. Това е!\", отсече Димитров. На въпроса, че Путин се държал \"хладно\" към Борисов, в типичния си стил Божидар Димитров изгригна: \"Ами искате да скача да го целува и да го прегръща ли? Какво искате?!\"", "date": "2018.06.05", "title": "Божидар Димитров: Путин се държал хладно с Борисов? Ами да скача да го целува ли?!"}
{"url": "https://www.faktor.bg/bg/articles/novini/balgariya/a-novakov-dva-glasa-reshiha-otmyanata-na-paketa-makron", "text": "\"Усилията на премиера и на министър Московски дадоха резултат. Това беше плод на много дълги преговори и усилия\", каза пред БНТ евродепутатът от ЕНП/ГЕРБ Андрей Новаков по повод вчерашното гласуване в транспортната комисия на Европейския парламент, при което изцяло бяха удовлетворени исканията на българската страна по пакет \"Мобилност\", а инициираните от френския президент Еманюел Макрон промени бяха отхвърлени. \"Истински се радвам на този успех за българските превозвачи, тъй като цяла година чувахме от тях, че ако тези мерки влязат в сила, това ще бъде край за техния бизнес, който е един от най-успешните у нас\", заяви Новаков. \"Няколко часа преди гласуването не ни достигаха два гласа. В последния момент имаше колеги, които промениха възгледите си и получихме неочаквана подкрепа от тях, както поляци, така и белгийци. Колегите от Германия и Франция останаха непреклонни до края\", уточни евродепутатът. \"Това беше много важна крачка, без която щяхме да индексираме сериозен провал. Оттук нататък остава да гласуваме само мандат за преговори с Европейския съвет и с Европейската комисия. Ако вчерашното решение е изходната точка в преговорите, това е предимство. Това беше един от препъникамъните, които успешно прескочихме\", каза още Андрей Новаков.", "date": "2018.06.05", "title": "А. Новаков: Два гласа решиха отмяната на Пакета \"Макрон\""}
{"url": "https://www.faktor.bg/bg/articles/obrat-turtsiya-se-otkazva-ot-ruskite-raketi-s-400-sega-iska-amerikanski-patriot", "text": "Анкара изразила готовност да придобие американски системи за ПВО. Такова изявление направил по време на визитата си във Вашингтон турският външен министър Мевлют Чавушоглу, цитиран от американски издания.   По такъв начин Турция дали да се разбере, че ако Пентагонът склони да им достави най-нови ЗРК, турските военни ще се откажат от идеята да купят аналогични системи от Русия.   Чавушоглу напомнил на колегата си Майкъл Помпео, че преди преговорите с Москва за С-400 Анкара изпратила съответно запитване до Вашингтон, но получила отказ. Едва тогава бил потърсен друг вариант.   Допреди няколко месеца сделката на Русия и Турция относно продажбата на четири дивизиона С-400 изглеждаше нерушима. Москва дори откри кредитна линия, след което турците внесоха аванс и беше определен краен срок на доставката 2020 г. Общата сума възлизаше на около 2,5 млрд. долара.   През март САЩ преминаха към пряк натиск спрямо Анкара да се откаже от руските ракети. Държавният департамент започна да шантажира, че ще откаже да продаде на Турция изтребители F-35, транспортни вертолети и друга техника. Едновременно със заплахите САЩ предложиха на Анкара последна модификация Patriot PAC-3.    Според експерти цялата игра на Анкара е с цел да реши „кюрдския въпрос”, като на първо място САЩ да бъдат накарани да спрат подкрепата за кюрдите.   Руски експерти отрано предупреждаваха, че сделката за С-400 носи политически характер, тъй като във военнотехнически план турската армия е обвързана със западни технологии и преходът към руски системи би бил нерационална стъпка.   Изходът около ситуацията с С-400 обаче ще развърже възможността Москва публично да предефинира отношенията с Анкара и преди всичко в Сирия, където руските ангажименти към турците вече не бяха актуални и им бяха в тежест.", "date": "2018.06.05", "title": "Остър завой: Турция се отказва от руските ракети С-400, иска американски Patriot"}
{"url": "https://www.faktor.bg/bg/articles/novini/svyat/vladimir-putin-e-na-rabotno-poseshtenie-v-avstriya", "text": "Руският президент Владимир Путин ще направи днес работно посещение в Австрия. Очаква се да бъдат обсъдени двустранните отношения. Предвидена е и среща с представители на бизнеса на двете страни. В навечерието на посещението на руския президент Владимир Путин австрийската телевизия излъчи обширно интервю с него. То бе определено като голям жест към Австрия, тъй като руският президент отказва подобни изяви и разговаря с журналисти в много редки случаи. Кремъл е поставил условие интервюто да не се прави от телевизионен кореспондент в Москва, а от журналист от Виена. Друго условие било минимум 15 минути от разговора да се излъчат в най-гледаното телевизионно време. Въпросите не са били уговаряни предварително, но пресслужбата на президента е била информирана за темите. Симултанният превод е бил поверен на преводачи на Кремъл. В хода на разговора, излъчен вчера вечерта, са били засегнати актуални международни теми. Не се стремим да разцепим Европейския съюз, казва Путин. И подчертава, че тъкмо напротив Русия има интерес от единен и процъфтяващ Съюз, защото той е главен икономически партньор на Москва.", "date": "2018.06.05", "title": "Владимир Путин е на работно посещение в Австрия​"}
{"url": "https://www.faktor.bg/bg/articles/apokalipsis-sled-buryata-vav-varnensko-40-kashti-sa-bez-pokrivi-zapochva-opis-na-shtetite", "text": "20 къщи останаха без покриви на територията на община Аксаково, 12 къщи в Куманово и 8 в Климентово. И днес ще продължат да се описват щетите. Ще бъдат отпуснати еднократни помощи в размер на 325 лева. Само едно семейство е останало без жилище, но е осигурено място, където да пребивава. Така че към момента нямаме бедстващи хора”. Това заяви областният управител на Варна Стоян Пасев, който следи ситуацията във Варна след обилния дъжд, който вчера наводни центъра на града. В околните селища обаче, където вилня малко торнадо, все още има проблеми. „След всяко бедствие, има и криза. Създаде се кризисна ситуация. Но за да обяви областният управител криза, трябва да има бедствено положение на територията на поне две общини. Въпреки това общините могат да кандидатстват за помощи към Комисията за бедствия и аварии, ако има нанесени материални щети върху инфраструктурата или обществените сгради”, добави областният управител на Варна Стоян Пасев. Дъждът обаче е причинил сериозни поражения върху инфраструктурата на българските железници. „От огромното количество дъжд, което се изля вчера във Варна, проточният канал, минаващ под влаковите релси, не можа да побере цялата вода. Днес трябва да съберем щаба, за да се прецени как могат да се отточат дъждовните води. И може би трябва да се мисли за друг маршрут на канала”, каза още областният управител на Варна Стоян Пасев. По думите му калта, нанесена от валежите, вече е отстранена от влаковите релси и влаковете са пуснати частично да преминават.", "date": "2018.06.05", "title": "Апокалипсис след бурята във Варненско: 40 къщи са без покриви, кал по релсите спря влакове"}
{"url": "https://www.faktor.bg/bg/articles/novini/svyat/zhertvite-na-vulkana-fuego-stanaha-69", "text": "Расте броят на жертвите след изригването на вулкана Фуего в Гватемала. Загиналите вече са 69, а ранените - близо 50. В издирването на хора в неизвестност се включиха военни. Повече от 2000 души са се подслонили в специални убежища, а други 3200 са евакуирани от зоната бедствието. Вулканът изригна мощно в неделя и затрупа с гореща пепел и кал селата, намиращи се по неговите склонове. Изригването е било толкова бързо, че жителите не успели да избягат навреме.", "date": "2018.06.05", "title": "Жертвите на вулкана Фуего станаха 69"}
{"url": "https://www.faktor.bg/bg/articles/novini/balgariya/slantse-predi-obed-posle-oblatsi-i-dazhd", "text": "Днес ще се задържи неустойчиво с повече слънчеви часове преди обяд. Около и след пладне отново ще се развива мощна купеста и купесто-дъждовна облачност и до вечерта на места ще превали и прегърми. Вероятността за градушки е по-голяма в източните райони. Ще духа слаб до умерен вятър от запад-северозапад. Максималните температури ще са между 29 и 34, малко по-ниски по морския бряг, в София – 29 градуса. По Черноморието облачността ще е променлива, около и след обяд - купесто-дъждовна. Ще има краткотрайни валежи с гръмотевици. В отделни райони ще има обилни локални валежи, възможни са и градушки. Ще духа слаб до умерен запад-северозападен вятър, усилващ се и променящ посоката си по време на гръмотевична дейност. Максималните температури на въздуха ще са 25-29 градуса, на морската вода - 21-22 градуса. В планините преди обяд ще е предимно слънчево. Около и след обяд ще се заоблачи и до края на деня на много места ще превали и прегърми. Ще духа до умерен запад-северозападен вятър. Максималната температура на височина 1200 метра ще е около 22, на 2000 метра - около 15 градуса.", "date": "2018.06.05", "title": "Слънце преди обед,  после облаци и дъжд"}
