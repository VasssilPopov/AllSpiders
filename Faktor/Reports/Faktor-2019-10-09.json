{"url": "https://faktor.bg/bg/articles/novini-svyat-nad-400-temperaturni-rekorda-sa-registrirani-tova-lyato", "text": "Близо 400 абсолютни температурни рекорда са били счупени през лятото в северното полукълбо. Това показва анализ на измерените стойности, направен от калифорнийския институт за климата „Бъркли Ърт”. Рекордите са подобрени в 29 държави за периода от  май - август. Една трета от най-високите измервани някога температури са отчетени в Германия, следвана от Франция и Холандия. Данните включват измервания от метеорологичните станции в северното полукълбо, които имат най-малко 40-години наблюдения. Някои от тях отчитат температурите повече от 150 години и също са измерени рекордни стойности за всички времена.", "date": "2019.10.09", "title": "Над 400 температурни рекорда са регистрирани това лято"}
{"url": "https://faktor.bg/bg/articles/novini-balgariya-sem-reshava-shte-uvolni-li-generalniya-direktor-na-bnr", "text": "Съветът за електронни медии ще обсъди на днешното си заседание откриването на процедура за предсрочно прекратяване на мандата на генералния директор на Българското национално радио Светослав Костов. Заседанието на медийния регулатор е насрочено за 11 часа. На свое извънредно заседание на 27 септември СЕМ обсъди ситуацията в БНР. Членовете на медийния регулатор тогава дадоха срок на генералния директор на БНР Светослав Костов да си подаде оставката до края на следващата седмица от това извънредно заседание. И решиха, че в противен случай на редовното си заседание в седмицата между 7 и 11 октомври СЕМ ще обсъди откриването на процедура за предсрочно прекратяване на мандата на Костов. Светослав Костов обяви, че няма да подаде оставка. Съгласно Закона за радиото и телевизията мандатът на генералния директор на БНР, съответно на БНТ, се прекратява предсрочно, ако се установи, че извършва или допуска извършването от други лица на груби или системни нарушения на разпоредбите относно принципите за осъществяване на дейността на радио- и телевизионните оператори.", "date": "2019.10.09", "title": "СЕМ решава ще уволни ли генералния директор на БНР"}
{"url": "https://faktor.bg/bg/articles/kantselariyata-na-erdogan-nashi-voenni-i-siriyskata-opozitsiya-skoro-shte-presekat-granitsata-mezhdu-turtsiya-i-siriya", "text": "Турската армия ще пресече скоро границата между Турция и Сирия заедно със Свободната сирийска армия, предадоха Ройтерс и ТАСС, като се позоваха на съобщение в Туитър от тази сутрин на отговарящия за връзките с обществеността на турския президент Реджеп Ердоган - Фахреттин Алтун. \"Турските военни заедно със Свободната сирийска армия в най-скоро време ще пресекат границата между Турция и Сирия\", написа той, цитиран от ТАСС. Алтун се обърна и към сирийските кюрди и отбеляза, че \"те могат или да се предадат, или Турция ще спре опитите им да попречат на турските усилия за борба с терористичната групировка \"Ислямска държава\". В района на турския пограничен град Акчакале, който се намира срещу сирийския Тал Абияд, очевидец, цитиран от Ройтерс, видял гаубици, разположени зад землени укрепления от турската страна на границата и насочени към Сирия. На около 60 км на запад бяха разположени два камиона със системи за залпов огън, също зад землени укрепления, в района на Суруч, който се намира срещу сирийския град Кобане. В района беше разположена и артилерия, а войници се разхождаха из намиращ се недалеч военен лагер. Мустафа Бали от оглавяваните от кюрдите Сирийски демократични сили заяви, че струпването на турски военни сили, както и информацията за допълнителна мобилизация на подкрепяни от Турция сирийски бунтовници, показва, че атаката е неминуема.", "date": "2019.10.09", "title": "Канцеларията на Ердоган: Наши военни и сирийската опозиция скоро ще пресекат границата между Турция и Сирия"}
{"url": "https://faktor.bg/bg/articles/novini-balgariya-t-donchev-koalitsionen-partnyor-na-bsp-zamesen-v-masovata-isteriya-s-detsata-v-sliven", "text": "„Това тече поне от половин година и не е толкова невинно, колкото изглежда на пръв поглед. Това не е поредната дигитална щуротия”, коментира  вицепремиерът Томислав Дончев психозата в Сливен и Ямбол, при която родители опразниха три училища от страх, че ще им бъдат отнети децата. „Първо това е след всичките ни системни усилия да върнем децата в клас. 40 000 деца сме върнали. Второ няма как да не си мислим, че това има определени политически мотиви, най-малкото ескалира в определена предизборна ситуация”, обясни Дончев и добави, че МВР и прокуратурата работят по темата. „Има външни и вътрешни сили, които са замесени в цялото мероприятие”, заяви Дончев.  „Аналогията с Костинбродската афера е, защото всичко това се прави в предизборна ситуация. Дали има замесени политици? Да! Има партии, които са пряко ангажирани с каузата. Поне няколко кандидат-кмета и една политическа сила са ангажирани. Доколкото знам е коалиционен партньор на левицата в няколко формата за местните избори“, заяви вицепремиерът. Той отрече обвинението на кандидата за кмет на София Мая Манолова към ГЕРБ, че лепят стикери с нейната снимка по коли, за да я дискредитират.  „Кампанията не започна добре. От мръсна кампания страда демокрацията, страда рационалният политически избор. По принцип избирателят трябва да избере кандидата, който предлага най-добрата програма, а в случая какво се получава – трябва да избере този, който е по-малко оцапан“, заяви Дончев. „Имаме категорична оценка за г-н Сидеров. Коалиционното управление не е лесно, не е просто, въпросът е да не се минава една граница на компромиса. Мисля, че сме близо до тази граница“, посочи вицепремиерът. Дончев коментира и преговорите за изграждане на завод за производството на автомобили на германския концерн Фолксваген у нас „Държавата направи абсолютно всичко възможно, каквото е възможно да се направи и дадохме тази оферта, която можеше да даде България. Единственото, което ни ограничаваше, беше европейското законодателство. Ние, за разлика от други, не можехме да обещаваме, че ще купуваме автомобили, защото това става след обществени поръчки. За мен темата за производство на автомобили изобщо не е затворена. Рано или късно България ще има голяма инвестиция в производството на автомобили. А и ние все още нямаме официално писмо от Фолксваген, че няма да инвестира в някакъв вид производство у нас“, каза Дончев. „Структурите на ГЕРБ в смесените райони работят за максимален резултат. По всичко изглежда, че г-н Цветанов има политически амбиции. По какъв начин ще се осъществят и как ще се удовлетворят, ще видим“, прогнозира той.", "date": "2019.10.09", "title": "Т. Дончев: Коалиционен партньор на БСП замесен в масовата истерия с децата в Сливен"}
{"url": "https://faktor.bg/bg/articles/krasen-kralev-bfs-ima-problem-s-mediite", "text": "Министърът на младежта и спорта Красен Кралев определи като неприемливо решението на Българския футболен съюз да не даде акредитация на bTV за предстоящата среща на мъжкия национален отбор срещу Англия от европейските квалификации.  От централата заявиха, че медията е нарушила правилата за отразяване на заryбата на \"лъвовете\" от Косово с 2:3. Именно след тази среща репортер на bTV засне как президентьт на Футболния съюз Борислав Михайлов си тръгна от националния стадион с джип, паркиран върху атлетическата писта. За това действие няколко дни по-късно беше уволнен шефът на спортното съоръжение.  \"Не мога да приема подобни действия. Давал съм много съвети. Има проблем в общуването с медиите от страна на футболния съюз, съветвал съм ги да си назначат компетентни хора да се занимават с връзките с обществеността, да бъдат по-адекватни. Неприятно е, не го приемам. По принцип трябва да има еднакво отношение към всички медии. Вие сте за това - да показвате слабостта в общуването на публичните хора, на тези, които се занимават с обществена дейност. До колко са нарушени правила на УЕФА или не, не мога да коментирам. Няма как да въздействаме на федерациите. Противно на мнението, министърът няма толкова голям глас върху федерациите. Има правила, на които те се подчиняват - правила на международните им федерации. Не съм съгласен с този начин на действие. Не е приятен. През годините съм бил свидетел на такива епизодични действия от страна на клубове, когато имат спорове с дадена медия. Има някой път напрежение. Според мен не трябва да се реагира по този начин\", заяви Кралев в предаването \"Тази сутрин\".  Министърът разкри, че правителството все още не е запознато с изготвената стратегия за развитие на българския футбол, която предизвика остри обществени реакции заради решението да не могат да се картотекират вратари от страни извън Европейския съюз от сезон 2020/2021.  \"Очаквам с нетърпение всеки момент да бъде представена тази програма, да я презентираме пред правителството, за да получи финансиране. Ако програмата е добра, виждам, че има огромно желание от страна на премиера и правителството да помогнем на футбола. Трябва да се върнем към корените. Проблемите са именно в детско-юношеския футбол, където трябва да привлечем добри специалисти, да се работи по единна методика, за да може да наваксаме пропуснатото през последните години от останалите държави. Ако сега започнем, до 4-5 години ще имаме съвсем сериозни резултати\", заяви той. Кралев е оптимист за евентуално домакинство на България, Румъния, Сърбия и Гърция на европейско първенство по футбол.", "date": "2019.10.09", "title": "Красен Кралев: БФС има проблем с медиите"}
{"url": "https://faktor.bg/bg/articles/novini-svyat-britanskiyat-parlament-se-razpuska-do-14-oktomvri", "text": "Британският парламент беше разпуснат тази вечер до следващия понеделник преди речта на кралицата, с която ще бъде оповестена законодателната програма на правителството и ще започне новата парламентарна сесия. Само преди две седмици Върховният съд на страната постанови, че предишният опит на правителството за разпускане на парламента е бил незаконен. Председателят на съда лейди Хейл заяви, че с разпускането на парламента за пет седмици в такъв важен момент за страната в светлината на Брекзит Борис Джонсън е възпрял депутатите да изпълняват конституционните си функции без разумно основание за това. Сега случаят е по-различен, защото става дума за рутинно разпускане на парламента само за няколко дни преди речта на кралицата, насрочена за 14 октомври. Парламентът беше разпуснат с традиционната церемония без сцени както при предишното разпускане на 9 септември. Така се сложи край на най-дългата парламентарна сесия в историята на Обединеното кралство, продължила 839 календарни дни. По-рано от Даунинг стрийт обявиха, че преговорите са пред провал, заради неотстъпчивостта на ЕС и че в телефонен разговор с премиера Борис Джонсън германският канцлер Ангела Меркел е заявила, че сделка е невъзможна, ако Северна Ирландия не остане в митническия съюз. От Брюксел отговориха, че продължават да се стремят към сделка и че има по-важни неща от „играта на обвинения“.", "date": "2019.10.09", "title": "Британският парламент се разпуска до 14 октомври"}
{"url": "https://faktor.bg/bg/articles/novini-svyat-italianskite-deputati-s-345-po-malko", "text": "Италианският парламент прие да бъде намален броят на депутатите. Основен радетел за тази реформа бе управляващото Движение \"Пет звезди\". Реформата предвижда броят на депутатите да бъде намален с почти една трета, от 945 на 600. Това беше едно от знаковите обещания в програмата на управляващите от Движение \"Пет звезди\". По техни сметки съкращаването на броя на народните представители ще осигури спестени разходи в размер на 300 000 евро на ден.", "date": "2019.10.09", "title": "Италианските депутати - с 345 по-малко"}
{"url": "https://faktor.bg/bg/articles/novini-balgariya-chetiri-partii-vse-oshte-ne-sa-varnali-nadvzetite-subsidii", "text": "Парламентарно представените партии, които вече са върнали надвзетите през миналата година суми, са ГЕРБ, ДПС и \"Воля\", съобщи БНТ. ГЕРБ получава 1 200 728 лв., ДПС - 330 692 лв., \"Воля\" - 152 420 лв.  Партиите, които не са възстановили дължимите суми, са БСП, \"Атака\", НФСБ и ВМРО. Остатъкът след удържането на дължимото е БСП - 486 996 лв., \"Атака\" - 55 558 лв. , НФСБ и ВМРО - по 55 280 лв.", "date": "2019.10.09", "title": "Четири партии все още не са върнали надвзетите субсидии"}
{"url": "https://faktor.bg/bg/articles/novini-balgariya-zatvaryat-patya-krichim-devin-shte-badat-vzrivyavani-skali", "text": "Заради взривове на скали затварят за няколко часа пътя Кричим - Девин. Взривовете са свързани с разширяване на пътното платно в отсечката до тунел „Кричим”.  Движението на автомобили и камиони ще бъде спряно от 14 до 16 часа, съобщават от Агенция „Пътна инфраструктура“.  То ще се осъществява по обходен маршрут през Пловдив - Асеновград – Смолян. Мащабният ремонт се налага заради тесния пътен участък и падащите на платното скални късове. Обновяването на пътя ще струва близо 23 млн. лева.", "date": "2019.10.09", "title": "Затварят пътя Кричим-Девин, ще бъдат взривявани скали"}
{"url": "https://faktor.bg/bg/articles/novini-svyat-prolivni-dazhdove-navodniha-bodrum", "text": "Бедствие в турския егейски курорт Бодрум. Проливни дъждове предизвикаха хаос. Няколко жилищни сгради и хотели бяха наводнени, а десетки коли се оказаха под вода.  Спасителни екипи са извели дете, блокирано в наводнения му дом. Основната магистрала към Бодрум беше затворена за движение за два часа, докато спешните служби я отводнят.", "date": "2019.10.09", "title": "Проливни дъждове наводниха Бодрум"}
{"url": "https://faktor.bg/bg/articles/zhestoko-ubiystvo-raztarsi-ruse", "text": "Мъж е убит късно снощи в Русе пред дома си. Бил е намушкан 7 пъти. За престъплението потвърди директорът на областната дирекция на МВР в града старши комисар Теодор Атанасов. Убийството е извършено на ул.\"Света Петка\" в крайдунавския град. Сигналът е подаден в 22.52 часа. Тялото на мъжа е открито на улицата. При първоначалния оглед по него са установени прободни рани, предаде БТА. По случая е задържан мъж, заподозрян за тежкото престъпление. Разследването продължава.", "date": "2019.10.09", "title": "Жестоко убийство разтърси Русе"}
{"url": "https://faktor.bg/bg/articles/obshtestvo-ulitsata-zadarzhaha-70-kg-viagra-na-kapitan-andreevo", "text": "Около 68 кг контрабанден продукт за полова мощ задържаха митническите служители от Главна дирекция \"Митническо разузнаване и разследване\" при проверка на товарен автомобил. Случаят е от преди 10 дни, когато на българския митнически пункт пристига товарен автомобил с турска регистрация, влизащ в България от Турция. Шофьорът на камиона - турски гражданин, декларирал, че превозва търговски стоки от Турция за Великобритания през България.  Автомобилът е селектиран за щателна митническа проверка, включително и с рентгенова апаратура, при която в левия долап на ремаркето и в шофьорската кабина са открити 488 стъклени опаковки по 240 грама и 43 грама билков екстракт- афродизиак.", "date": "2019.10.09", "title": "Задържаха 70 кг виагра на \"Капитан Андреево\""}
{"url": "https://faktor.bg/bg/articles/obshtestvo-zakon-i-red-balgarka-i-britanets-izdirvani-v-palma-de-mayorka-za-tezhki-kriminalni-prestapleniya", "text": "27-годишната Мима И. от България и 38-годишният поданик на Великобритания Бенджаман С. са задържани за срок до 72 часа от Окръжната прокуратура във Варна. Това съобщиха от Апелативна прокуратура – Варна. Двамата се издирват от съдебните власти на Палма де Майорка за две извършени тежки криминални престъпления, които се наказват и по българското законодателство. Обявените за международно издирване с европейски заповеди за арест са установени и задържани във Варна. Британският поданик живее във града.", "date": "2019.10.09", "title": "Българка и британец, издирвани в Палма де Майорка за тежки криминални престъпления"}
{"url": "https://faktor.bg/bg/articles/ivan-geshev-ima-dokazatelstva-za-6-sluchaya-na-izvarsheni-telefonni-izmami-ot-razbitata-grupa-vav-vetovo", "text": "Има доказателства за 6 случая на извършени телефонни измами от разбитата група във Ветово. Това каза зам. главният прокурор Иван Гешев на брифинг в град Ветово по повод разбита група за телефонни измами, предаде \"Фокус\".  „Досъдебното производство е образувано в началото на годината около февруари. Периодът, който се разследва, е от декември 2018 г. до август. Към момента има доказателства за 6 случая на извършени конкретни телефонни измами. Трудно е да се каже какъв е реалният период на функциониране на тази престъпна група. Ветово е един от центровете на хора, които се занимават с тази престъпна дейност“, посочи Гешев. По думите му при акцията във Ветово са намерени 400 грама тротил, което е количество колкото да срути 2 - 3 къщи, оръжие, СИМ карти и телефони. „Става въпрос за два емблематични случая на телефонни измами. Единият е за измама на възрастен мъж от София на стойност 130 000 лв. Вторият случай е от началото на годината, когато едно 11-годишно дете от Стара Загора предостави на муле на групата около 44 000 лв.“, каза още той. „Амбицията ни на Прокуратурата и МВР е към средата на 2020 г. намалението на ало измамите да е над 50% на годишна база спрямо миналата година“, допълни Гешев.", "date": "2019.10.09", "title": "Иван Гешев: Има доказателства за 6 случая на извършени телефонни измами от разбитата група във Ветово"}
{"url": "https://faktor.bg/bg/articles/politolog-nyakoy-slozhi-vaditsata-v-sliven-kadeto-predi-4-godini-mnogo-malak-broy-glasove-reshi-koy-shte-bade-kmet", "text": "„Хипотезата, че зад събитията в училищата в Пазарджик и Сливен има режисура е много убедителна“, коментира по БНР политологът Румян Русинов, който в продължение на години се занимаваше с образование и интеграция на ромската общност. „Какво се цели, мисля, че е повече от ясно - имаме предизборна обстановка, някой е сложил въдиците и мъти водата, за да хване риба. Имаме Сливен, където преди четири години на изборите много малък брой гласове реши кой ще бъде кмет, така че това, дали ще гласуват ромите и колко няма да гласуват, е много важно…“. „Хубавото в цялата ситуация е, че децата вече тръгват на училище и станалото по-скоро няма да се отрази върху учебния процес“, изтъкна Русинов. „Очертаха се няколко интересни извода. Първо, напук на цялата масирана кампания, че ромите са незаинтересовани към образованието, че не пращат децата си на училище се оказа, че ромите пращат децата си на училище. Видяхме по телевизиите огромни маси от хора. Значи не са верни тези твърдения, а някой пак има интерес да обрисува ромите по този начин... Очевидно е, че ромите нямат доверие на институциите, точно заради тази очерняща, дискредитираща кампания спрямо тях... Очевидно има и опит да се дискредитират протестантските църкви“. Румян Русинов обясни, че ромската общност няма политическо представителство и църквите са почти единствените институции на терен, които говорят с хората и са някаква социална и духовна опора. „Има опит за овладяване на тази последна неовладяна територия, защото, нека да не се заблуждаваме, пасторите и църквите имат реална легитимност. За тях всяка седмица „гласуват“ хората, хората им вярват. Има политически попълзновения, опити те да бъдат овладени и насочени в някаква посока…“. „Фалшивите новини обикновено не идват отдолу, а отгоре. В този смисъл, по-скоро не вярвам, че ще се стигне до режисьорите“, обобщи Русинов.", "date": "2019.10.09", "title": "Политолог: Някой хвърли въдицата в Сливен, но до \"режисьорите\" едва ли ще се стигне"}
{"url": "https://faktor.bg/bg/articles/ikonomika-kristalina-georgieva-targovskite-konflikti-srivat-svetovnata-ikonomika", "text": "Остро предупреждение за състоянието на глобалния икономически растеж отправи управляващият директор на Международния валутен фонд, Кристалина Георгиева.  „Влиянието на търговските конфликти се разпростира навсякъде и страните трябва да са готови да отговорят на тази тенденция“, призова тя в първата си реч като шеф на Международния валутен фонд. Кристалина Георгиева призова световните лидери да работят заедно и да намерят трайно решение за търговията. „Днес още по-голяма част от световната икономика се движи в синхрон, но за съжаление този път растежът се забавя. За да бъдем точни, през 2019 години очакваме забавяне в близо 90 на сто от света. С други думи, световната икономика сега е в синхронизирано забавяне. Това означава, че растежът тази година ще спадне до най-ниските си нива от началото на десетилетието. Всички губят от търговската война”, заяви тя.", "date": "2019.10.09", "title": "Кристалина Георгиева: Търговските конфликти сриват световната икономика"}
{"url": "https://faktor.bg/bg/articles/stefan-danailov-po-speshnost-vav-vma", "text": "Стефан Данаилов е приет по спешност във Военно-медицинска академия, съобщава NOVA. Големият български актьор е настанен в Интензивното отделение на болницата. Според източници на медията, събирал вода в белите дробове и се налагало да му се направи пункция. Досега Ламбо се възстановяваше след операция в Болницата за продължително лечение и рехабилитация – Хисаря към Военномедицинска академия (ВМА). След инцидент през август, Ламбо бе приет по спешност в болница в Бургас, където му беше направена операция на тазобедрената става. След допълнителни изследвания, направени през септември, на Данаилов бе назначена рехабилитация във военния санаториум в Хисаря.", "date": "2019.10.09", "title": "Стефан Данаилов по спешност във ВМА"}
{"url": "https://faktor.bg/bg/articles/novini-svyat-beliyat-dom-nyama-da-satrudnichi-na-razsledvaneto-im-za-impiychmanta-na-tramp", "text": "Белият дом съобщи, че няма да сътрудничи на разследването за импийчмънт в Камарата на представителите на САЩ, предадоха агенциите. В писмо до ръководството на демократите в камарата американското президентство определи разследването като \"нелегитимно от конституционна гледна точка\" и обвини демократите, че участват в \"политически театър\".", "date": "2019.10.09", "title": "Белият дом няма да сътрудничи на разследването за импийчмънта на Тръмп"}
{"url": "https://faktor.bg/bg/articles/novini-balgariya-drebnite-targovtsi-na-goriva-i-prevozvachi-izlizat-na-malchalivo-bdenie-pred-parlamenta", "text": "Дребните търговци на горива и превозвачи излизат на мълчаливо бдение пред Народното събрание в очакване парламентът да гласува днес удължаването в срока на наредбата по Закона за горивата. С присъствието си пред Народното събрание „жълтите жилетки“, както се самоопределиха, ще настояват и ще очакват депутатите за пореден път да отложат срока за влизането в действие на наредбата към Закона за горивата като се надяват да използват това време и за внасянето на промените в текстовете на закона. Дребните търговци и превозвачи на гориво отново са категорични, че няма да регистрират дейността си по сегашните изисквания. Законът за регулирането на административните дейности и търговията с нефт и нефтени продукти беше приет в началото на годината, но реално не работи заради отлагането на подзаконовите нормативни актове. Преди предложението на Валери Симеонов наредбата трябваше да влезе в сила на 27 октомври.", "date": "2019.10.09", "title": "Дребните търговци на горива и превозвачи излизат на мълчаливо бдение пред парламента"}
{"url": "https://faktor.bg/bg/articles/novini-balgariya-vetrovita-no-slancheva-sryada", "text": "Днес ще духа слаб, в източните райони до умерен южен вятър. Дневните температури ще се повишат и максималните ще бъдат между 18 и 23 градуса, в София около 21 градуса.  Над планините ще бъде предимно слънчево.  Ще духа умерен, в планинските масиви в Западна България и временно до силен запад-югозападен вятър. Максимална температура на височина 1200 метра около 17 градуса, на 2000 метра - около 10 градуса.", "date": "2019.10.09", "title": "Ветровита, но слънчева сряда"}
{"url": "https://faktor.bg/bg/articles/alfa-risarch-yordanka-fandakova-36-3-maya-manolova-34-6", "text": "Оспорвана надпревара за кметския пост в София с лек аванс за настоящия градоначалник Йорданка Фандъкова (36,3%) пред Мая Манолова (34,6%). Това е основният извод в новото изследване на „Алфа Рисърч”, проведено в периода 3 – 7 октомври 2019 г. сред 801 пълнолетни столичани чрез пряко стандартизирано интервю по домовете. Проучването показва сериозна преднина за ГЕРБ във вота за общински листи (32,1%) пред БСП (21,4%), но недостатъчна за мнозинство в бъдещия Общински съвет.  Наблюдава се затвърждаване на силните позиции на Демократична България, постигнати на европейските избори – 15,5% вот за общинска листа и 10.7% за нейния кандидат за кмет Борислав Игнатов.    Детайлният прочит на резултатите, отразяващи обществените нагласи десет дни след старта на предизборната кампания, позволява да се откроят следните по-важни акценти:  Заявената избирателна активност достига 45,3%. Тя е вече с около 4 пункта по-висока от тази през 2015 г. и по всяка вероятност ще запази, а вероятно и надвиши тази стойност, поради по-високата мобилизация на избирателите, провокирана от силните кандидатури и реалното състезание между тях.  Разбираем е високият интерес към местните избори в столицата и символното значение да бъдеш политически представен именно в нея. Което определя и големия брой претенденти за кметския пост: 30 – през 2007 г., 25 – през 2011, 21 – през 2015 и 20 – през настоящата, 2019 г.   Ясната дясно-центристка ориентация на избирателите обаче в най-големия и с най-голям икономически потенциал български град доста категорично е определяла победителя, независимо от множеството кандидатури. В случая, напротив, сме свидетели на много по-оспорвана и амбициозна битка, тестваща преминаването на дясно-центристката в ляво-центристка периферия. Плюсът за Йорданка Фандъкова е, че успява да удържи избирателите на ГЕРБ в тази сложна конфигурация.   Плюсът за Мая Манолова е, че успява да разшири традиционния БСП вот с близо 10 на сто. В тази ситуация, при балотаж, ключов ще е ценностният избор на симпатизантите на Демократична България, които ще определят в голяма степен пътят към и на София.  Кандидатът на т.нар. градска десница, арх. Борислав Игнатов, събира към момента 10,7% вот сред твърдо решилите да гласуват. Поради по-слабата си начална популярност спрямо останалите, той има потенциал за ръст, поне до нивата на листата (15,5%).   Евроизборите показаха електоралната ефективност на Ангел Джамбазки и залагайки отново на него, ВМРО отбелязва двоен пробив – увеличава резултата си за общинската листа (6,1%) и постига четвърта позиция за кметската надпревара (6,9% вот за Ангел Джамбазки).   Кандидатът на иначе активното гражданско сдружение „Спаси София“ търпи, от една страна, конкуренцията на големите партии, а от друга, на далеч по-разпознаваемия опонент, състезаващ се в неговата група, тази на “независимите претенденти“. В резултат, той остава на пета позиция с добрия за този профил кандидати резултат от 4,8%.   Останалите 15 участници събират сумарно малко под 7 на сто от вота на твърдо решилите да отидат до урните.  Вотът за партийните листи сочи водещи позиции за ГЕРБ, на 10 процентна дистанция от БСП (32,1% : 21,4%). Трета позиция за Демократична България (15,5%). Имайки предвид наблюдаваната и на Евроизборите склонност техните избиратели да се мобилизират в последните дни преди вота, може да се очаква допълнителен ръст на тази формация. ВМРО с 6,1% е следващият сигурен участник в бъдещия Столичен общински съвет.   Макар и на още ранен етап от кампанията, има сериозни основания да се предполага, че бъдещият 61-членен СОС ще бъде почти толкова фрагментиран, колкото и настоящият. През 2015 г. в сегашния състав влизат представители на 9 листи. В бъдещия могат да се очакват между 7 и 9 листи, без ясно мнозинство. Което отсега вещае трудни времена за столичния кмет. И изпитания за политическите стратегии и управленски ангажименти на подкрепящите го политическите сили.", "date": "2019.10.09", "title": "“Алфа Рисърч”: Йорданка Фандъкова – 36,3%, Мая Манолова – 34,6%"}
{"url": "https://faktor.bg/bg/articles/sport-kubrat-pulev-ako-ne-pobedya-prez-noemvri-nyama-da-igraya-za-titlata-dogodina", "text": "\"Всичко е супер. Върви подготовката\", каза за сутрешния блок на БНТ боксьорът Кубрат Пулев. На Кобрата му предстои мач на 9 ноември в Калифорния. Той обясни, че вече с него всичко е наред и се надява да донесе още една победа за България. Пулев допълни, че се надява в първата половина на 2020 г. да се бие за титлата. \"Мачът му с бившия затворник Райдъл Букър е важен. Ако не спечеля, няма да се бия за титлата\", коментира Пулев. Той допълни, че дълго време е лекувал аркада, която във всеки един момент щяла да се отвори и да провали мача му.", "date": "2019.10.09", "title": "Кубрат Пулев: Ако не победя през ноември, няма да играя за титлата догодина"}
{"url": "https://faktor.bg/bg/articles/sport-futbolistite-na-angliya-shte-napusnat-terena-v-sofiya-pri-rasistka-obida", "text": "Футболистите от националния отбор на Англия са готови да напуснат терена, ако някой от тях бъде обиден на расова основа от феновете на България или Чехия, предаде Ройтерс. \"Ако се случи на един от нас, все едно се е случило на всички. Капитанът Хари Кейн каза, че дори само един играч да не е доволен, излизаме от терена.\", заяви нападателят Тами Ейбрахам. Англия ще гостува на България в понеделник, като мача срещу българите ще е на частично празен стадион, заради по-ранно провинение на публиката, отново свързано с расистки обиди. Европейската футболна централа УЕФА има протокол от три стъпки за действие в такива ситуации, като в най-крайния случай главния рефер може да прекрати мача, ако предупрежденията към феновете не бъдат уважени. Селекционерът на Англия Гарет Саутгейт събра отбора в понеделник, за да им даде инструкции. \"На срещата ни обясниха, ако има подобен инцидент, което за съжаление се случва понякога, какъв е протокола.\", каза Фикайо Томори. \"Трябва да сме готови, защото понякога отиваш в държави, където стават такива неща.\", казва още Томори. УЕФА нареди част от Националния стадион \"Васил Левски\" да бъде затворен за публика, след като феновете обиждаха на расова и етническа основа играчи на съперника в мачовете на България с Косово и Чехия. Англичаните убедително водят в подреждането в квалификационна група \"А\" и ако спечелят срещу втория Чехия в Прага, ще се класират на Евро 2020 още в петък.", "date": "2019.10.09", "title": "Футболистите на Англия ще напуснат терена в София при расистка обида"}
{"url": "https://faktor.bg/bg/articles/protivnik-na-strategiyata-za-deteto-2019-2030-obvini-sotsialnoto-ministerstvo-za-naprezhenie", "text": "„Хората не знаят какво точно се е случило. Това, което не знаем, е, че миналата седмица социални работници са влизали в ромските махали в Бургас и в Сливен. Ходили са и са търсили майки с непризнати от бащите им деца. Били са и в махалите в Петрич и в Сандански”. Това заяви в предаването \"Плюс-минус\" по Нова телевизия Христо Лафчиев от Национална група „Не на Стратегия за детето 2019-2030“. „Около избори, когато тръгнеш заплашително по етническите махали е ясно, че създаваш напрежение. Това са хора от социалното министерство и социалното министерство много добре знаят кой е изпратил тези хора по махалите”, категоричен е той. Според него някой покачва градуса на социално напрежение и то - нарочно. „Ходили са по махалите и са проверявали каква е битовата обстановка. Каква битова обстановка би могло да има в тези махали? Това е излишно дразнене”, каза още Лафчиев. „Аз лично не мога да кажа кой покачва градуса на социално напрежение, но казаното дотук е меко казано несериозно като обвинение към държавата и към социалните служби”, заяви политологът Иво Инджов. По думите му социалните служби трябва да си вършат работата, независимо от това дали предстоят избори или не. „Аз нямам информация за това, нито според мен господинът разполага с такава. Той дава факти, които са извадени от контекста”, смята Инджов. „Работата на социалните служби е именно такава – да проверяват на място как се отглеждат децата и дали има или няма нарушения. Към момента си има законодателство и никой не е виждал да има проблеми с него”, посочи още той.", "date": "2019.10.09", "title": "Христо Лафчиев: Социални работници са издирвали в ромските махали майки с непризнати от бащите им деца"}
{"url": "https://faktor.bg/bg/articles/trichlenniyat-sastav-na-sas-osvobodil-predsrochno-polfriyman-reshenieto-tryabva-da-se-izpalni-nezabavno", "text": "Постановеният на 19 септември тази година съдебен акт, с който за Джок Полфрийман е определено предсрочно условно освобождаване, е влязъл в сила и подлежи на незабавно изпълнение. Това посочва в свое становище тричленният състав на САС с председател Калин Калпакчиев и членове Весислава Иванова и Виолета Магдалинчева, постановили определението. Становището е публикувано на сайта на съда. \"Инициираната с искането на главния прокурор процедура за възобновяване на делото не променя този факт\", се посочва още в становището. Съдиите допълват, че всякакви спекулации по повод изпълнението на предсрочното освобождаване, в това число и отнесените до бъдещото произнасяне на ВКС по искането за възобновяване, не са в съответствие с установения правов ред. \"Ако са налице други основания за задържането на чуждия гражданин, различни от тези по делото, то следва да се изтъкват именно те, а не предстоящото произнасяне на върховната съдебна инстанция. В правовата държава актовете на съда, подлежащи на изпълнение, безусловно следва да се зачитат. В противен случай гражданите са оставени на произвол, от който няма как да бъдат защитени. Това, а не персоналните атаки срещу членове на съдебния състав, е причината да изразим тази позиция\", заявяват съдиите. И отбелязват, че те са конституционно натоварени със задължението за защита правата и законните интереси на гражданите, юридическите лица и държавата и считат за свой \"неотменим дълг\" да информират обществото за тези факти. Съдебният състав допълва още, че на този етап никой от членовете му не разполага с възможност да коментира огласените различни твърдения за пристрастност, защото е налице дело пред ВКС, където трябва да се реши дали делото за предсрочното освобождаване на Полфрийман да бъде възобновено.", "date": "2019.10.09", "title": "Съдиите, освободили предсрочно Полфрийман: Решението трябва да се изпълни незабавно"}
{"url": "https://faktor.bg/bg/articles/margarita-pesheva-ako-ne-se-stigne-do-ostavka-na-kostov-krizata-v-bnr-shte-prodalzhi", "text": "„Решението на СЕМ да стартира процедура за прекратяване на мандата на генералния директор на БНР Светослав Костов напълно отговаря на изискванията на Закона за радиото и телевизията и изискванията на Административно-процесуалния кодекс“. Това каза за БНР бившият член и бивш председател на СЕМ проф. Маргарита Пешева и припомни прецедент в историята на медийната регулация от 2004 година, когато предсрочно е бил прекратен мандатът на генералния директор на БНТ. „Тогава беше пропуснато да се извърши тази административна процедура със започване на производството, с искането на писмените възражения от генералния директор, което доведе до загубата на делото на тричленен състав, след което СЕМ спечели окончателно делото. От тази гледна точка виждам в днешните действия на регулатора основаване на аргументите, които съдържа съдебната практика от 2004 година. В този смисъл решението е напълно правилно“. Следват пет работни дни, в които генералният директор на БНР може да представи писмено своите обяснения и възражения. Пешева припомни, че според член 67 от Закона за радиото и телевизията може да бъде прекратен предсрочно мандатът на директор, който „извършва или допуска извършването от други лица на груби или системни нарушения…“ „Въобще тезата, че някой е подвел генералния директор, който носи пряка отговорност за управлението на медията заедно с членовете на Управителния съвет, дори да е така, дори той просто да е допуснал това нарушение, неговият мандат трябва предсрочно да бъде прекратен“. Спирането на програма „Хоризонт“ Пешева оцени като „най-големия медиен скандал на 21-ви век“. „Това се равнява, казано метафорично, на 100 други груби нарушения“. Как ще гласува регулаторът след седмица е „въпрос на преценка на писмените възражения, които ще получи“, изтъкна още проф. Маргарита Пешева. По повод позицията на генералния директор Светослав Костов, че БНР ще обжалва наложените от КРС и СЕМ глоби, Пешева заяви: „Това е в правото на Националното радио. Такива са законовите изисквания и възможности. В този смисъл няма нищо нередно, ако ръководството прецени, да обжалва наказателните постановления“. Пешева очаква „положителен изход“ от кризата в БНР, тъй като не вижда повече кредит на доверие в това ръководство. Според нея настоящата криза е по-тежка от тази през 2001 година. „Надявам се, че след като редколегията на „Христо Ботев“ също поиска оставката на ръководството на радиото, тази оставка да бъде подадена или най-малкото да бъде гласувана“. „След това СЕМ трябва да избере временно изпълняващ длъжността в рамките на три месеца и веднага да обяви конкурс за нов генерален директор. Ако не се стигне до оставка, „това би означавало продължителна криза в радиото“: „Надявам се това да не се случи“, каза проф. Пешева.", "date": "2019.10.09", "title": "Маргарита Пешева: Ако не се стигне до оставка на Костов, кризата в БНР ще продължи"}
