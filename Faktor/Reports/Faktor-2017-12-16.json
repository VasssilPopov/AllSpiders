{"url": "http://www.faktor.bg/bg/articles/novini/balgariya/tova-li-prichini-tragediyata-v-hitrino-dvata-lokomotiva-s-izolirani-avariyni-spirachki", "text": "Година след трагедията в Хитрино, експерти установиха фрапиращи нарушения при работата на машинистите. Окончателният доклад на звеното за разследване на железопътни-произшествия към Министерството на транспорта показва, че устройствата за бдителност и на двата локомотива са били изолирани. Това са устройства, които при проблем задействат спирачките на влака, съобщи БНТ. Експертите на спецзвеното за разследване на влакови катастрофи към министерството намират и в двата локомотива скъсани пломбите на устройството за бдителност. Те са били прикрити като здрави и редовни, което е грубо нарушение. От направения анализ става ясно, че устройството и на двете машини е било изключвано в случаите, когато локомотивът е бил втори в състава. Жп превозвачите трябва да имат служител с пломбажни клещи със съответния номер, който да проверява целостта на пломбите. Локомотивните бригади също са длъжни преди да започнат работа да направят проверка. По регламент третият машинист също трябва да задейства устройството на определен интервал от време. Системата е направена така че ако няма реакция от страна на машинистите влакът автоматично да задейства спирачките. Според експертите разпломбирането може да бъде хипотетична причина за безконтролното нарастване на скоростта преди дерайлирането. Оказва се обаче, че един от локомотивите е бил английско производство и е направен за ляво движение, а машинистите не са преминали квалификационен курс за управление на тези локомотиви. Когато машината е била втора в състава и в него е имало само един машинист наблюдението на пътя е било затруднено.", "date": "2017.12.16", "title": "Това ли причини трагедията в Хитрино - двата локомотива с изолирани аварийни спирачки?"}
{"url": "http://www.faktor.bg/bg/articles/novini/svyat/misteriozno-umryaha-kanadskiyat-miliarder-bari-sharman-i-saprugata-mu", "text": "Канада е в шок от мистериозната смърт на местен милиардер и филантроп. Основателят на най-голямата фармацевтична компания в страната Бари Шърмън и неговата съпруга бяха открити мъртви в дома им в Торонто, съобщи \"Дарик\". Полицията е извикана на адреса от брокер на недвижими имоти. Именно той открива телата на двамата си клиенти в мазето на дома им.  Няма следи от влизане взлом и не се издирват заподозрени. Причината за смъртта обаче, е неясна.  79-годишният Бари Шърмън основава \"Апотекс\" през 1974 г. Днес тя е най-големият производител на генерични лекарства в Канада и седмата в света.  Преди няколко седмици заедно със съпругата си Хъни получават канадския медал за щедрост и доброволчество. Редица политици, сред които и премиерът Джъстин Трюдо, изразиха скръбта си от смъртта на семейство Шърмън.", "date": "2017.12.16", "title": "Мистериозно умряха канадският милиардер Бари Шърмън и съпругата му"}
{"url": "http://www.faktor.bg/bg/articles/gratskiyat-sv-sinod-balgarskata-tsarkva-se-mesi-v-yurisdiktsiyata-na-srabskata", "text": "Светият синод на Гръцката православна църква е обсъдил на заседание в четвъртък решението на Светия синод на Българската православна църква да приеме молбата да бъде църква-майка на \"схизматичната Македонска православна църква\". Това съобщи днес агенция МИА, като се позова на гръцкия православен сайт \"ромфеа\" (romfea.gr), пише БТА. \"Светият синод на Гръцката православна църква изразява своето безпокойство от факта, че по този начин Българската православна църква се намесва в юрисдикцията на друга православна църква - Сръбската. Това е действие, което противоречи на канона и традициите на църквата, пренебрегва водещата роля на Вселенската патриаршия и може би е начало на труден развой на събитията\", смята Светият синод на Гръцката православна църква, цитиран от МИА.", "date": "2017.12.16", "title": "Гръцкият Св. Синод: Българската църква се меси в юрисдикцията на сръбската"}
{"url": "http://www.faktor.bg/bg/articles/novini/balgariya/arhimandrit-simon-napuska-s-ogorchenie-bachkovskiya-manastir", "text": "С огорчение напуска поста си игуменът на Бачковския манастир архимандрит Симон. Светият синод внезапно взе решение за освобождаването му, съобщи БТВ.  Архимандрит Симон изкара на поста три години, като наследи манастира от дядо Борис, който пък беше отстранен заради секс скандал. За работещите в манастира смяната на игумена е нежелана и неочаквана. Заповедта за отстраняването му пристигнала в четвъртък. В нея липсват мотиви. Пише единствено, че Светият синод е този, който назначава и уволнява.  \"Вариантите са два: или има големи злоупотреби, които обаче не се споменават, или пък всички са гласували единодушно по заповед. Явно някъде нещо не им е допаднал моя стил на работа, аз съм монах и съм длъжен да изпълнявам всяко послушание на Светия синод\", коментира Архимандрит Симон. Игуменарницата е запечатана в очакване на проверка на документите. Само преди месец е приключила поредната ревизия на манастира за пет години назад. В манастира пристигна и новоназначения игумен архимандрит Самуил. Очаква се в неделя той да бъде въдворен в Бачковския манастир официално.", "date": "2017.12.16", "title": "Архимандрит Симон напуска с огорчение Бачковския манастир"}
{"url": "http://www.faktor.bg/bg/articles/novini/svyat/desnite-populisti-v-avstriya-poemat-tri-klyuchovi-ministerstva", "text": "Дясната популистка „Партия на свободата на Австрия“ получава три ключови министерства във Виена - на вътрешните и външните работи, и на отбраната. Това съобщи самият председател на партията Хайнц-Кристиан Щрахе в рамките на пресконференция в събота, на която новата черно-синя коалиция представя програмата си за управление, предава AFP, цитирана от \"Фокус\". Лидерът на Австрийската народна партия (АНП) и бъдещ канцлер на страната Себастиан Курц ще предложи от редиците на водената от него политическа сила кандидати за Министерството на финансите, Министерството на икономиката и Министерството на правосъдието. Щрахе съобщи още, че няма да има референдум за излизането на Австрия от ЕС в разрес със заявките му по време на предизборната кампания.", "date": "2017.12.16", "title": "Десните популисти в Австрия поемат три ключови министерства"}
{"url": "http://www.faktor.bg/bg/articles/opozitsiyata-v-makedoniya-iska-referendum-za-promyana-na-imeto-na-darzhavata", "text": "Промяна на името на Македония трябва да стане с национален референдум, а не само с гласуване на мнозинството в парламента. Това се казва в позиция на македонската опозиционна партия ВМРО-ДПМНЕ, цитирана от местни медии, предаде \"Фокус\". \"Решението на спора за името с Гърция не може да бъде изключителна собственост на определени политици, нито на управляващото мнозинство в парламента\", се казва в позицията и се призовава за организиране на референдум по въпроса. ВМРО-ДПМНЕ подчерта, че няма да приеме изменение в конституцията във връзка с промяна на името на страната и няма да приеме идеи и предложения, които заплашват македонския народ, националната идентичност, език и култура. Преди дни гръцки медии съобщиха, че \"Нова Македония\" е името, което Бившата югославска Република Македония (БЮРМ) е предложила, като Гърция се е съгласила на това име, за да бъде сложен край на дългогодишния спор между двете страни за названието на югозападната ни съседка.", "date": "2017.12.16", "title": "Опозицията в Македония иска референдум за промяна на името на държавата"}
{"url": "http://www.faktor.bg/bg/articles/chetiristrannata-sreshta-v-bryuksel-obeshtana-e-pomosht-za-ohrana-na-gratskite-granitsi-s-balgariya-i-turtsiya", "text": "В рамките на четиристранна среща в Брюксел между министър-председателя на Гърция Алексис Ципрас, българския му колега Бойко Борисов, канцлера на Германия Ангела Меркел и председателя на Европейската комисия Жан-Клод Юнкер, е обещано оказване на помощ от Фронтекс за охрана на гръцко-българската и гръцко-турската граница, предава Greek Reporter, цитиран от \"Фокус\". Съгласно разпространената информация, Ципрас е поискал подкрепа и по-тясно сътрудничество за по-добро изпълнение на споразумението за бежанците, постигнато между Брюксел и Анкара през март 2016 г. Гръцкият премиер е информирал лидерите и за посещението на турския президент Реджеп Тайип Ердоган в страната му. По-рано бе обявено, че Ципрас е поискал тристранна среща с председателя на ЕК Жан-Клод Юнкер и с германския канцлер Ангела Меркел. Това е станало в рамките на телефонен разговор на Ципрас с Юнкер, на който двамата са обсъдили отношенията между Брюксел и Анкара и проблема с бежанците.  Четиристранната среща се състоя в рамките на втория ден от заключителната за годината среща на върха на ЕС в Брюксел.", "date": "2017.12.16", "title": "Борисов, Ципрас, Меркел и Юнкер на среща в Брюксел"}
{"url": "http://www.faktor.bg/bg/articles/nad-edna-treta-ot-ministrite-v-kabineta-na-makron-sa-milioneri", "text": "Френският висш орган за прозрачност на обществения живот публикува декларациите за имуществото на министрите от правителството на президента Еманюел Макрон, от които става ясно, че над една трето от тях са милионери, съобщава вестник \"Паризиен\", цитиран от БТА и 24часа. Президент на богатите ли е Макрон? Във всеки случай, в правителството му има неколцина богаташи, по-специално сред министрите от гражданското общество, назначени именно заради професионалния им успех, изтъква изданието. В категорията на най-богатите е екологът католик Никола Юло с имущество на стойност близо 7,3 милиона евро. От тях все пак 3,1 милиона евро са собственост на неговата консултантска компания Еол (Eole), а 2,5 милиона евро струват двете му къщи в областта Бретан и в Корсика. Министърът на екологичния и солидарен преход е и предвидлив - направил си е застраховка живот за близо 1 милион евро, пише \"Паризиен\". Никола Юло притежава също така девет моторни превозни средства, от които шест автомобила, мотоциклет, яхта и електрически скутер на обща стойност 105 000 евро. Той е вторият най-богат човек в правителството след министърката на труда Мюриел Пенико, която притежава 7,5 милиона евро. Пенико - бившата ръководителка на \"Човешки ресурси\" в международния гигант Данон (Danone) и бивша съветничка на социалистката Мартин Обри, министърка на труда в правителството на Лионел Жоспен, е вложила близо 4 милиона евро в недвижими имоти и държи 1,8 милиона евро в единайсет банкови сметки, посочва \"Паризиен\". Министърката на културата Франсоаз Нисен е декларирала имущество за над 5,6 милиона евро, от които 4 милиона в 43,45 на сто обикновени акции от компанията Льо Розие (Le Rosier), акционер на издателската къща Акт Сюд (Actes Sud). Доста богата е и министърката на отбраната Флоранс Парли, бивша служителка в държавните железници Ес Ен Се Еф (SNCF) и в Ер Франс (Air France), която обявява 4,6 милиона евро, от които 41 процента в апартамент и къща, собственост на агенция за недвижими имоти, информира Ройтерс. Министърката на солидарността и здравеопазването Анес Бюзен декларира близо 3 милиона евро, от които обаче 500 000 евро са заеми, които трябва да връща. С имущество от 48 000 евро министърът на публичните дейности и финансите Жералд Дарманен е като Малечко Палечко в правителството, посочва Ройтерс. Колегата му министър на икономиката Брюно Льо Мер декларира 430 000 евро, от които спестовен влог със 120 000 евро. Самият премиер, Едуар Филип, се нарежда някъде по средата, с декларирано имущество от 1,7 милиона евро, включително два апартамента на стойност съответно 400 000 и 1 250 000 евро, но за които има да връща кредити на обща стойност близо 340 000 евро.", "date": "2017.12.16", "title": "Над една трета от министрите в кабинета на Макрон са милионери"}
{"url": "http://www.faktor.bg/bg/articles/tsvetan-tsvetanov-darzhavata-pomaga-na-obshtinite-blagodarenie-na-dobrite-si-ikonomicheski-pokazateli", "text": "\"През 2009 година настоящият кмет на Казанлък Галина Стоянова пое общината в тежка ситуация - задължения от 10 млн. лв. и желанието и мечтите на хората да се случи нещо реално в Казанлък. Още тогава Казанлък стана приоритет за нас, защото тогава жителите му се чувстваха извън периферията на големите градове\". Това заяви заместник-председателят на ГЕРБ и председател на ПГ на партията Цветан Цветанов в Казанлък, където изнесе лекция в рамките на Зимния университет, който ГЕРБ организира, съобщиха от пресцентъра на ГЕРБ. Цветанов допълни, че още през 2009 се е амбицирал да осигури по-добър облик на Казанлък и затова в града са започнали да идват министри и да поемат отговорности в съответните им ресори. \"Това, което тогава направих като министър на вътрешните работи, беше от бюджета на министерството да заделим средства и да направим пожарната, което беше едно начало на промяната, която се случи в Казанлък\", обясни лидерът на ПГ на ГЕРБ. \"Държавата е планирала и ще реализира реконструкцията на надлеза в Казанлък\", съобщи Цветанов и поясни, че ремонтът ще струва 1 млн. 200 хил. лв. \"Този надлез е важен, защото на работа в тази посока отиват над 10 хиляди души. Ще го направим, защото има реална опасност да стане авария, ако не вземе мерки\", отбеляза той. По думите на Цветанов, държавата може да си позволи да подпомогне българските общини с допълнителен финансов ресурс, благодарение на добрите си икономически показатели. \"Икономическият растеж за 2017 година, който е 3,9%, означава, че тези средства не са отишли на партиен принцип. С тях ще подпомогнем общините и хората ще знаят, че всички ние се грижим заедно за по-добрия живот на местните хора\", заяви зам.-председателят на ГЕРБ. Цветанов обърна внимание и на ангажимента, поет от местната власт в Казанлък, с помощта на държавата, за разкриването на филиал към Техническия университет. \"Това увеличава възможностите за по-добра професионална реализация на местните хора в местните предприятия\", коментира Цветан Цветанов. Той подчерта, че основен приоритет на правителството на Бойко Борисов е образованието. „Тези 624 млн. лв., които ще отидат за образователна инфраструктура, не са достатъчни, за да покрият целия ресурс, който е необходим, но това е една достатъчно добра добавена стойност. Заедно с отделените повече пари за 2018 година, както за възнагражденията на българските учители, така и за подобряване на инфраструктурата, съм убеден, че извеждайки го в приоритет, ще може в действителност да гарантираме по-качествено образование. Децата да могат да учат в една много по-добра среда, с което ще станат и много по - позитивни. Ще намалим агресията със създаване на много повече спортни площадки и спортна база\", категоричен бе Цветан Цветанов. Страната ни има невероятния шанс да изиграе правилните си политически козове, защото и Европа, и САЩ имат приоритет - Западните Балкани. Това каза Цветан Цветанов по отношение на европредседателството. \"За България е важно да има европейската интеграция и европейската ориентация за Западните Балкани, което означава сигурност, означава свързаност със съответните транспортни коридори, повече бизнес, повече развитие в нашия регион. Смятам, че това ще бъде оценено от всички онези, които мислят за бъдещето, за развитието на страната\", посочи зам.-председателят на ГЕРБ. Посещението на Цветанов в Казанлък е по случай 11-ия рожден ден на местната структура на партията. На форума присъстваха кметът на Казанлък и общински ръководител на ГЕРБ Галина Стоянова, народният представител от ГЕРБ-Стара Загора Борис Кърчев, председателят на Младежи ГЕРБ и заместник-външен министър Георг Георгиев, както и много гости и кметове на населени места от региона.  В края на срещата кметът на Казанлък и общински координатор на ГЕРБ Галина Стоянова връчи на Цветанов плакет с благодарност за всички неща, които той е направил и продължава да прави за гражданите в Долината на розите.", "date": "2017.12.16", "title": "Цветан Цветанов: Държавата помага на общините благодарение на добрите си икономически показатели"}
{"url": "http://www.faktor.bg/bg/articles/novini/svyat/vragove-na-erdogan-izbyagaha-v-gartsiya", "text": "Гръцката пристанищна полиция е открила 32-ма турски граждани в надуваема лодка в Егейско море, близо до турското крайбрежие, съобщават местни, като се позовава на гръцката брегова охрана, предаде \"Фокус\". Лодката е била открита от гръцки патрул в нощта на 14 срещу 15 декември в морето край остров Инусес, посочи представител на пресцентъра на гръцката брегова охрана. Тя уточни, че турските граждани са отведени на остров Хиос, за да бъдат \"регистрирани и идентифицирани\". Освен турските граждани, пристанищната полиция е задържала на борда на лодката и един мъж, предполагаем каналджия, чиято националност не се съобщава. Според медии в Атина турските граждани са противници на режима на президента Реджеп Ердоган и се очаква да подадат молба за убежище в Гърция. За момента това не е потвърдено официално. Много турци поискаха убежище в Гърция, както и в други европейски страни, след опита за преврат в Анкара през юли 2016 г. Гръцкото правосъдие отхвърли през януари искането на Анкара за екстрадиция на осем турски военни, намерили убежище в Атина след осуетения опит за смяна на властта. Ердоган отново повдигна този въпрос при посещението си в Гърция в началото на декември.", "date": "2017.12.16", "title": "Врагове на Ердоган избягаха в Гърция"}
{"url": "http://www.faktor.bg/bg/articles/sinat-na-bivshiya-turski-ministar-predsedatel-mesut-yalmaz-e-otkrit-martav-v-doma-si", "text": "Най-големият син на турския министър-председател в периода между 1991 и 1999 г. Месут Йълмаз е открит мъртъв в дома си в истанбулския квартал \"Бейкьоз\" пише \"Дейли Сабат\" цитиран от \"Фокус\". Явуз е открит прострелян в главата в леглото си при обстоятелства описани от полицията , като \"съмнителни\". Първоначалните доказателства сочат, че той най-вероятно се е самоубил, смятат силите на реда. Записите от охранителните камери все още не са разгледани. Води се разследване за смъртта на 38-годишния Йълмъз.", "date": "2017.12.16", "title": "Синът на бившия турски министър-председател Месут Йълмаз е открит мъртъв в дома си"}
{"url": "http://www.faktor.bg/bg/articles/kultura/rok-faktor/deyan-nedelchev-ikebanata-zapisva-pesen-za-korneliya-ninova", "text": "Деян Неделчев, по-известен като Икебаната, спази обещанието си и възпя лидера на БСП Корнелия Нинова в песен. Това обяви самия той пред БТВ.  Припомняме, че той се зарече да направи парче за червената депутатка, когато избухна скандалът с негова снимка от митинг на СДС, за която се твърдеше, че е на Нинова. \"Трябва да е нещо смешно и да има чувство за хумор тази жена. Иначе няма да се получи. Ще е един текст не скандален, а ироничен, пиперлив. Мога да си помисля по темата. Мога да направя и един видеоклип\", коментира тогава Неделчев. Както беше обещал тогава Неделчев запя парчето в ефир. В самата песен пък се пее: \"Минавам на червено, дали е забранено.\" Официалното ѝ представяне, както и клипът към нея ще е на 13 януари.", "date": "2017.12.16", "title": "Деян Неделчев - \"Икебаната\" записва песен за Корнелия Нинова"}
{"url": "http://www.faktor.bg/bg/articles/prezidentat-na-fifa-obvinen-v-koruptsiya", "text": "Огромен скандал се разрази около президента на ФИФА Джани Инфантино. Швейцарецът от италиански произход обеща пълна прозрачност и скъсване с престъпните практики на предшественика си Сеп Блатер, но явно върви по неговите стъпки. В Турция вчера извадиха документите по кореспонденция между УЕФА и местната федерация от 2011-а, съобщи БТВ.  Тогава Джани бе генерален секретар на европейската централа. Той е позволил на \"Фенербахче\" да му се размине и да не бъде изхвърлен от елита, след като гръмна скандалът с уредени мачове, засегнал 36 футболисти и съдии. Грандът спечели титлата по голова разлика пред \"Трабзонспор\", а клубът от Черноморието заведе куп дела пред Спортния арбитражен съд и УЕФА. Централата в Нион изхвърли \"Фенербахче\" за 2 сезона от евротурнирите, но година по-късно санкцията бе отменена и реално най-популярният тим в Турция не игра в Европа само година. И не бе пратен в Трета лига, както повелява правилникът на УЕФА за доказана корупция и уреждане на мачове, след като не е дал категорична позиция, че такива няма. Именно Инфантино е водил кореспонденцията с Мехмет Айдънлър, тогава президент на местната федерация. Той в момента е в затвора. Според \"Трабзонспор\", който след публикуването на писмата се готви да заведе ново дело, бившият генерален секретар на УЕФА и настоящ президент на ФИФА е взел немалка сума, за да позволи компромиса.", "date": "2017.12.16", "title": "Президентът на ФИФА обвинен в корупция от турски отбор"}
{"url": "http://www.faktor.bg/bg/articles/kultura/dzhiyn-simans-ot-kiss-e-obvinen-v-seksualen-tormoz", "text": "Жена, чието име не се съобщава, е завела дело срещу 68-годишния американски музикант, вокалист и басист на групата „Kiss” Джийн Симънс, уверявайки, че я подложил на сексуален тормоз, предаде БТА. Всичко станало миналия месец в Сан Бернардино, Калифорния, по време на откриването на ресторант. Жената твърди, че музикантът имал неуместно поведение, докато го интервюирала. Сайтът TMZ.com отбелязва, че говорител на Симънс не е коментирал отправеното срещу музиканта обвинение. Рок групата \"Кис\" е основана в Ню Йорк през 1973 г. Музикантите от бандата са известни със сценичните си превъплъщения в различни персонажи, костюмите и използването на много грим, както и с ярките си концертни изяви. От албумите на \"Кис\" са продадени над 100 милиона копия. 25 албума на бандата станаха \"златни\" или \"платинени\". Класирани са на 10-то място в класацията на VH1 „100 най-велики рок музиканти“ и на 9-то в класацията на MTV „Най-великите метъл групи“. На 10 април 2014 г. Кис са включени в Рокендрол залата на славата.", "date": "2017.12.16", "title": "Джийн Симънс от „Kiss” e обвинен в сексуален тормоз"}
{"url": "http://www.faktor.bg/bg/articles/petak-13/s-chastna-armiya-kremal-zapochva-nova-avantyura-v-sudan", "text": "На 12 декември руският кореспондент на «Комсомолска правда» Александър Коц публикува видео с доказателства за активирането на военното присъствие на РФ  в Судан.  Според твърденията на кореспондента, на кадрите е заснет персоналът на руска частна военна компания (ЧВК), известна и като „Вагнер(виж  ), който обучава судански военнослужещи. На видеото се вижда тренировка за прочистване на населени пунктове. Характерът на ученията и упражненията прилича на маневрите, които провеждаха подразделения на ВДВ и ССО на РФ в Египет през септември 2016 година(виж   видео) Според нашите оценки е много вероятно обучението на суданските военнослужещи да осъществяват не представители на ЧВК, а редовни подразделения на Силите за специални операции (ССО) на Руската Федерация. В техните задачи влиза оказването на военна помощ на други държави (military assistance). Русия е ограничена в човешките ресурси от владеещи арабски език на минимално ниво. Повечето от сътрудниците на ЧВК с необходимите знания в момента са включени в операциите на територията на Сирийската арабска република. Гласовите параметри на човека, който дава командите зад кадър ясно показват, че той е със славянска националност. Това изключва версията за специални подразделения на РФ от Кавказ. През юни 2008 година се появи информация за смъртта на руски летец, пилотирал  изтребител МиГ-29 в Судан. При това беше подчертано, че руски пилоти, както в момента на служба във ВС на РФ, така и пилоти в оставка, осъществяват полети на 14 судански МиГ-29. Тогава това решение се свързваше с трудностите, срещани при обучението на судански пилоти и «неадекватното им поведение». Този факт насочва към наличието на дългогодишна руска военна помощ за режима на Омар ал-Башир, който има от Международния наказателен съд, и се ръководи от същите мотиви, както и Башар Асад в Сирия. Редовното гласуване на Судан в ООН срещу украинските резолюции по отношение на Крим, също косвено сочи за наличието на  военно-политическо взаимодействие на високо ниво между Москва и Хартум, най-малко през последните 3 години. Вероятно Кремъл се стреми към разширяване и задълбочаване на това сътрудничество, което да премине в непосредствено руско военно присъствие в страната по сирийската схема: гаранции за политическия режим срещу неограничен руски военен контингент и разполагане на военна инфраструктура. С това се формира тенденция за използване от страна на Русия на локални задгранични конфликти за разширяване на военното присъствие на Руската Федерация на тези територии, срещу военна подкрепа за действащите там авторитарни режими. По аналогичен начин Русия  оказва помощ на либийския лидер Халиф Хафтар (контролиращ източната част на страната) за разполагане на военни бази близо до Бенгази. Независимо от серията критични публикации в руските медии по отношение на целесъобразността от разполагането на военна инфраструктура в Судан, след визитата на Омар ал-Башир в Москва през ноември 2017 година, Кремъл вероятно ще вземе положително решение през първото полугодие на 2018 година. Съмненията относно целесъобразността на такова решение включват реакцията на Запада на подобна стъпка, както и необходимостта от финансов ресурс за подобен проект. В същото време скъпо струващият проект очевидно ще стане основен фактор за определяне на позицията на МО на РФ за снижаване на интензивността на действията в Сирия, а следователно и съкращаването на финансовите потоци, минаващи през ведомството. От политическа гледна точка, Кремъл тръгва на такава скъпа авантюра, понеже това ще му позволи за пореден път да демонстрира потенциала си за конфронтация с Вашингтон, който има значително присъствие в региона и да получи подкрепата на страни, които се стремят да намалят влиянието на Вашингтон и търговията с него. Това ще позволи и да бъдат контролирани логистичните маршрути за доставка на енергоносители през Червено море, а в случай на нужда, заедно с Иран и което ще се отрази силно на динамиката на световните цени. Нещо повече, такава задача изисква присъствието на постоянна морска групировка на РФ, което ще усили финансовия натиск над бюджета. Като резултат, по наше мнение, Кремъл ще избере да построи техническа база, аналогична на тази в Тартус (Сирия) с възможност за ситуационно разполагане на временна ограничена морска групировка. Такъв сценарий е възможен, като се вземат предвид отношенията на Кремъл с Египет и Етиопия, които няма да възпрепятстват преминаването на военни кораби на РФ. В случай на разполагане на военно-морска база (ВМБ) в Судан, Русия може да се сблъска с усилване на конкуренцията с Китай в регионеа, който има значителни интереси в тази страна, както и с позицията на Саудитска Арабия, за която руска военно-морска база в Порт-Судан носи риск не само за нефтения отрасъл, но и за националната й сигурност в контекста на удобна логистика за военни доставки за хуситските бунтовници в Йемен. Появата на руска ВМБ в Судан ще намали и регионалната тежест на Етиопия, която е един от регионалните центрове на влияние. Това вероятно ще завиши цената на по-нататъшната работа в региона за Русия.", "date": "2017.12.16", "title": "С частна армия Кремъл започва нова авантюра в Судан"}
{"url": "http://www.faktor.bg/bg/articles/politika/hlyab-i-pasti/revolyutsiyata-mozhe-da-se-sastoi-no-tozi-pat-nyama-da-bade-na-orlov-most", "text": "Ако се тегли чертата за потенциалът и ефектите на гражданското недоволство и протести, продължили повече от година, неутешителните изводи са следните: Държавата, Цацаров,Йовчев, Лазаров, Орешарски ( или техните подобни еквиваленти на власт понастоящем ), ако пожелаят, са в състояние да надмогнат гражданството, дори ако за целта трябва да мобилизират няколко хиляди милиционери произхождащи от антиградската провинция, която без друго по манталитет принадлежи главно на БКП, изпитва носталгия по Живков и Русия, а подозира и мрази града като цяло и Европа по принцип.  Ако протестите са мирни и цивилизовани, те не постигат целта си. Това окуражава властимащите в близка и дори далечна перспектива. Демонстрациите и протестите, особено, ако са мирни, когато червените и техните мутации са на власт, не могат да ги заставят да я изпуснат от ръцете си. Те взимат и дават власт само с кръв. Изключение от това сякаш е Борисов, което го прави да изглежда различен от червените. Дали е истински различен, търсещ одобрение в ЕС, но по същество зависим или уплашен от левите сили, ДС и от руските агентури, е отворен въпрос, без ясен отговор.  Истинските победители, след мирните протести, продължили повече от година се оказаха: Пеефски, Данчо Ментата, Бисеров, Цацаров, червените като цяло, а Йовчев и библиотекарите преподават и безпрепятствено произвеждат професори и доктори в Библиотекарската ковачница на ДС кадри, които след това се разпълзяват из държавната администрация. Впрочем и УНСС, Свищов, Югозападния, даже БАН и редица други, се оглавяват или поне приютяват хора с двойни имена, които са също печеливши от провала на гражданското общество  Веднъж убедили се, че гражданската енергия, дори отново да достигне интензитета мобилизиран срещу заплахата Пееф да оглави ДАНС и да установи пълен произвол на Мафията над българското общество, има естествената тенденция да угасва и да преминава в униние и мисли за емиграция, гореописаните победители, тихомълком и с по-малки стъпки, през прокуратурата, контролните органи и законотворческите шедьоври на Ментата и Пееф, плюс лъжливия патос на Корнелия в НС, успешно постигат онова, което беше леко забавено от протестите. Тоест, пълно овладяване на Държавата от Мафията, с основен инструмент Прокуратура, съдилища, МВР, ДАНС, КОНПИ, както и разни новоизмислени контролни органи и нелепи новосъздадени закони, обслужващи последната. Междувременно, с помощта на баража от мафийно контролираните средства за масова информация се “удрят” последните тук-таме останали независими гласове в медиите, защото това остава под хоризонта на масовото внимание и едва ли ще изведе хората на площада.  Така описаното състояние на нещата, едва ли ще се промени съществено, дори да има значителен брой хора споделящи в сравнително свободното пространство на интернет и фейсбук гневъа и фрустрацията си от гореописната ситуация. Грижата за насъщния, за децата и всекидневната борба с неуредиците на тази така зле организирана и мафиотизирана държава, съчетани с липсата на енергия за нов, мощен уличен протест, защото нито Орлов Мост през 1990, нито другите след това доведоха до  на държавно управление, води до все по-малка вероятност за смяната й през улично недоволство. Както беше вярно отбелязано от мнозина, България е една пленена държава. Белезниците й са надянати от Съдебната система, а пазвантите от МВР и ГДБОП, щом се наложи, временно ще престанат да искат още повече заплати, а ще застанат около властта със своите щитове.  При тази ситуация, единственият смислен и възможен път, който изглежда е останал за да се променят нещата, е промяната на начина на гласуване, който засега оставя някакъв лъч плаха надежда. Електронното гласуване, особено ако е лесно достъпно за българите в чужбина, а и за онези в страната, които са с най-оскъдното свободно време, защото са заети в продуктивния живот или са вече напълно обезверени в смисъла на гласуването, когато гледат купените цигански гласувания от своя телевизор, може да промени значително, а може би и радикално сегашният политически ландшафт. Мълчаливото мнозинство досега не е успявало да каже думата си, та дори да се окаже в крайна сметка, че е всъщност малцинство. Ние досега сме гледали само електоралните паради на шумни, безграмотни малцинства, на комунизирани червени носталгици и на корпоративните електорални роби. Само те гласуваха винаги, твърдо и неизбежно и заедно с етническите гласове, заставаха пред урните стиснали здраво в ръка бюлетините, чийто монетарен аспект им беше обяснен надлежно, но политическият смисъл им беше напълно непонятен.   Ако електронният начин на гласуване не бъде осуетен или дискредитиран, било от мафиотско инспирирани законови промени, било от умуващи експерти, които търсят под вола теле, за да обяснят защо нещо не може да стане, при положение, че новите и инкриптиращи технологии и Изкуствен Интелект не само чукат на вратата, ами направо избиват през черчеветата на къщата, в която живеем. Революцията може да се състои. Тя ще бъде осъществена посредством    и няма този път да бъде на площада, нито ще бъде Френска, нито Октомврийска, нито ще се състои на Орлов Мост. Това ще е тиха революция и има надежда тя да бъде също и мерократична, тоест да предостави възможности за меритократичен избор на достойни кандидати. В България има вече превес на хората, които притежават и си служат добре с компютрите на базово ниво, а бабите говорят всекидневно през Скайпа с децата и внуците си, избягали от мафиотизираната си родина. Феодалното гласоподаване, което е много по-голямата опасност в сравнение с измислените опасности от хакерство (помислете само колко сигурно е все пак банкирането и пазаруването с кредитни карти онлайн по целия свят!), ще бъде значително обезсилено като влияние, дори и да не бъде премахнато напълно по махалите и малките населени места, защото ще бъде оставена възможността, който желае да гласува с хартиени бюлетини. Индийската нишка и местните мутри - купувачи на гласове няма да бъдат напълно премахнати, за радост на сегашните поддръжници на системата. Но ще има поне надежда за едно по-пълно представителство на всички останали.  Пък тогава - каквото сабя покаже! И накрая, към онези, които общо взето се считаме за десни и ориентирани към европейската цивилизация и западната демокрация: Ако концентрираме усилията си към електрония век в който живеем и към модернизацията на системата за избор на своите представители, ние получаваме шанс да изберем най-добрите и по този начин да модернизираме всичко останало чрез приемане на нови, разумни закони и евентуална промяна на Конституцията при достатъчна критична маса от избиратели, които да изберат най-достойните за осъществяването на тази задача. Когато новите закони променят цялата прогнила съдебно-прокурорска система, милиция, силови ведомства, следствие, прокуратура, постсъветска здравна система, бездарна и зубраческа образователна система, тогава вече може да се заговори за някаква надежда за излизане от блатото. А заедно с това за демографски възход и за нравственост, която ще идва от увереността на всеки, че е защитен и че  Така че,  Драги десни, нека да не позволим отново идеята за електронно правителство и за електронно дистанционно гласуване да бъде провалена! Включително и от наши десни “експерти и симпатизанти”. Техническата революция ни дава шанс да променим нещата без вувузелите и тъпаните на нашето недоволство.", "date": "2017.12.16", "title": "Революцията може да се състои, но този път няма да бъде на Орлов мост"}
{"url": "http://www.faktor.bg/bg/articles/novini/svyat/sasht-povishava-iziskvaniyata-za-sigurnost-kam-stranite-s-bezvizov-rezhim", "text": "Американското правителство повиши изискванията в областта на сигурността за 38-те държави, чиито граждани не се нуждаят от виза, за да влязат в Съединените щати, предаде ДПА, цитирана от БТА. Тези страни ще трябва да проверяват дали пътниците са включени в антитерористичната база данни на САЩ, да направят оценка на мерките за сигурност на летищата и да проведат кампании за обществено информиране, в случай че над 2 процента от техните граждани пресрочат периода, за който имат разрешение да пребивават на американска територия. \"Съединените щати са изправени пред един приспособяващ се и подвижен враг, като терористите продължават да търсят начини да достигнат нашата страна. Да ръководят, направят възможни и вдъхновят атаки срещу нас. Критично важно е да реагираме изпреварващо на тези заплахи, като подобрим нашите мерки за сигурност\", каза американският министър на вътрешната сигурност Кирстен Нилсен. Гражданите на 38 държави - повечето европейски страни, Канада, Австралия и Япония и други - имат право на 90 дни престой в САЩ без виза, припомня ДПА.", "date": "2017.12.16", "title": "САЩ повишава изискванията за сигурност към страните с безвизов режим"}
{"url": "http://www.faktor.bg/bg/articles/novini/balgariya/shte-bade-oblachno-zhalt-kod-za-silen-vyatar-e-obyaven-za-12-oblasti", "text": "В събота ще бъде облачно. След обяд от запад ще започнат валежи от дъжд, които през нощта срещу неделя ще обхванат и източните райони. Ще духа умерен, в Източна България и временно силен вятър от юг, югозапад. Максималните температури през деня ще бъдат между 12 и 17 градуса. Жълт код за силен вятър е обявен за 12 области на страната. Предупреждението е в сила за областите Кърджалийска, Хасковска, Ямболска, Сливенска, Шуменска, Разградска, Търговищка, Русенска, Силистренска, Добричка, Варненска и Бургаска.  Над планините ще има значителна облачност. Около обяд от запад ще завали дъжд, над 2000 м - сняг. Максимална температура на височина 1200 метра около 10 градуса, на 2000 метра – около 4 градуса. Над Черноморието ще има разкъсана облачност. Ще духа умерен до силен юг-югозападен вятър. Максималните температури ще бъдат между 13 - 16 градуса.", "date": "2017.12.16", "title": "Ще бъде облачно - жълт код за силен вятър е обявен за 12 области"}
{"url": "http://www.faktor.bg/bg/articles/novini/svyat/kraynodyasna-partiya-v-pravitelstvoto-na-avstriya", "text": "Австрийската народна партия на консерватора Себастиан Курц ще създаде коалиционно правителство с популистката Партия на свободата. Австрия ще стане единствената западноевропейска страна, в чието правителство участва крайнодясна партия, отбелязва Ройтерс, цитирана от БНР.  До сключване на коалиционното споразумение се стигна след произведените на 15 октомври парламентарни избори, една от водещите теми на които беше миграционната криза в Европа. 31-годишният Себастиан Курц ще стане най-младият правителствен ръководител в Европа, отбелязва ДПА. Очаква се лидерът на коалиционната Партия на свободата Хайнц-Кристиан Щрахе да стане вицеканцлер.  Двамата преговаряха около 7 седмици, преди да постигнат споразумение.", "date": "2017.12.16", "title": "Крайнодясна партия в правителството на Австрия"}
{"url": "http://www.faktor.bg/bg/articles/novini/balgariya/nad-2-mlrd-lv-shte-izharchat-balgarite-za-koleda", "text": "Над 2 милиарда лева ще изхарчат българите по Коледа. По прогнози на икономисти, ще харчим и повече пари, взети като бързи кредити, обяснява в свой репортаж bТВ. Под коледната елха може да оставите по-голям и скъп подарък, който ще зарадва близките ви, но и след това може да ви излезе солено. Малкият подарък пък освен по-скромен и от сърце, може да ви спести главоболия, особено ако се наложи да вземете бърз кредит с твърде висока лихва, който ще връщате дълго през новата 2018 г. Оказва се, че тази Коледа има бум на бързи кредити, които гарантират одобрение дори при лоша кредитна история. С подпис Ина Саева тегли 440 лева за коледен подарък – мобилен телефон. Одобрена е бързо, с лихва над 20%. „Аз го взимам за 6 месеца, възможно най-бързо, за да е най-малко оскъпяването”, казва Ина. Така тя ще плаща по 70 лева на месец. Хората теглят пари най-често за битова техника, юристът Ивелина Кавурска. Преди празниците се наблюдава и бум на кредити, които предлагат нефинансови институции – те одобряват заема и при лоша кредитна история. Затова сами трябва да внимаваме за лихвата, до допълнителните клаузи и такси. „По много от листовките пише, че нямат никави лихви, не е така, има такси. Ако се стигне до невъзможност за плащане на всноските, да гледат какви са наказателните лихви”, съветва Пейо Майорски, председател на Инициативен комитет за защита на потребителите. „Не на последно място бих посъветвала потребителите, да не се предоверяват, да не подписват договори с непълно съдържание”, допълни Ивелина Кавурска. В дните до Коледа прогнозите са България да харчи по 200 милиова лева на ден. Tреската за подаръци тече с пълна сила. Затова бъдете внимателни, когато задлъжнявате за празника.", "date": "2017.12.16", "title": "Над 2 млрд. лв. ще изхарчат българите за Коледа"}
{"url": "http://www.faktor.bg/bg/articles/novini/balgariya/ninova-ne-zavistta-a-otchayanieto-shte-svali-borisov", "text": "“Не завистта, а отчаянието ще свали Борисов”. Това заяви в Добрич председателят на БСП Корнелия Нинова по повод казаното от премиера, че БСП иска оставката му, защото завижда, съобщиха от пресцентъра на червената партия. “Питам го: протестиращите пенсионери и те ли завиждат? А полицаите, които всеки ден протестират в някой град, а майките на деца с увреждания и те ли са завистливи хора”, каза Нинова и продължи - учените от БАН пък за какво ли му завиждат- сигурно за научните титли? Не завистта, а отчаянието води тези хора”, заяви лидерът на БСП. Тя припомни, че в първото правителство на Борисов хора са се самозапалвали. “Дано никога не се стига дотам. Ние говорим от името на хората в парламента и по площадите. Той от чие име говори? Гласувалите за ГЕРБ упълномощиха ли го да забрани новите лекарства за болните от рак? Сега се сетил да променя решението за мораториума”, каза още Нинова. Тя бе категорична, че правителството носи отговорност за него. “Проблемът е, че депутатите на ГЕРБ изобщо не се замислят. Щом Борисов е казал, те козируват и изпълняват. Само че той и този път си изми ръцете с тях. За да спаси себе си, за пореден път ги унизи и ги хвърли на народния гняв”, заяви лидерът на БСП. Нинова бе в Добрич по покана на местната организация по случай годишнина от създаването на партията .", "date": "2017.12.16", "title": "Нинова: Не завистта, а отчаянието ще свали Борисов"}
{"url": "http://www.faktor.bg/bg/articles/novini/svyat/sauditska-arabiya-shte-razreshi-na-zhenite-da-karat-mototsikleti-i-kamioni", "text": "Саудитска Арабия се готви да разреши на жените да управляват мотоциклети и камиони, предаде ТАСС, като цитира дубайската сателитна телевизия Ал Арабия, съобщава БТА. Медията, която е саудитска собственост, се позова на пътното управление на кралството. Според документ властите ще дадат на жените равни права да карат мотори и тежкотоварни автомобили. Нарушителите ще носят същата отговорност, независимо от кой пол са. В последно време Саудитска Арабия разхлаби в известна степен широкоразпространените забрани, касаещи жените, в обществения и културния живот, отбелязва ТАСС.  В края на септември крал Салман подписа указ, разрешаващ на жените да управляват леки автомобили. Мярката ще влезе в сила следващото лято. Миналия месец министерството на правосъдието обяви, за първи път в историята на Саудитска Арабия, конкурс за назначаване на жени на официални длъжности.  От 1 януари жените ще имат право да присъстват на спортни състезания с участието на мъже на три стадиона в кралството. Отскоро жените могат да участват и в официални тържества по случай най-големите празници в страната.", "date": "2017.12.16", "title": "Саудитска Арабия ще разреши на жените да карат мотоциклети и камиони"}
{"url": "http://www.faktor.bg/bg/articles/novini/balgariya/yaponskiyat-premier-shindzo-abe-shte-poseti-balgariya-prez-yanuari", "text": "Японският премиер Шиндзо Абе ще посети в средата на следващия месец шест източноевропейски страни, сред които и България. Правителството подготвя обиколката, съобщи националната информационна агенция Киодо, като се позова източник от кабинета, предаде БТА. По време на едноседмичната дипломатическа совалка до 18 януари Абе ще отиде последователно в България, Румъния, Сърбия, Естония, Латвия и Литва. Миналата седмица Япония и Европейският съюз приключиха преговорите по сключване на споразумение за свободна търговия с цел създаване на един от най-големите икономически блокове в света, отбелязва Киодо. Предвидено е то да влезе в сила в началото на 2019 г. В България, която ще е ротационен председател на ЕС през първата половина на следващата година, японският премиер се очаква да потвърди сътрудничеството за прилагане на споразумението, посочва Киодо.", "date": "2017.12.16", "title": "Японският премиер Шиндзо Абе ще посети България през януари"}
{"url": "http://www.faktor.bg/bg/articles/novini/svyat/dvama-zaginali-i-sedem-raneni-pri-silnoto-zemetresenie-v-indoneziya", "text": "Двама души загинаха и седем бяха ранени при силното земетресение в Индонезия вчера, предаде ДПА, като се позова на властите, съобщава БТА. Трусът с магнитуд 6,5 стана на дълбочина от 91 километра край най-многолюдния индонезийски остров, Ява, на който се намира и столицата Джакарта.   Властите издадоха предупреждение за вълни цунами, което по-късно отмениха.", "date": "2017.12.16", "title": "Двама загинали и седем ранени при силното земетресение в Индонезия"}
{"url": "http://www.faktor.bg/bg/articles/novini/svyat/tramp-lotariyata-za-amerikanski-vizi-tryabva-da-bade-spryana", "text": "Американският президент Доналд Тръмп за пореден път изрази мнението си, че лотарията за предоставяне на американски визи на чужди граждани, трябва да бъде прекратена, предава ТАСС, цитирана от БТА. „В САЩ съществува такова нещо като лотария за визи. Смятате ли, че при нас идват най-добрите представители на страните?“,  заяви държавният глава, като даде и своя отговор - „Не, при нас идват най-лошите представители на страните“. „Призовавам Конгреса да спре визовата лотария“, добави още Тръмп, като напомни, че двата терористични акта в Ню Йорк от 31 октомври и 11 декември бяха организирани от емигранти.", "date": "2017.12.16", "title": "Тръмп: Лотарията за американски визи трябва да бъде спряна"}
