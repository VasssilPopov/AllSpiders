{"url": "https://www.faktor.bg/bg/articles/ot-sds-sa-otkazali-predlozhenieto-na-mareshki-da-se-yavyat-zaedno-na-evroizborite", "text": "Съюзът на демократичните сили (СДС) няма да се яви на евроизборите в коалиция с партия \"Воля\". Това каза за \"Фокус\" главният секретар на СДС Илия Лазаров. Той уточни, че са имали предложение от политическата сила, ръководена от Веселин Марешки, но не са го приели заради идеологически различия на тема европейска и атлантическа интеграция. Утре \"Воля\" ще обяви формирането на широка коалиция \"Родолюбци\", с която партията ще участва на предстоящите избори за Европейски парламент тази пролет. Засега от \"Воля\" не съобщават имената на другите формации, които ще участват в коалицията. Марешки заяви преди дни, че е \"разговарял с различни социалдемократически и земеделски формации, както и с такива с център дясно, които са били разочаровани и измамени от т.нар. патриоти\". От СДС уточниха, че към днешната дата не са започнали официални преговори с нито една политическа сила за предстоящите избори. Разговори обаче са водени. Досега са проведени такива с \"Демократична България\", Движение \"България на гражданите\" и \"редица малки партии, които са произлезли от СДС\". \"Реши се да се продължат разговорите с представители на \"Демократична България\" и с представители на близките до нас като възгледи патриотични сили в парламента\", обясни Илия Лазаров.", "date": "2019.01.23", "title": "От СДС отказаха на Марешки да се явят заедно на евроизборите"}
{"url": "https://www.faktor.bg/bg/articles/novini/svyat/putin-kam-erdogan-skapi-priyatelyu-vsichko-varvi-po-plan", "text": "Президентът на Русия Владимир Путин определи подобрението на отношенията с Турция като лична заслуга на турския му колега Реджеп Тайип Ердоган, съобщава ТАСС. Това каза руският лидер Владимир Путин в Москва, предаде ТАСС. В началото на първата си за тази година среща с Ердоган, която се провежда в Москва, Путин отбеляза, че практиката на редовни срещи, установена от двамата президенти, дава положителни резултати. По-конкретно стокообменът между Турция и Русия за първите десет месеца на 2018 г. е отбелязал по-голям растеж, отколкото през цялата 2017 г. \"Броят на руските туристи в Турция през миналата година нарасна с 30 процента и достигна до рекордното число от 6 милиона души. Това свидетелства, че гражданите на нашите страни усещат промяната на характера и качеството на руско-турските отношения. Господин президент, скъпи приятелю, това в голяма степен е ваша лична заслуга, ваше лично постижение, защото вие посвещавате на този въпрос много време\", каза Путин. Руският държавен глава допълни, че Русия и Турция продължават да реализират големи проекти и \"всичко върви по план\".", "date": "2019.01.23", "title": "Путин към Ердоган: Скъпи приятелю, всичко върви по план"}
{"url": "https://www.faktor.bg/bg/articles/novini/balgariya/i-veselinov-nadyavame-se-da-ima-patriotichen-mir", "text": "\"Явно в коалицията на Обединени патриоти има повече емоции, отколкото са полезни за политиката. Важно е какво вършим в управлението, а не с кого ще се явим на изборите\", коментира пред бТВ депутатът Искрен Веселинов от ВМРО по повод раздорите в коалицията \"Обединени патриоти\". По думите му, не е имало среща с \"Атака\", на която да бъдат решени въпросите за това как ще се явят на евроизборите. Според депутата от ВМРО, коалиционните им партньори от ВМРО и \"Атака\" са ги \"оставили в безтегловност\" по редица важни въпроси. Той каза още, че фундаменти в политическата им програма не са били зачетени.  \"Основната задача на трите формации е да се явим на евроизборите. ВМРО не е водило разговори с нито една политическа сила. Ще търсим подкрепа, за да се изпълнят нашите приоритети. Надяваме се да има \"патриотичен мир\", каза още Веселинов.", "date": "2019.01.23", "title": "И. Веселинов: Надяваме се да има \"патриотичен мир\""}
{"url": "https://www.faktor.bg/bg/articles/novini/svyat/gratskite-fermeri-blokirat-utre-kulata-promahon-zaradi-prespanskiya-dogovor", "text": "Гръцките фермери от област Серес подготвят за утре протест и блокиране на движението в района на ГКПП „Кулата – Промахон“. Информацията е на Генералното консулство на Република България в Солун. Протестът е във връзка с гласуването на Споразумението от Преспа от гръцкия парламент. Очаква се шествието да започне в 14 ч. в района на гр. Сидeрокастро, след което протестиращите ще се отправят към граничния пункт, което е възможно да доведе до образуване на колони от чакащи автомобили.", "date": "2019.01.23", "title": "Гръцките фермери блокират утре \"Кулата – Промахон\" заради Преспанския договор"}
{"url": "https://www.faktor.bg/bg/articles/novini/balgariya/tsvetan-tsvetanov-se-sreshtna-s-poslanika-na-irak-v-balgariya-n-pr-dzhasim-nima-msauil", "text": "Председателят на ПГ на ГЕРБ и зам.-председател на партията Цветан Цветанов се срещна с посланика на Ирак в България Н.Пр. Джасим Нима Мсауил. Двамата обсъдиха сигурността в региона на Близкия Изток, като посланик Мсаул изрази благодарността на Ирак за участието на България в международната коалиция за борба с групировката \"Ислямска държава.\" Цветанов от своя страна подчерта, че правителството и демократичните институции на Ирак са важен партньор в противодействието на тероризма и причините за неговото възникване.  Цветанов и Мсауил се обединиха около становището, че двустранното сътрудничество трябва да се случва по начин, който да го направи устойчиво в дългосрочен план. Затова Групата за приятелство с Ирак в Народното събрание, която включва представители на всички парламентарно представени политически партии, е важен формат. Посланик Мсауил сподели плановете си да организира среща с Групата, за да обменят идеи за възможността за засилване на двустранните отношения.  Посланикът подчерта, че отношенията между България и Ирак са традиционно добри в исторически план. Той сподели, че  се надява да се активизира обменът между висшите училища, за да имат възможност иракски студенти да получат качествено образование у нас. “Българските фирми в сферата на строителството и енергетиката също са изградили добра репутация в Ирак през годините и са добре дошли, за да участват в процеса на възстановяване на страната”, отбеляза посланикът.", "date": "2019.01.23", "title": "Цветан Цветанов се срещна с посланика на Ирак в България Н.Пр. Джасим Нима Мсауил"}
{"url": "https://www.faktor.bg/bg/articles/spas-garnevski-ako-elena-yoncheva-e-spokoyna-zashto-sa-tezi-pritesneniya", "text": "Ако Елена Йончева или БСП са спокойни, че няма никакви нарушения, защо има това притеснение, защо са тези обвинения\". Това попита депутатът от ГЕРБ Спас Гърневски в БНТ.  \"Нека да оставим тази правораздавателна система - прокуратура, следствие и съд да си вършат работата. Това е демокрация. За първи път след 30 години насам в България имаме подобни действия. Виждате колко олигарси - като тръгнем през Бенчо Бенчев, ако тръгнем през Миню Стайков, ако минем през Ветко Арабаджиев (някои неоткрити), ако минем през Баневи - несметни богатства от българския народ отклонени и ограбени. Ако Йончева е спокойна, че всичко е чисто при нея, тя самата трябва да излезе и да каже - братя, разследвайте всичко, аз съм спокойна и чиста, каква е тая паника?\", коментира Гърневски.", "date": "2019.01.23", "title": "Спас Гърневски: Ако Елена Йончева е спокойна, защо са тези притеснения?"}
{"url": "https://www.faktor.bg/bg/articles/novini/svyat/madrid-pod-blokada-masova-stachka-na-taksimetrovi-shofyori", "text": "Мадрид е под бод блокада на таксиметрови шофьори. Хиляди се включиха в демонстрация срещу онлайн таксиметровите компании в Испания. Масовата демонстрация съвпадна с откриването на най-големия туристически международен форум, който стартира в испанската столица. Горящи автомобилни гуми, гневни лозунги и сблъсъци между таксиметрови шофьори и полицаи блокират улиците на испанската столица. Недоволството на шофьорите на таксита е срещу компаниите за споделено пътуване Юбър и Кабифай. Обвиняват ги в нелоялна конкуренция.  Протестиращите настояват да се въведат специални ограничения при издаването на лицензи на шофьорите за споделено пътуване.  Испанските таксиметрови шофьори отдавна недоволстват срещу онлайн компаниите за споделено пътуване. Вчера властите в Барселона предложиха като компромисно решение клиентите на Юбър и Кабифай да поръчват коли един час по-рано. Двете компании, обаче, заплашиха, че ще прекратят дейността си в града. Голяма част от испанците подкрепят протеста на таксиметровите шофьори.", "date": "2019.01.23", "title": "Мадрид под блокада: Масова стачка на таксиметрови шофьори"}
{"url": "https://www.faktor.bg/bg/articles/novini/balgariya/liderat-na-bsp-varna-zaplashva-sotsialistka-shte-ti-razbiya-mutrata-tya-mutrite-sa-prevzeli-partiyata", "text": "Нов вътрешнопартиен скандал тресе столетницата. В главната роля е областният председател на БСП Варна - Цонко Цонев, а жертвата е варненската общественицика и дейна социалистка Албена Шавел. За сблъсъка си областният лидер разказа самата Шавел на страницата си във фейсбук. Ето какво написа тя: \"Кажи ми къде се намираш, да дойда и да ти разбия мутрата....\" \"Кажи ми къде се намираш, да дойда и да ти разбия мутрата....\" \"Кажи ми къде се намираш, да дойда и да ти разбия мутрата....\" Точно така. Три пъти го чух от областния председател на БСП Варна - Цонко Цонев. По телефона. Не записвам телефонните си разговори. Не мога да ви го пусна, дори зариди зрелището, но е факт. Случи се. Оня Цонко Цонев, който беше избран с личната протекция на др. Кирил Добрев за шеф на областната структура. Мутрите, окончателно са превзели партийната структура. Безвъзвратно. Окончателно. Тъжно. Факт. И се чудя, какво да правя сега? Застрашен е живота ми, защото съм социалист. Какво да правя?” Шавел е разказала за драматичния си сблъсък с областния шеф на партията само преди час. Тя не за първи път надига глас за справедливост и спазване на партийните принципи. Преди няколко месеца Албена Шавел обяви, че най-големият враг на Корнелия Нинова е самата Корнелия Нинова. Тя застана и на страната на журналистите от вестник „Дума”, когато Нинова се опита да си назначи свой човек за главен редактор. Шавел освети и путиниста и носталгик по комунизма Александър Симов в кариеризъм, обяснявайки, че вярвала, че ще бъде истинска вътрешна опозиция в партията.", "date": "2019.01.23", "title": "Лидерът на БСП Варна заплашва социалистка: Ще ти разбия мутрата! Тя: мутрите са превзели партията"}
{"url": "https://www.faktor.bg/bg/articles/novini/svyat/v-gratsiya-parlament-zapochnaha-debatite-za-prespanskiya-dogovor-66-ot-naselenieto-protiv", "text": "Гръцките депутати започнаха разгорещени дебати в парламента по проектозакона за ратификацията на Преспанския договор. Документът решава спора за името на бившата югорепублика Македония и ще отвори пътя за приемането ѝ в НАТО и ЕС. Очаквано членовете на управляващата партия СИРИЗА защитиха Преспанското споразумение, определяйки го като фундаментален не само за Гърция, но и за Балканите.   „Това е исторически договор, който решава национален проблем, продължил близо 30 години. Преспанското споразумение е първото превантивно, стабилизиращо и мирно действие, случило се в региона“, заяви Сия Анагнастопуло от СИРИЗА.  От опозицията критикуваха ожесточено Преспанския договор, обвинявайки управляващите, че предават националните интереси.   „Това е грешка, която трудно може да бъде поправена. Настъпи време за поемане на отговорност, време за голямо „ДА“ или голямо „НЕ“. Ние гръмко казваме „НЕ“. Но трябва да знаете, че ако кажете „ДА“ на договора, гръцкият народ и историята няма да ви простят“, каза от трибуната Георгиос Кумуцакос, депутат от „Нова демокрация“.  Дебатите ще продължат и в четвъртък, когато се очаква парламентът да гласува ратификационния документ с мнозинство от 1-2 гласа. За да бъде приет, са необходими най-малко 151 гласа в 300-членния законодателен орган – мнозинство, с което премиерът Алексис Ципрас разполага. Той оцеля при вот на доверие, поискан от самия него след напускането на коалиционния му партньор и министър на отбраната Панос Каменос, който е против Преспанското споразумение. Възможно е „Нова демокрация“ да внесе сега вот на недоверие към правителството, което би забавило процеса на ратифициране на договора с от три до пет дни. Изследване, публикувано в местния вестник „Прото Тема“ показва, че 66% от гърците са против Договора от Преспа, а мнозиството е против употребата на думата „Македония“ във всяка сделка със съседната държава.", "date": "2019.01.23", "title": "В гръцкия парламент започнаха дебатите за Преспанския договор, 66% от населението - против"}
{"url": "https://www.faktor.bg/bg/articles/novini/svyat/tereza-mey-opitite-za-otlagane-na-brekzit-ne-sa-reshenie", "text": "Тереза Мей заяви в дебат в Камарата на общините, че опитите на някои депутати да отложат излизането на Великобритания от ЕС, използвайки парламентарни процедури, не решават ключовия въпрос за това как ще бъде осъществен Брекзит. „Това, което виждаме, са предложения за поправки, които имат за цел да създадат ситуация за удължаване на срока на процедурата по член 50 (от Лисабонския договор за ЕС), но то не решава проблема, винаги ще дойде момент за решение. А решението си остава същото: (напускане) без споразумение, със споразумение, или без Брекзит изобщо, заяви тя. Лидерът на опозицията Джемери Корбин влезе в словесен сблъсък с министър-председателката, заявявайки, че е искал миналия септември да се обсъдят възможните варианти за споразумението с ЕС, но тогава това не е станало. Той отново повтори, че лейбъристите държат да получат гаранции, че няма да се стигне до Брекзит без сделка, защото това ще бъде катастрофално за гражданите и бизнеса в Обединеното кралство. ЕС не може да предоговори споразумението за предпазния механизъм за границата в Ирландия, заяви заместник-председателят на Европейската комисия Франс Тимерманс.  Предпазният механизъм е „червена линия“, по която не можем да преговаряме с британското правителство“, каза Тимерманс. Долната камара на британския парламент отхвърли на 15 януари проекта за споразумение с ЕС за условията на напускането, одобрен от Лондон и Брюксел през ноември м.г. след година и половина преговори. Самият Брекзит е планиран за 29 март, след което, според плана, трябва да започне преходният период, който ще продължи до края на 2020 г.", "date": "2019.01.23", "title": "Тереза Мей: Опитите за отлагане на Брекзит не са решение"}
{"url": "https://www.faktor.bg/bg/articles/zdravniyat-ministar-sezira-glavniya-prokuror-za-napadeniyata-nad-meditsi", "text": "Във връзка с последните два случая на проявена агресия срещу медицински лица на територията на област Велико Търново министърът на здравеопазването изпрати до Главния прокурор доклада за двата инцидента с искане да бъде осигурено приоритетно разследване по тях, съобщават от Министерството на здравеопазването.  На 21 януари 35-годишна жена, на чието дете служител от ФСМП – Горна Оряховица е оказвал медицинска помощ, е проявила физическо насилие спрямо медицинското лице. На 22 януари двама мъже и една жена са нападнали медицински екип в Отделението по хемодиализа на МОБАЛ „Д-р Стефан Черкезов“. Настояването на министъра на здравеопазването е разследванията по тези два случая, както и по всеки друг случай на агресия срещу медицински специалист при изпълнение на служебните му задължения, да бъдат проведени по реда на бързо производство. Сигналът на Министерството на здравеопазването е на основание подписаното Споразумение за сътрудничество и взаимодействие между Прокуратурата на Република България и Министерството на здравеопазването. Предмет на споразумението е създаването на организация за незабавна реакция при престъпления срещу медици. Още в края на 2017 г. във връзка с увеличаващия се брой на нападенията и проявената агресия спрямо медицински лица, Главният прокурор издаде заповед до окръжните прокурори и Градския прокурор на София за създаване на организация за незабавна реакция при установена агресия над медицински специалисти по време на изпълнение на служебните им задължения. Министерството на здравеопазването остро осъжда посегателството спрямо медицински специалисти и се обръща към всички български граждани и най-вече към представителите на ромската общност с апел да проявяват уважение и разбиране към високоотговорната и често пъти животоспасяваща работа на медиците.", "date": "2019.01.23", "title": "Кирил Ананиев изпрати до главния прокурор искане за приоритетно разследване"}
{"url": "https://www.faktor.bg/bg/articles/deputatite-otlozhiha-s-6-mesetsa-vlizaneto-v-sila-na-zakona-za-gorivata", "text": "Асоциация на индустриалния капитал в България (АИКБ) настоява за оттегляне на Концепцията за личните сметки на физически и юридически лица, водени от „Централен депозитар“ АД. Това се казва в официално съобщение от АИКБ. \"Прилагането на концепцията ще засегне близо 3 милиона българи - собственици на акции, придобити по време на приватизация. Според работодателската организация, която е основен изразител на интересите на емитентите, предложената за обществено обсъждане концепция е в крещящо противоречие както с Конституцията на Република България и гарантираното от нея неприкосновеност на правото на собственост, така и с Договора за функциониране на Европейския съюз. В изготвената концепция е предвидено въвеждане на задължително прехвърляне на акциите от Регистър А на Централния депозитар в Регистър Б към инвестиционни посредници. Така всеки собственик на акции ще бъде принуден в период от 1 година да ги прехвърли на инвестиционни посредници. Ако през тази една година собственикът на акциите не ги прехвърли доброволно, те ще се прехвърлят без негова воля в специално създаден инвестиционен фонд, срещу дялове от фонда. След изтичане на нов срок и при липса на действие от страна на притежателите на дялове, дяловете им ще бъдат национализирани и внесени в Сребърния фонд. Понастоящем притежателите на акции не заплащат такси на Централен депозитар. Предприятията заплащат на Централния депозитар да поддържа Регистър А. С прехвърлянето на акциите към инвестиционен посредник тези плащания ще са за сметка на акционерите. Накратко - на акционерите им се предлага или от безплатния за тях Регистър А доброволно да прехвърлят акциите си при инвестиционен посредник и да заплащат занапред всички дължими такси и да загубят акциите си по този начин в дългосрочен план, или да не предприемат нищо и да загубят акциите си в краткосрочен план. Няма акт нито на европейското или българското право, нито практика, която да предполага и още по-малко да налага подобно нововъведение като предлаганата концепция. От АИКБ припомнят, че представената концепция не се разглежда за пръв път. Предходна такава вече е била отхвърлена от предшественика на Съвета за развитие на капиталовите пазари, а работна група, създадена от Министерство на финансите, не стигна до резултат след възражения на Министерство на правосъдието, Асоциация на индустриалния капитал в България, Асоциацията на директорите за връзки с инвеститорите. Според работодателската организация ефектът от предлаганото по същество конфискационно решение, обосновано с незаинтересоваността на собствениците на „спящи“ акции, не се различава от конфискация на банков влог, по който няма движение, или на автомобил, който не се управлява, или на недвижим имот, който не се използва. Асоциация на индустриалния капитал в България споделя разбирането, че съществуват проблеми с наследяването на акциите, с управлението на акциите от емигриралите българи и от българите, които живеят в области без нито един лицензиран инвестиционен посредник. Но не национализацията е решението на тези проблеми. С предлаганата Концепция за личните сметки на физически и юридически лица, водени от „Централен депозитар“ АД в Регистър А, не се решава нито един проблем. Напротив - ще се създадат нови проблеми и за близо трите милиона акционери, и за стотици предприятия, което ще рефлектира особено негативно върху инвестиционния климат и облика на България по света. Според АИКБ, ако авторите на концепцията наистина желаят активно управление на „спящите“ акции, то далеч по-смислено е да се предвидят мерки и възможности за дистанционно управление на тези малки пакети акции, да се намалят и дори премахнат таксите за управление, прехвърляне и най-вече за наследяване. Предвид на гореизложеното единственото правилно решение е проектът на концепция да бъде оттеглен от вносителите\".", "date": "2019.01.23", "title": "АИКБ с остра реакция: 3 млн. собственици на \"спящи акции\" от масовата приватизация ще бъдат ощетени"}
{"url": "https://www.faktor.bg/bg/articles/razkaz-na-balgarska-pisatelka-vleze-v-us-uchebnik-po-literatura", "text": "Разказът \"Кръв от къртица\" на българската писателка Здравка Евтимова, преведен на английски под заглавието Blood, беше включен в учебник по литература за 8-и клас в САЩ. В него са включени и произведения на автори като Рей Бредбъри, Айзък Азимов, Едгар Алън По и Хауърд Лъвкрафт, съобщава \"Дневник\", пред когото авторката потвърди новината. Учебникът е разделен на 6 части, като в него са попаднали 11 разказа. \"Кръв от къртица\" на Здравка Евтимова е поместен във втората част на учебника, която е със заглавие \"Тръпката, която изпитваме при изживяване на нещо страшно\". Другият разказ в тази част е \"Аутсайдерът\" на Хауърд Лъвкрафт. Целта на учебника е чрез литературни произведения учениците от 8-и клас да обогатят своя речник, знанията си за езика и за езиковите явления. Да придобият умения да се изказват и пишат самостоятелно по зададена тема. Да придобият основни познания за сюжет и неговото изграждане в различни прозаически творби, както и да бъдат способни да обосновават мненията си върху литературните произведения. Здравка Евтимова е родена през 1959 г. в Перник. Завършила е английска филология във Великотърновския университет \"Св. св. Кирил и Методий\". Специализира художествен превод в Сейнт Луис, САЩ. Нейни разкази са публикувани в над 32 държави. Носител е на множество национални и международни награди. През 2016 г. романът й \"Една и съща река\" беше отличен с наградата \"Роман на годината\" за 2015 г. на фонд \"13 века България\". Последната й книга е също роман - \"Зелените очи на вятъра\" (изд. \"Жанет 45\").", "date": "2019.01.23", "title": "Разказ на българска писателка влезе в US учебник по литература"}
{"url": "https://www.faktor.bg/bg/articles/krasen-kralev-ne-komentiram-grigor-dimitrov", "text": "Не бих искал да го коментирам Григор Димитров. Той си има право на всякакви решения с щаба му, да участват, да не участват,  има да защитава точки в Ротердам. Аз само мога да му пожелая успех. Така спортният министър Красен Кралев коментира започващия в началото на февруари  турнир по тенис на корт Sofia Open . \"Този турнир се превърна в традиционен за България, нейзменна част от спортния календар. Много се гордеем с него. Тазгодишното издание е върхът  на всичките издания, огробна реклама за България. Дава възможност на децата да видят най-добрите тенисисти в света, да се запалят и да започнат да се занимават с любимия спорт \", обясни той. \"Съвсем спокойно родителите могат да заведат децата в \"Арена Армеец\" за турнира по тенис на корт Sofia Open, не като на стадиона\", обясни мъдро министърът. При гостуването през миналата седмица на чичото на Рафаел Надал – Тони Надал, Кралев помоли журналистите да се обърне внимание на него, а не толкова на Григор. Пред Нова телевизия той изброи кой чакаме в София – гръцката звезда Стефанос Циципас, който победи на Australian Open с 3:1 сета Роджър Федерер и излиза на полуфинал срещу Рафаел Надал, шампионът в София от 2016 година Роберто Баутиста-Агут, прогресиращите руснаци Данаил Медведев и Карен Хачанов, атрактивният французин Гаел Монфис.  За Мондиал 2030 ни трябват 4 стадиона, в Белград Боби Михайлов имал схващане в крака За Мондиал 2030 ни трябват 4 стадиона, в Белград Боби Михайлов имал \"схващане в крака\" Да, възможно е. Има ясно изразена политическа воля Балканите да са домакин на Световното първенство през 2030 г. Това заяви в ефира на ... Прочети повече Що се отнася до развитието на масовия спорт у нас, Кралев се оплака, че вече по закон в училищата може да преподават професионални треньори и те да видят дали има талантливи деца в дадено спортно направление, но директорите не искали. На въпрос защо не искат, спортният министър отговори, че не искал да коментира и не коментира и дали и какво заплащане трябва за такива треньори, за да дойдат в час по физическо в обикновено училище. По въпроса със съвместната ни кандидатура за Световното първенство по футбол през 2030 година, Кралев коментира, че така и така сме се готвили да правим нов стадион за 30 000 души, по-добре е да е за 40 000. Освен това можело да се обнови \"Васил Левски\" и в още два града, освен София. Когато имаме спортна инфраструктура, може да приемем мач за Суперкупата на Европа – имаме летища, пътища, прекрасни хотели, изброи Кралев защо не е несериозно да кандидатстваме за домакин на Мондиал’2030.", "date": "2019.01.23", "title": "Красен Кралев: Не коментирам Григор Димитров"}
{"url": "https://www.faktor.bg/bg/articles/sport/voleybolistkite-ni-otnovo-popadnaha-v-nay-tezhkata-grupa-za-evrovoley-2019", "text": "Волейболистките на България попаднаха в група \"А\" на Европейското първенство по волейбол през 2019 година, отреди тегленият днес жребий в Истанбул. Съперници на българките са отборите на Турция, Сърбия, Франция, Финландия и Гърция. Двубоите ще се играят в турската столица Анкара.  В предварителна група \"В\" попаднаха отборите на домакина Полша, Италия, Белгия, Украйна, Португалия и Словения. Срещите ще бъдат в полския град Лодз. Жребият събра в предварителна група \"С\" съставите на домакина Унгария, Холандия, Хърватия, Азербайджан, Румъния и Естония. Мачовете ще се проведат в Будапеща.  В предварителна група \"D\" един срещу друг ще се изправят отборите на домакина Словакия, Русия, Гурмания, Беларус, Испания и Швейцария. Срещите ще се играят в Братислава. За втората фаза на шампионата се класират първите четири тима от всяка група, като следват директни елиминации. Съперници в тази фаза ще бъдат класиралите се тимове от група \"А\" срещу тези от група \"С\", и съответно отборите заели първите четири места от група \"В\" срещу група D.  Европейското първенство ще се проведе от 23 август до 9 септември в четири държави - Турция, Полша, Унгария и Словакия. Четвъртфиналните двубои ще се играят в Турция и Полша. Финалната четворка е в Анкара.", "date": "2019.01.23", "title": "Волейболистките ни отново попаднаха в най-тежката група за Евроволей 2019"}
{"url": "https://www.faktor.bg/bg/articles/televiziyata-na-bsp-startira-utre-s-kadar-na-bnt", "text": "Българска свободна телевизия стартира утре, 24.01.2019 г., от 7:30 ч. Програмата започва с новини и сутрешен блок „България се събужда“, с водещ журналистът Стоил Рошкев. Журналистът дълги години беше репортер в БНТ и отразяваше събитията в парламента с колежката си Надежда Василева.  Следобедният блок на БСТВ ще е от 13:00 до 15:30 часа, с водещ Елена Пенчукова. Тя и нейните гости ще коментират интересни и полезни теми от всички сфери на живота. Централната емисия новини на БСТВ ще бъде в 18:30 ч. Във вечерния блок са заложени предаванията „Студио икономика“ с Нора Стоичкова и „Актуално от деня“ с водещ Велизар Енчев, който последно беше независим депутат, който успя да влезе в парламента с редиците на \"Патриотичния фронт\".", "date": "2019.01.23", "title": "Бивш репортер от БНТ открива телевизията на БСП"}
{"url": "https://www.faktor.bg/bg/articles/nato-ne-priemame-rusiya-da-ima-zoni-na-vliyanie", "text": "Никога не бихме приели опитите на Русия да установява сфери на влияние, в които да решава кой какво да прави. Това заяви генералният секретар на НАТО Йенс Столтенберг след среща с президента на Грузия Саломе Зурабишвили в централата на алианса в Брюксел. Той отбеляза, че миналото лято държавните и правителствените ръководители на страните от пакта са потвърдили решението от 2008 г. за присъединяване на Грузия към военнополитическия съюз. Става дума за правото на всеки народ да следва своя път. Никой друг няма каквото и да било основание да се намесва или да препятства този процес, заяви Столтенберг, цитиран от БТА. Генералният секретар съобщи, че ще посети Грузия през март, както и че тази година предстоят съвместни учения на алианса и на грузинските въоръжени сили. Ще увеличим съвместните морски учения. Приветствам стремежа на Тбилиси за постигането на разходи за отбрана, равни на два процента от БВП, добави той. Столтенберг допълни, че НАТО изцяло подкрепя целостта на Грузия в международно признатите граници. Призоваваме Русия да се изтегли от Абхазия и Южна Осетия, заяви генералният секретар. Той посочи, че Грузия и НАТО се тревожат от повишеното руско военно присъствие в Черно море. Грузия е решена да се присъедини към НАТО - това е волята на страната и на народа, посочи президентът Зурабишвили. Тя добави, че присъединяването на страната й към ЕС и НАТО е главна задача и една от основните в нейния мандат. Готови сме да направим повече и да напреднем по пътя към присъединяването. Знаем, че ще се наложи да изчакаме, вероятно и малко по-дълго, допълни тя.", "date": "2019.01.23", "title": "НАТО: Няма да приемем Русия да има зони на влияние, в които да решава какво да прави"}
{"url": "https://www.faktor.bg/bg/articles/novini/svyat/predotvratiha-teroristichna-ataka-v-shtata-nyu-york", "text": "Предотвратиха терористична атака в щата Ню Йорк. Трима младежи на 18, 19 и 20 години са задържани заради план да атакуват мюсюлмани в малко градче край щатската столица Олбани. В къщата на непълнолетен техен помощник били намерени 3 самоделни бомби. Той също е арестуван. Открити са и повече от 20 огнестрелни оръжия. Властите разбрали за заговора след сигнал от дете, което учело в едно и също училище с 16-годишния помощник на заподозрените и чуло подозрителен разговор.", "date": "2019.01.23", "title": "Предотвратиха терористична атака в щата Ню Йорк"}
{"url": "https://www.faktor.bg/bg/articles/novini/svyat/komisiyata-po-otbrana-i-vanshni-raboti-na-gratskiya-parlament-odobri-prespanskiya-dogovor", "text": "След двудневни дебати парламентарната комисия по външна политика и отбрана одобри Преспанския договор.  Комисията одобри и проектозакона, с който се предлага ратифицирането на споразумението, което слага точка на 27-годишния спор за името на Република Македония. По време на двудневните дебати 38 депутати направиха изказвания в комисията. Чуха се призиви за национално отговорно поведение и искреност от страна на всички политически партии“. Опозиционната партия „Нова демокрация“, както и националистическите формации – „Демократичен алианс“, „Златна зора“, „Независими гърци“, „Централният съюз“ и Комунистическата партия бяха против Договора от Преспа по време на дебатите в парламентарната комисия. В комисията има общо 56 депутати – 27 от СИРИЗА, 14 от „Нова демокрация“, 4 от „Демократичния алианс“, по трима от „Златна зора“ и Комунистическата партия, двама независими и по един от още три формации. Проектозаконът за одобрение на Преспанския договор е с дата от 18 януари 2019 г и е подписан от премиера Алексис Ципрас.", "date": "2019.01.23", "title": "Комисията по отбрана и външни работи на гръцкия парламент одобри Преспанския договор"}
{"url": "https://www.faktor.bg/bg/articles/novini/svyat/evrodeputatat-elmar-brok-vzimal-po-150-evro-ot-vseki-svoy-posetitel", "text": "Скандал с един от най-известните и влиятелни евродепутати, пише европейския клон на изданието \"Политико\". Германецът Елмар Брок - евродепутатът с най-голям стаж в парламента, е взимал по 150 евро от всеки свой посетител. След това Брок декларирал разходи по посрещането на посетители и Европейския парламент му плащал за същото, за което вече е взел пари. Така Елмар Брок генерирал 18 хиляди евро през 2016 и 2017 г. Според \"Политико\", системата продължавала да работи и през 2018 г. Таксата от 150 евро на посетител Елмар Брок обяснил с това, че Европейският парламент не покрива всички разходи по посрещането на посетителите му, които били многобройни. \"Политико\" пише, че разполага с документи, от които личи, че при много групови посещения, цената на визитата е била значително по-ниска от 150 евро на човек, но разликата не е била връщана на посетителите. В един от посочените примери, Елмар Брок взел от Европейския парламент 8760.80 евро, за да посрещне група от над 40 души от германския град Падерборн. След това накарал и самите посетители да му платят още 6150 евро. Всички разходи по престоя на групата били 8600 евро. Така у Брок останали повече от 6300 евро излишък, които той запазил. Елмар Брок е бил обект на критики за доходите си и преди, след като се разбра, че години наред е запазил поста си в една от големите медийни компании в Германия. Така взимал заплата на евродепутат от 8757 евро и заплата от медийната компания от 5000 евро на месец.", "date": "2019.01.23", "title": "Евродепутатът Елмар Брок взимал по 150 евро от всеки свой посетител"}
{"url": "https://www.faktor.bg/bg/articles/novini/balgariya/aslanov-chlen-sam-na-bsp-no-ne-pomagam-na-ninova-sas-statistikite-si", "text": "„Силите между БСП и ГЕРБ са изравнени, но това е в рамките на статистическата грешка. Левицата бавно започна да прибавя периферия. Това няма общо с Румен Радев. Не може да се правят прогнози все още за изборите за Европейския парламент, защото няма традиционната избирателна активност“. Това заяви социологът Юрий Асланов от агенция Афис пред БТВ. По думите му, не е помагал на Корнелия Нинова със статистиката си, защото е член на БСП, а по този начин са гласували анкетираните.  „Ще се въздържа да коментирам думите на премиера, че сме агенция „Рога и копита“. Бойко Борисов има информация, че управлението не работи така, какато му се иска. Не се опитвам да помагам на Корнелия Нинова, а е въпрос на професионализъм, в рамките на статистическата грешка, данните, които публикуват, се доближават до нашите. Реформаторският блок е някаква марка и е някаква марка и много хора все още го припознават. В следващо изследване отново ще го включим, защото името излиза все още без да сме го споменали сред анкетираните. Ако Обединените патриоти не останат единни, няма да имат евродепутат, а ще влязат само кандидатите на ГЕРБ, БСП и ДПС“, каза още Асланов.  „Изборът на Сергей Станишев за евродепутат не стои на дневен ред на конгреса на БСП. Той не трябва да бъде пренебрегнат. Ако иска да е евродепутат, трябва да се включи в диалога за Истанбулската конвенция. БСП вече е очертала предизборна програма“, коментира социологът.", "date": "2019.01.23", "title": "Асланов: Член съм на БСП, но не помагам на Нинова със статистиките си"}
{"url": "https://www.faktor.bg/bg/articles/novini/balgariya/r-bachvarova-gerb-e-s-nyakolko-krachki-pred-bsp", "text": "\"Резултатите на \"Афис\" се публикуват няколко дни преди конгреса на БСП, да не говорим, че те и преди имаха такива резултати, които не се потвърдиха. Докато не се потвърдят и от друга социологическа агенция ще ги приемам за сведение\", коментира пред бТВ началникът на кабинета на премиера Борисов Румяна Бъчварова, член на ИК на ГЕРБ по повод твърдението на агенцията, че БСП изпреварва ГЕРБ. \"Тонът на Борисов на конференцията на ГЕРБ беше реалистичен. Неговата критичност винаги се е проявявала. Оше 2009 година, след най-голямата победа той каза: \"Проблемът на ГЕРБ е в самия ГЕРБ. В този смисъл сега не е казал нищо ново\", каза още тя. \"Пак ще напомня, че преди две години преди парламентарните избори пак имаше сближаване на резултатите. ГЕРБ е нй-дълго упрвлявалата партия. Нормално е да има недоволни, протестен вот. Но тази кампания не е започнала, а крайният резултат се оформя от това как партиите мотивират избирателите си, какви аргументи им дава да гласуват за нея. В този смисъл ГЕРБ е с няколко крачки пред БСП\", коментира тя. \"Медийната политика на ГЕРБ стана много активна, опитваме се да не остане непокрита нито една тема, да изразяваме позиция. В този смисъл опитните говорители са далеч по-подходящи, отколкото нови фигури. В този смисъл Борисов ги окуражи\", каза Бъчварова. \"Борисов показа какви са проблемите в партията и какви са проблемите в управлението. Алегорията с червената и синята лампа беше апел към съвестта и ако няма такава съвест ще бъде приложен закона\", обясни тя. Според нея, евроизборите не трябва се възприемат като еднозначен показател за обществените настроения и даде за пример победите на Льо Пен и Фарадж на такива избори. \"Не ми се струва коректно да се правят спекулации с тези резултати, но в момента в България всичко е възможно. В този смисъл ми се иска всички да гласуваме \"за\" България\", коментира Бъчварова.", "date": "2019.01.23", "title": "Р. Бъчварова: ГЕРБ е с няколко крачки пред БСП"}
{"url": "https://www.faktor.bg/bg/articles/bnt-svalya-ot-efir-valya-ahchieva", "text": "Предаването на Валя Ахчиева \"Открито\" слиза от екрана на БНТ след близо 20 години в ефира на националната телевизия. Това става ясно от прессъобщение на държавната телевизия. Оттам търсят заместник на Ахчиева с нов формат, като подчертават, че ще държат на независими журналисти. Българската национална телевизия обявява вътрешен конкурс за ново предаване за разследваща журналистика. Решението е взето днес на Управителен съвет, след обсъждане с ръководството на Дирекция “Информация”. Предложения може да дава всеки един от журналистите, работещи в БНТ. Концепциите ще се приемат до 20 март 2019 г., съобщават от БНТ. Водена от обществената си мисия, БНТ постоянно работи по прилагането на високи професионални стандарти и стриктното спазване на законодателството, етичните норми и добрата журналистическа практика. Редакционната независимост продължава да бъде абсолютен приоритет на ръководството, а решението за вътрешния конкурс цели да надгради и осъвремени постиженията на най-добрия журналистически екип в България, мотивират решението си от държавната медия. По време на конкурса, Българската национална телевизия ще организира и широка дискусия за разследващата журналистика с представители на Обществения съвет, СЕМ и съсловни организации. На нея ще се обсъдят новите тенденции, журналистическите предизвикателства, правната рамка и опита на европейските обществени телевизии в сферата на разследващата журналистика.", "date": "2019.01.23", "title": "БНТ свали от ефир предаването на Валя Ахчиева"}
{"url": "https://www.faktor.bg/bg/articles/novini/svyat/administrativniyat-ezik-v-hanover-stava-dzhendar-neutralen", "text": "Германският град Хановер въведе нови правила за обръщения сред администрацията си. Административният език в бъдеще става джендър неутрален, реши градската управа.  Така занапред в официалните писма и в електронната поща, в брошурите и прессъобщенията на общината и учрежденията в града, както и във всички формуляри и флаери в бъдеще трябва да се ползват джендър неутрални формулировки, а административният език да е изцяло равен за половете, съобщава \"24 часа\". Така например професията учител или учителка вече ще се нарича преподаващ. Избирателите стават гласуващи, а участниците и участничките – хора или персони. Правилата са задължителни за всички чиновници в града и те трябва в бъдеще да се обръщат по еднакъв начин към всички хора, независимо от пола им.   Когато не може да се намери джендър неутрална дума, тогава вместо това към досегашната се прибавя звездичка – например \"доцент*ки\". Звездичката включва в себе си всички възможни полове и полови идентичности, се казва в прессъобщението на Хановер. Обръщенията \"господин\" и \"госпожа\" е добре да се избягват, се казва в препоръките към чиновниците. Вместо това, чиновниците трябва да питат, за да използват малко име и фамилия. В речи към колеги и колежки пък отпада обичайното \"скъпи колеги и колежки\" и се заменя със „скъпи коле*жки“. Остава обаче обръщението \"Уважаеми дами и господа\". От заседанията отпада наименованието \"протоколчик\" и се заменя с \"протокол, воден от...\". Чиновниците обясниха, че по този начин отговарят на въведения в края на миналата година закон за въвеждане на трети пол в административните книжа.", "date": "2019.01.23", "title": "Административният език в Хановер става джендър неутрален"}
{"url": "https://www.faktor.bg/bg/articles/novini/svyat/vnuchka-na-indira-gandi-vliza-v-politikata", "text": "Потомка на най-известната политическа династия в Индия влезе в политиката и получи влиятелен пост в най-голямата опозиционната партия Индийски национален конгрес, която се готви за предстоящите напролет парламентарни избори в страната, предаде Асошиейтед прес. Приянка Ганди Вадра е 47-годишна дъщеря на бившия премиер Раджив Ганди и на Соня Ганди - бивша лидерка на партията, както и внучка на бившата премиерка Индира Ганди. Нейният по-голям брат Рахул Ганди преди година смени майка си начело на партията ИНК. В предишни години Приянка помагаше на майка си и брат си по време на предизборни кампании в техните избирателни райони в щата Утар Прадеш, но никога не е заемала партиен пост, пише БТА. Днес ИНК обяви, че тя е назначена за генерален секретар на Националния комитет на партията и ще отговаря за източните райони на Утар Прадеш - най-големия щат в Индия с население от над 200 млн. души. Очаква се партията да води тежка битка в предстоящите избори в щата с две местни регионални партии, които влизат в съюз срещу ИНК. Прочети още на: https://www.dnes.bg/world/2019/01/23/potomka-na-familiiata-gandi-vliza-v-politikata.400019", "date": "2019.01.23", "title": "Внучка на Индира Ганди влиза в политиката"}
{"url": "https://www.faktor.bg/bg/articles/razprodavat-na-targ-veshti-na-knyaz-aleksandar-i-batenberg-vav-viena", "text": "Виенската аукционна къща \"Доротеум\" предлага на търг уникален портрет на княз Александър I Батенберг. Наддаването ще се проведе на 28 януари, а началната му цена варира между 12 000 и 15 000 евро.  Картината е с размери 157 х 100 см и представя българския княз в униформа с медали. Рамката на портрета е с позлатена дървена резба, украсена със скиптър и императорско кълбо. Картината е дело на художника Карл Дилиц и е от 1881 година.  Освен уникалния портрет на княза в търга ще бъдат предложени и княжески регалии на Батенберг.  В наддаването ще има предложен и сребърен поднос от обявяването на Батенберг за княз на 29 април 1879 година. Подносът е с овална форма, дървена основа и две дръжки, а в центъра му е гравиран надпис  „На Негово Височество Александър I Княз на България от жителите на град Русе“ и български лъв. Началната цена на сервиза е между 3 000 и 4 000 евро.  Аукционната къща предлага за продан още вещи на Батенберг, сред които сервизи за чай и каже и за хранене от майсенски порцелан , свещници, мебели.  мебели.   Батенберг става първият български княз след Освобождението на 17 април 1879 година. Свален е след преврата на русофилите на 26 август 1886 година и абдикира от Лом с параход за Виена. Братът на Александър Батенберг, Хайнрих, е женен за най-малката дъщеря на Кралица Виктория – принцеса Беатрис. Другите двама братя на княза – Лудвиг и Франц Йосиф, са женени за внучките на британската кралица – принцесите Виктория Хесенска и Ана Петрович-Негошина. През 1886 г. Александър иска ръката на пруската принцеса Виктория, но канцлерът Бисмарк се обявява против. Той получава окончателен отказ от Берлин и пет години преди смъртта си влиза в морганатичен брак с актрисата от Дармщатския театър Йохана Лойзингер. Заради това е принуден да приеме по-ниската титла граф Хартенау. Александър и Йохана имат син и дъщеря - Крум-Асен и Вера-Цветана. Константин Стоилов е кръстник на сина му Асен и дъщеря му Цветана. И Асен, и Цветана умират, без да имат свои деца.  Асен обаче осиновява сина на съпругата си Берта от предишния й брак, в резултат на което последният започва да се нарича Вилхелм фон Хартенау. Вилхелм съответно се жени за баронеса Мария Елизабет фон Висенберг, с която имат три деца - Александър, роден през 1942 г., Елизабет и Франциска, родени съответно през 1945-а и 1948 г. Предполага се, че някой от тях или техни наследници продават ценните предмети.", "date": "2019.01.23", "title": "Разпродават на търг вещи на княз Александър I Батенберг във Виена"}
{"url": "https://www.faktor.bg/bg/articles/ikonomika/biznes/15-000-kompanii-izbyagaha-ot-svobodniya-pazar-na-tok", "text": "Близо 15 хиляди компании са се върнали на регулирания от държавата пазар на ток, заради високите цени на свободния. Това показват данните на Асоциацията на търговците на електроенергия в България. Според данните на сдружението цената на енергийната борса е с над 30 лева за мегаватчас по-скъпа от тази определяна нормативно. От Комисията за енергийно и водно регулиране продължават проверката на сделките извършвани от борсата и предлагат спешни законодателни поправки, които да увеличат ликвидността ѝ. От КЕВР обаче уверяват, че новите промени няма да доведат до рязко поскъпване на тока за бита. \"И отново искам да потвърдя, че тъй като с повишаването на цената на електроенергията, ще се намали добавката задължение към обществото - сметките на хората, на битовите потребители няма да бъдат повишавани като реална стойност. Единственото, което ние отчитаме това ще бъде инфлацията в страната\", заяви Иван Иванов, председател на КЕВР.", "date": "2019.01.23", "title": "15 000 компании избягаха от свободния пазар на ток"}
{"url": "https://www.faktor.bg/bg/articles/premierat-bsp-si-napravi-sotsiologicheski-agentsii-ne-gi-li-pomnite-cherven-kolyo-zelen-kolyo", "text": "„Нито знам, нито се интересувам от БСП и от хората в тази партия. Те за добро утро, за добър ден и лека нощ трябва да кажат Бойко Борисов“, заяви премиерът. „Когато Цветан Цветанов го обвиниха по времето на мандата на БСП, ние какво казахме? Ако има виновни, да си понасят отговорностите. Сега само се отмества вниманието от реалната политика“, заяви Борисов. Относно резултатите, които днес „Афис“ разпространи, Борисов заяви, че БСП още преди 20 години си е направила социологически агенции с цел да манипулират общественото мнение. „Те изкараха и преди, когато бях кандидат за кмет, че Татяна Дончева и Милен Велчев ме водеха с близо 20%, но ги претрепах със 70% разлика. Те затова са направени тези агенции, вечерта по новините като излязат и хората да се замислят. Имаше Червен Кольо, Зелен Кольо... не ги ли помните“, каза Бойко Борисов.", "date": "2019.01.23", "title": "Премиерът за резултатите на \"Афис\": Червен Кольо, Зелен Кольо..."}
{"url": "https://www.faktor.bg/bg/articles/pochina-bashtata-na-nikolay-banev", "text": "Бащата на Николай Банев е починал днес. Новината съобщи във Фейсбук бизнесменът. \"Днес-23 януари, 2019 г., на 85 достойни години, почина Йордан Вълчев Банев. Полковникът умря, защото не прие \"новото\" време, разочарова се от \"Прехода\", дълбоко се обиди (до смърт) на специализираната прокуратура! Дълбок поклон! Съпругата му-Мария Банева, деца, внуци, правнуци\", написа той в поста си.", "date": "2019.01.23", "title": "Почина бащата на Николай Банев"}
{"url": "https://www.faktor.bg/bg/articles/ekshan-v-stolitsata-politsai-strelyaha-pri-zadarzhaneto-na-trima-avtokradtsi", "text": "Трима души са били задържани по-рано днес, след като крали вещи от коли в София, а полицията ги подгонила и преди да ги арестува стреляла във въздуха. Това съобщи главният секретар на МВР Ивайло Иванов. Акцията е на отдел \"Криминална полиция\" на СДВР, а при гонката тримата арестанти са опитали да изблъскат патрулка. Има леки материални щети по нея, каза Иванов и добави, че по време на гонитбата криминалисти са стреляли във въздуха със стоп патрон. Няма пострадали, а тримата са задържани на столичния бул. \"Васил Левски\".", "date": "2019.01.23", "title": "Екшън в столицата! Полицаи стреляха при задържането на трима автокрадци"}
{"url": "https://www.faktor.bg/bg/articles/prokuraturata-povdigna-obvinenie-na-zhenata-koyato-napadna-feldsher-ot-speshnata-pomosht-v-gorna-oryahovitsa", "text": "Районна прокуратура – Горна Оряховица повдигна обвинение на жената, която нападна фелдшер от Спешната помощ. Това съобщиха от пресцентъра на Апелативна прокуратура - Велико Търново. Районна прокуратура – Горна Оряховица наблюдава бързо производство, образувано на 21 януари 2019 г. за това, че на 21 януари 2019 г. около 01.00 часа в град Горна Оряховица в сградата на ЦСМП - Горна Оряховица е причинена лека телесна повреда на Н. А. – медицински специалист при ЦСМП по повод изпълнение на службата ѝ. След изготвяне на незабавно назначената съдебно-медицинска експертиза относно характера и механизма на причиняване на телесното увреждане на пострадалия медицински специалист, днес Районна прокуратура – Горна Оряховица повдигна обвинение срещу жена с инициали З.И. за причиняване на лека телесна повреда на медицински специалист при изпълнение на службата му. Предвиденото наказание е лишаване от свобода до 3 години. Предвид чистото съдебно минало на обвиняемото лице е задължително приложението на чл. 78А от НК, който изисква замяна на наказанието лишаване от свобода с административно наказание - глоба от 1 000 до 5 000 лв. След предявяване на обвинението и разпит по него, бързото производство незабавно ще бъде внесено в РС - Горна Оряховица за решаване.", "date": "2019.01.23", "title": "Прокуратурата повдигна обвинение на жената, която нападна фелдшер от Спешната помощ в Горна Оряховица"}
{"url": "https://www.faktor.bg/bg/articles/manolova-shte-nishti-s-grazhdani-i-eksperti-problema-s-mrasniya-vazduh", "text": "Омбудсманът Мая Манолова организира обществена дискусия по проблемите с наднорменото замърсяване на въздуха, която ще се състои утре, 24 януари 2019 г., от 14.00 часа в сградата на институцията (гр. София, ул. „Георг Вашингтон“ № 22). Това съобщиха от пресцентъра на омбудсмана.  Повод за форума станаха десетки жалби от граждани, сред които най-голям брой от столичани и по-специално от жители на кв. „Красна поляна“. Хората настояват за предприемане на спешни действия с конкретни резултати за преодоляване на замърсяването с фини прахови частици и за подобряване качеството на атмосферния въздух.  В дискусията са поканени да участват всички отговорни по проблема институции – Столична община, министерствата на околната среда и водите, на здравеопазването, на транспорта, информационните технологии и съобщенията, на земеделието, храните и горите, на труда и социалната политика, на вътрешните работи, Национален институт по метеорология и хидрология, Химикотехнологичен и металургичен университет, Държавна агенция за метрологичен и технически надзор, неправителствени организации и заинтересовани граждани.", "date": "2019.01.23", "title": "Манолова ще нищи с граждани и експерти проблема с мръсния въздух"}
{"url": "https://www.faktor.bg/bg/articles/hasan-ademov-elektronnata-sistema-shte-spre-zloupotrebite-s-telk", "text": "Смятам, че прокуратурата, МВР и НОИ са в правото си да извършват проверки относно измамите с инвалидните пенсии. Има една тревожност в българското общество, защото в системата на ТЕЛК работят около 350 специалисти и не всички може да бъдат поставени под един знаменател. Но да, има липса на справедливост. Това заяви в предаването \"Плюс-минус\" по Нова телевизия председателят на социалната комисия в парламента и депутат от ДПС Хасан Адемов. ,,Една голяма част от тези хора, работещи в системата за ТЕЛК, са съвестни професионалисти, но проблемът е системен. Ще обясня накратко как минава пътят на болния. Общопрактикуващият лекар изпраща формуляр, който отива в ТЕЛК със съответните резултати на пациента. На базата на документацията лекарите правят оценка на тези документи, като най-напред проверяват личните данни на пациента, за да са сигурни, че става дума за един и същи човек. След това правят частичен преглед на болния и му поставят диагноза. С други думи, там лекарите оценяват процента на увреждане на болния. И именно тук идва проблемът със злоупотребите, защото доста често има документи с невярно съдържание'', разясни Адемов. ,,Освен че трябва да се извършват редовни проверки, считам, че трябва да има и онлайн връзка между лекарите от ТЕЛК, болниците и НЗОК. Само така може да се провери дали въпросният документ е истински. Защото ако вярваме само на базата на ТЕЛК-овете, излиза, че хората с увреждания у нас са много, а това не е съвсем вярно. Те са някъде около 8 процента от всички български граждани, докато за Европа процентите са някъде между 14 и 15%'', посочи народният представител. ,,Необходима е Единна информационна система. По този начин лекарите, които работят в ТЕЛК, трябва да видят дали болният е лежал в съответната клиника. В момента тече процедура за обществена поръчка за изготвяне на такава информационна система. Става дума за електронно досие, чрез което да имаме връзка с лечебните заведения'', каза още Адемов.", "date": "2019.01.23", "title": "Хасан Адемов: Електронната система ще спре злоупотребите с ТЕЛК"}
{"url": "https://www.faktor.bg/bg/articles/obshtestvo/zakon-i-red/toma-bikov-i-yordan-tsonev-iskat-sreshta-s-tsatsarov-za-skandala-s-prodazhbata-na-balgarsko-grazhdanstvo", "text": "Йордан Цонев и Тома Биков ще поискат среща с главния прокурор Сотир Цацаров, стана ясно на заседание на Временната комисия за проучване на всички данни, факти и обстоятелства по повод изнесените в европейски и български медии твърдения за скандалната подкупна схема при придобиване на българско гражданство от чужди граждани. Цонев е председател на Временната комисия, а Биков е зам.-председател. Депутатите в комисията решиха да се изготви писмо до ДАНС с искане на информация за разработките по схемата за придобиване на българско гражданство. От Министерството на правосъдието ще се изиска конкретика за броя на издадените български гражданства. От МВР комисията ще поиска справка за чуждестранни граждани, получили българско гражданство, които са криминално проявени.", "date": "2019.01.23", "title": "Тома Биков и Йордан Цонев искат среща с Цацаров за скандала с продажбата на българско гражданство"}
{"url": "https://www.faktor.bg/bg/articles/obshtestvo/zakon-i-red/arestuvaha-v-italiya-balgarin-osaden-na-25-godini-v-sasht", "text": "Тази нощ във Венеция е арестуван 50-годишният български гражданин с канадско гражданство. Той беше обект на международно издирване заради произнесена срещу него в САЩ присъда от 25 години затвор, съобщава БТА. Името на българина не се съобщава, .  Във Венеция мъжът бил отседнал в луксозен хотел със съпругата си. Апелативен съд се очаква да задейства процедурата по екстрадирането на задържания към САЩ. Българинът е бил осъден миналата година от окръжен съд в Ню Йорк по обвинения в измама и пране на пари. Той извършил въпросните престъпления от 2008 г. до 2015 г. През 2015 г. българинът е бил арестуван, но след това пуснат под гаранция. Според обвинението заедно със съучастници той е успял посредством различни схеми, а също и чрез заплахи, да измами хиляди американски граждани. Измамите са били за общо 2 милиона долара. Парите били изнесени извън САЩ посредством международни банкови мрежи.", "date": "2019.01.23", "title": "Арестуваха в Италия българин осъден на 25 години в САЩ"}
{"url": "https://www.faktor.bg/bg/articles/obshtestvo/ulitsata/zhitelite-na-voyvodinovo-otnovo-izlyazoha-na-protest-sreshtu-tsiganskoto-nasilie", "text": "След като изчакаха да мине законният срок за обжалване на събарянето на незаконните къщи във Войводиново, недоволните там - около 200 души - отново излязоха по улиците. Те тръгнаха към ромската махала, но бяха спрени от полицията. Хората настояха премахването на постройките там да продължи, като също така искат да разберат и докъде е стигнало разследването за побоя над военния командос. Кметът на пловдивското село заяви, че към момента има заведени 17 дела в съда от обитателите на незаконните пострйки, които се оплакват от действията на местната власт. Докато тези дела текат, бутането не може да продължи, което разгневи местните. Жителите на Войводиново се заканиха да провеждат демонстрации всяка вечер, съобщи Нова телевизия.", "date": "2019.01.23", "title": "Жителите на Войводиново отново излязоха на протест срещу циганското насилие"}
{"url": "https://www.faktor.bg/bg/articles/politika/hlyab-i-pasti/realno-reytingat-na-putin-ne-nadvishava-25-rusnatsite-prosto-se-strahuvat-da-kazhat-istinata", "text": "Стана сензация информацията, че нивото на доверие към президента Путин се е понижило до 33.4%. Но ако се опитаме да анализираме резултатите от това изследване ще установим следното: реално рейтингът на президента е под тези проценти. От тях е видно, че работата на президента се одобрява от доста повече хора, в сравнение с доверието, което имат (62.1% одобрение срещу 33.4% доверие). Резултатите показват, че около 30% не вярват на Путин, но му дават своето одобрение. Но как може да одобряваш някого, на когото нямаш доверие? Това не е някакъв странен руски феномен и не е проява на шизофрения, както може да се види от пръв поглед. Това е в резултат на това, че   когато отговарят на въпросите на социолозите.  В това проучване въпросът за одобрението е затворен (трябва да избираш между предложените варианти), а когато става дума за доверието към политика – въпросът е отворен, отговаряш директно на запитването. Много хора, когато трябва да отговарят на отворени въпроси, без да са подготвени за тях, когато ги питат одобряват ли работата на президента, трудно се решават да отговорят просто „не“. Затова голяма част от хората, които са недоволни от президента, колебливо отговарят, че я одобряват. А на въпрос за доверието, при който трябва да назовеш политиците, на които имаш доверие, с удоволствие игнорират Путин. Да не назовеш името на диктатора е много по-лесно, отколкото открито да кажеш, че не го одобряваш. Затова социолозите получават много по-ниски резултати за доверието към Путин, отколкото на неговото одобрение. Разбира се, че при отворените въпроси рейтингът на политиците е доста по-нисък, отколкото при затворените. Едно е когато се предлага на хората да избират между фамилии, друго е, когато сами трябва да посочат на кои политици имат довере. Но в случая с Путин не става дума за обикновено забравяне. И посред нощ да ги събидиш, руснаците първо си  спомнят за президента. Затова тези, които не назовават Путин, го правят с пълно съзнание, което е израз на тяхното негативно отношение към него.   Степента на страха в различните категории респонденти е различна. Ако има „плахи“ опозиционери, които се страхуват да кажат, че не одобряват Путин като президент, трябва да има много повече уплашени, които се страхуват да посочат името му сред политиците, които те одобряват.  Такива са една трета от онези, обявили, че имат доверие на президента. Следователно реалният рейтинг на доверие към Владимир Путин е между 20 и 25 процента. Въпраки страхливците   Смелите са тези, които на директен въпрос подкрепяте ли Путин, отговарят с „не“ (28.4%). А най-смелите  (и заклети антипутинисти) не се възползват от възможността просто да замълчат за своето отношение към президента, а открито го посочват сред политиците, на които те нямат доверие (6.7%). Получава се следната картина - населението на Русия е разделено примерно на четири, като всяка част представлява приблизително ¼:  - лоялни,  - открити антипутинисти,  - плахи антипутинисти,  - силно уплашени и индеферентни. В тази ситуация протестният потенциал на обществото в Русия е достатъчно голям, а Путин би загубил при едни свободни избори.", "date": "2019.01.23", "title": "Реално рейтингът на Путин не надвишава 25%, руснаците просто се страхуват да кажат истината"}
{"url": "https://www.faktor.bg/bg/articles/novini/balgariya/aleksandar-sidi-vratite-pri-patriotite-za-evroizborite-ne-sa-zatvoreni-liderite-tryabva-da-sprat-da-si-govoryat-prez-mediite", "text": "„За съжаление, през последните две години, вместо да седнем и да си говорим и да правим коалиционни съвети, все от лидерите на Обединените патриоти говори през медиите. Отчели сме го като грешка, но патриотите сме заедно например срещу циганските гета. Нашите партньори през годините са били на същото мнение през годините и се надявам да не си търсим авторските права\". Това заяви пред Нова ТВ депутатът от Обединените патриоти Александър Сиди.   \"Не съм следил всички изяви на Красимир Каракачанов. Скандалът със самолетите е по-скоро между кабинета и президентството. Изпуснахме нещо много важно. Вицепремиерът успя да издейства бойни машини и боен кораб. Вратата за евроизборите не е затворена и се надявам да седнем с другите две партии и да направим обща декларация. От нашите среди сме чували изключително тежки обвинения и искания на оставки дори. Отново повтарям, не трябва да си говорим през медиите. От ВМРО нямаме проблеми с колегите си в парламента, надявам се и те да са на същото мнение\", каза още Сиди .", "date": "2019.01.23", "title": "Александър Сиди: Вратите при патриотите за Евроизборите не са затворени, лидерите трябва да спрат да си говорят през медиите"}
{"url": "https://www.faktor.bg/bg/articles/novini/balgariya/v-doklad-na-ek-se-posochvat-riskovete-za-es-ot-zlatnite-vizi", "text": "ЕК представи обстоен доклад относно схемите за гражданство и право на пребиваване срещу инвестиции, прилагани от някои държави членки на ЕС. Комисията излезе с препоръки към три държави - България, Кипър и Малта.  В доклада се очертават съществуващите практики и се посочват някои рискове за ЕС, свързани с тези схеми, и по-специално по отношение на сигурността, изпирането на пари, данъчните измами и корупцията. ЕК ще сформира работна група от експерти, за да наблюдава България, Кипър и Малта заради схемите за получаване на гражданство срещу инвестиции. Групата ще се занимава с подобряване на прозрачността, управлението и сигурността на схемите. Тези три държави ще бъдат наблюдавани заради липсата на прозрачност в начина, по който функционират схемите, както и липсата на сътрудничество между държавите членки, пише в доклада.  Според ЕК в България, Кипър и Малта понастоящем се прилагат схеми за предоставяне на гражданство на инвеститори  при условия, които не са толкова строги, колкото обикновените режими за натурализация. Еврокомисията изтъква, че в посочените три държави членки няма нито задължение за физическо пребиваване на лицето, нито изискване за други действителни връзки с държавата, преди да бъде получено гражданство. Тъй като всяко лице, което придобие гражданство на държава членка, придобива едновременно с това гражданство на Съюза, схемите представляват общ интерес за ЕС, пише още в доклада.  Решението на една държава членка да предостави гражданство в замяна на инвестиции дава автоматично права на свободно движение и достъп до вътрешния пазар на ЕС, за да се упражнява икономическа дейност, както и правото да гласуваш и да бъдеш избиран в европейски и местни избори. На практика тези схеми често се рекламират като способ за придобиване на гражданство на Съюза заедно с всички права и привилегии, произтичащи от него. ЕК ще наблюдава стъпките, предприети от властите за преодоляване на проблемите.", "date": "2019.01.23", "title": "В доклад на ЕК се посочват рисковете за ЕС от \"златните визи\""}
{"url": "https://www.faktor.bg/bg/articles/radev-kam-diplomatite-na-stranite-v-es", "text": "Икономическото и социалното сближаване на държавите от Европейския съюз е инвестиция в бъдещето на обединена Европа и това следва да бъде заложено в Многогодишната финансова рамка на ЕС и общите политики. Това заяви президентът Румен Радев на работна среща на \"Дондуков\" 2 с ръководителите на дипломатическите мисии на държавите-членки на ЕС и на Европейското икономическо пространство в България, съобщиха от прессекретариата на държавния глава.  В срещата са участвали също вицепрезидентът Илияна Йотова и председателят на Представителството на Европейската комисия в България Огнян Златев. Държавният глава е призовал единството и солидарността да останат водещи принципи за справяне с общите предизвикателства като постигане на по-висок икономически растеж, изграждането на сигурна и социално ангажирана Европа, справянето с миграцията и борбата срещу тероризма. Задълбочаващите се различия между Северна и Южна и Западна и Източна Европа са били определени от Румен Радев като най-голямото предизвикателство, пред което е изправен днес ЕС. По думите на президента пример за това е и т.нар. пакт за мобилност, който разделя европейските държави в ущърб на конкурентоспособността на превозвачите от Източна Европа, докато продължава да има съществена разлика в заплащането на труда на служителите, работещи за едни и същи европейски компании, в зависимост от европейския регион, в който са разположени техните филиали. Подписаният договор за приятелство между Франция и Германия е бил определен от президента като важна стъпка за задълбочаване на процеса на европейска интеграция и засилване на ролята на обединена Европа. Президентът е посочил обаче, че сътрудничеството в сферата на сигурността следва да бъде открито и за останалите държави членки на ЕС, които да бъдат част от изграждащата се \"обща стратегическа култура и обща отбранителна промишленост\". Румен Радев е отбелязал и новите инициативи за задълбочаване на партньорството в сферата на отбраната като \"Европейската инициатива за интервенция\" и призовал да не се допуска изолацията на Източна Европа от споделянето на идеи, обмена на разузнавателна информация и разработване на доктрини, което би засилило фрагментацията на Европа. По време на срещата са били обсъдени редица въпроси, свързани с дебата за бъдещето на обединена Европа, Западните Балкани, Източното партньорство, енергийната диверсификация и други актуални теми от дневния ред на ЕС.", "date": "2019.01.23", "title": "Радев към дипломати у нас: Сближаването на страните в ЕС е инвестиция в бъдещето"}
{"url": "https://www.faktor.bg/bg/articles/nova-kniga-opisva-tramp-zaobikolen-ot-ekip-izvan-kontrol", "text": "Нова книга описва президента на САЩ Доналд Тръмп заобиколен от екип, който понякога е \"извън контрол\", предаде Франс прес. \"Екип от пепелянки: моите необикновени 500 дни в Белия дом на Тръмп\" излиза на книжния пазар в Съединените щати следващата седмица. Неин автор е Клиф Симс, бивш специален съветник на 45-ия американски президент. Той взе участие в предизборната кампания на Тръмп преди да стане част от службата за връзки с обществеността на Белия дом. Вестник \"Вашингтон пост\", общественото радио Ен Пи Ар и информационният уебсайт \"Акшъс\" публикуваха откъси от книгата на Симс. Според \"Вашингтон пост\" книгата съдържа \"сцени на хаос, дисфункционалност, измама и грубости между президента, членовете на семейството му и служители на правителството\". Авторът критикува и себе си, като признава открито, че е бил ръководен от амбицията си, посочва американският ежедневник. \"Невъзможно е да се отрече до каква степен служителите на Белия дом, включително и аз, понякога бяха абсолютно извън контрол\", пише Симс в книгата си. Доналд Тръмп се стреми да наложи дух на лоялност - черта, която вече бе описана в мемоарите на бившия шеф на ФБР Джеймс Коми, когото президентът на САЩ уволни. Симс споменава и за друго качество на Тръмп, описано в предишни книги - неспособността му да се концентрира при подробни презентации. Президентът на САЩ вече няма никакво доверие в екипа си след големия брой течове на информация от Белия дом в медиите, пише Симс.", "date": "2019.01.23", "title": "Нова книга описва Тръмп заобиколен от екип \"извън контрол\""}
{"url": "https://www.faktor.bg/bg/articles/zadarzhaha-4-ma-politsai-za-reket", "text": "Петима икономически полицаи от столичното четвърто РУ са задържани за рекет над търговци, съобщи главният секретар на МВР Ивайло Иванов. Той посочи, че сред задържаните има и служител на ръководна позиция, но не коментира дали става въпрос за началника на сектора.  Полицаите искали такса \"спокойствие\" от търговци в столичния квартал \"Лозенец\", за който отговаря Четвърто РУ, каза зам.-главният прокурор Иван Гешев. За част от тях вноската била непосилна, но не посочи нейния размер.  Главният секретар на МВР Ивайло Иванов посочи пред журналисти, че сумите са били различни, като даже са били водени преговори между полицаите и собствениците. По думите му се е предлагало и спиране на започнали проверки. Информацията за престъпната група е дошла от няколко канала, като Гешев посочи, че за част от рекетираните таксите са били непосилни и това ги е накарало да сигнализират.", "date": "2019.01.23", "title": "Задържаха за рекет 5-ма полицаи от IV-то РПУ"}
{"url": "https://www.faktor.bg/bg/articles/gratskata-opozitsiya-gotvi-vot-na-nedoverie-kam-tsipras-spavat-ratifikatsiyata-na-sporazumenieto-ot-prespa", "text": "Най-голямата гръцка опозиционна партия Нова демокрация обмисля възможността да внесе в парламента предложение за вот на недоверие към правителството на Алексис Ципрас, съобщава \"Та неа\". Внасянето на такова предложение би забавило с три до пет дни ратификацията на Преспанското споразумение, защото гласуването на вот на недоверие има предимство пред останалата дейност на парламента, предаде БТА. Гласуването на Преспанското споразумение в гръцкия парламент се очаква в четвъртък. В позиция на гръцкото правителство за възможността Нова демокрация да поиска вот на недоверие се казва, че \"такъв подарък не бихме могли и да си мечтаем\". \"Една седмица след вота на доверие, втора победа на правителственото мнозинство\" \"е най-доброто, което би могло да се случи\", се казва в съобщението, разпространено от агенция АНА-МПА. Лидерът на партията Потами Ставрос Теодоракис, който подкрепя Преспанското споразумение, заяви, че би подкрепил евентуален вот на недоверие срещу Ципрас. Дали евентуално предложение за вот на недоверие ще забави ратификацията с три или пет дни зависи от правителството. Гръцките медии смятат за практически сигурно, че при такова развитие правителството ще избере вотът да бъде дискутиран и гласуван максимално бързо, тоест забавянето ще бъде три дни.", "date": "2019.01.23", "title": "Гръцката опозиция готви вот на недоверие към Ципрас, спъват ратификацията на споразумението от Преспа"}
{"url": "https://www.faktor.bg/bg/articles/sasht-skandalizira-kremal-ofitsialno-gi-uvedomi-che-napuska-dokovora-za-likvidirane-na-raketite", "text": "Съединените щати са уведомили Русия по дипломатически канали, че решението им да напуснат Договора за ликвидиране на ракетите със среден и малък обсег е окончателно и не представлява покана за диалог. Това съобщи руският заместник-министър на външните работи Сергей Рябков на брифинг за журналисти и акредитираните в Москва чуждестранни военни аташета, цитиран от БНР. Москва не е нарушавала договора и разглежда решението на Съединените щати за излизане от споразумението като несъстоятелно и нищожно от правна гледна точка. Затова засега документът остава в сила, посочи Рябков. Той добави, че Русия ще продължи да смята условията на договора за задължителни за изпълнение. По думите му, Москва е готова да води пълноправен диалог за запазване на споразумението при отчитане на опасенията на всяка от страните и без контрапродуктивни ултиматуми. „Договорът трябва да бъде съхранен. Изборът е на американската страна“, подчерта Сергей Рябков. На 15-и януари в Женева се състояха руско-американски консултации. Съединените щати настояха Русия да се върне към изпълнението на договора, като унищожи ракетата 9М729. Москва от своя страна прикани Вашингтон да се откаже от езика на ултиматумите и да обсъди конкретни мерки за спасяването на документа.", "date": "2019.01.23", "title": "САЩ попари Кремъл: Официално го уведоми, че напускат Договора за ликвидиране на ракетите"}
{"url": "https://www.faktor.bg/bg/articles/blizak-do-tsvetan-vasilev-obvinen-zaedno-s-yoncheva", "text": "Човек близък до банкера беглец Цветан Василев е обвинен заедно с Елена Йончева. Това обяви зам.-главният прокурор Иван Гешев по време на брифинга за задържаните заради корупционни схеми полицаи. По-рано днес от Специализираната прокуратура изнесоха подробности около обвинителния акт на Йончева. От него стана ясно, че заедно с нея като помагач е обвинено още едно лице с инициали Б.М. Сега зам.-главният прокурор разкри, че става въпрос за близък на обвиняемия за източването на КТБ Цветан Василев. \"Заедно с нея е бил обвинен и мъж, който е от близкото обкръжение на Цветан Василев\". Мъжът се е занимавал с регистриране на фирми, близки до Василев”, обяви Иван Гешев. Елена Йончева е обвинена за пране на пари в размер на 330 000 евро. Те са били получавани в сметки в КТБ на фирма на Йончева през офшорки на Василев. Според обвинението тя е била наясно, че парите са придобити чрез престъпна дейност.", "date": "2019.01.23", "title": "Иван Гешев: И близък до Цветан Василев е обвинен заедно с Йончева"}
{"url": "https://www.faktor.bg/bg/articles/es-sssr-neka-da-vidim", "text": "ЕС = СССР. Това велемъдро уравнение, което често се повтаря из велемъдрите социални мрежи, разбира се заблуждава. И - пак разбира се - идва на бял свят като рожба на същия този СССР. И по-точно - на неговата дълголетна пропагандна традиция, която днес обслужва настоящата власт в Москва. С други думи: наследниците на Съветския съюз обвиняват ЕС, че прилича на… Съветския съюз. Тотален абсурд. Разложено на своите две части, уравнението лъсва не само като абсурдно, но и като глупаво и исторически несъстоятелно. Нека да видим: Европейският съюз е сдружение на суверенни държави, обединили се на доброволен принцип. Тях никой не ги държи насила вътре, напротив - пред входа чакат ентусиазирани кандидати. И никой не желае да го напуска, освен британците, които обаче вече също не искат. Докато СССР беше имперска конструкция, сглобена в резултат от много войни. Там никой не искаше да влиза, освен българите, които всъщност също не искаха. А онези, които първи тръгнаха да го напускат, си платиха с кръвопролития и метежи. И още ги е страх, че Русия може да тръгне да си ги прибира обратно. ЕС възниква като поука от много кървави войни. СССР възниква като продукт на много кървави войни. Забелязвате ли разликата? Тъкмо поради тази разлика СССР води многобройни открити и скрити войни, прави преврати в чужди държави, инсталира марионетни правителства, държи за гушата многобройни сателитни държави в Европа. А ЕС не е водил нито една война, не ми е известно да е организирал преврати, няма и сателити, над чиято съдба да се разпорежда, няма дори собствена армия. С две думи: ЕС е мир, СССР - война. ЕС е зона на законността и правовия ред. СССР беше зона на беззаконието и произвола. Да, и на двете места има закони, само дето в ЕС те важат за всички и общо-взето се спазват, докато в СССР бяха просто пропаганден параван, зад който всичко се решаваше от Партията и нейните изпълнителни органи. Да споменавам ли изобщо свободата? Свободата на словото, свободата на икономическа инициатива, свободата на придвижване, свободата на самоопределение, свободата на вероизповедание, свободата на изкуството, свободата на различните - всички тези (и още много) свободи в СССР ги нямаше. А в ЕС вече дори не ги забелязваме, те са всекидневие. Освен от Партията, в СССР властта се държеше от още един субект: всемогъщите тайни служби със сменящи се имена. А коя партия държи властта в ЕС? И къде са му тайните служби? Да поговорим и за стопанството, за благоденствието, за икономическите възможности на хората. Всъщност, какво има да говорим? На едното място - командно, хронично дефицитно и бедно. На другото - пазарно, многообразно, благосъстоятелно, с достоен живот за всеки. Между ЕС и СССР все пак могат да се открият и една-две далечни прилики. И двете са многонационални политически конструкции, това е ясно. И двете трудно намират „общ език\" - може би тъкмо поради това „езикът\" на Брюксел и до ден-днешен е толкова скучен, безцветен и обтекаем, че някои дори го сравняват с „мъртвия език\" на СССР. И най-важната прилика: такива разнородни политически образувания много трудно се управляват с инструментите на обичайната демокрация, развила се вътре в национални държави. СССР се справяше с тази трудност, като просто игнорираше демокрацията и управляваше с диктат и терор. А ЕС като soft power се опитва да я преодолее чрез преговори, чрез търсене на мнозинства и консенсуси. Мъчна работа, която невинаги се получава. И така, уважаеми привърженици на уравнението \"ЕС = СССР\", уважаеми физически лица и ботове: Кое предпочитате? Мир, законност, свобода и благоденствие - или война, произвол, тирания и бедност? Няма нужда да ми отговаряте.", "date": "2019.01.23", "title": "ЕС = СССР? Да видим така ли е..."}
{"url": "https://www.faktor.bg/bg/articles/novini/svyat/irak-si-varna-nasledstvo-na-saddam-hyusein", "text": "Иракското вътрешно министерство получи десет танка Т-72 и още толкова бойни машини на пехотата след основен ремонт, написа ТАСС. Бойната техника и нейните екипажи станаха част от моторизиран батальон на силовото ведомство в Багдад. Машините, които бяха въведени в експлоатация през 1982 г., когато начело на  близкоизточната страна бе убитият през 2006 г. Саддам Хюсеин, бяха изпратени в Русия миналата зима. Поправката  на наследството на Саддам Хюсен се проточи заради трудното намиране на резервни части. Москва и Багдад сключиха договор за ремонта през 2017 г. на стойността милион долара. В договора има кауза и за модернизация на танковете. Машините са снабдени със системи за нощно виждане.", "date": "2019.01.23", "title": "Ирак си върна наследство на Саддам Хюсеин"}
{"url": "https://www.faktor.bg/bg/articles/preduprezhdeniya-za-znachitelni-kolichestva-dazhd-dnes-i-utre", "text": "Тази нощ валежи ще обхванат цялата страна и ще се усилят. В Северозападна България и по високите западни полета ще вали мокър сняг, а в останалата част от страната – дъжд. Утре валежите ще продължат, значителни ще са в югозападната половина от страната, където са в сила предупреждения от втора степен. След временно спиране на валежите през нощта срещу петък, още сутринта от югозапад отново ще завали, в по-голямата част от Западна България - сняг, в Централна и Източна България - дъжд. Значителни по количество ще са валежите в Рило-Родопската област, в отделни райони над 50 л/кв.м. Вятърът ще бъде от изток-североизток. В събота от запад валежите ще отслабват и до вечерта ще спрат, най-късно в югоизточните райони.", "date": "2019.01.23", "title": "Предупреждения за значителни количества дъжд днес и утре"}
{"url": "https://www.faktor.bg/bg/articles/balgarski-bashta-v-bitka-s-norvezhkata-sotsialna-sistema-razdelyat-detsata-v-priemni-semeystva-po-istanbulskata-konventsiya", "text": "Деца с български родител има голям риск да бъдат отнети в Норвегия, за да отидат в приемни семейства без никаква връзка с него чак до навършването на пълнолетие. Сюжетите с участието на норвежката социална система са многобройни. Битката на Чавдар Георгиев за неговите син и дъщеря обаче не е просто поредният случай, в който държавата се намесва в семеен спор. Мъжът твърди, че неговият казус показва как социалната система на северната страна дискриминира родителите чужденци и даже поставя на карта бъдещето на самите деца. В сутрешния блок на БТВ Чавдар разказа, че след повече от 12 г. съвместен живот в Норвегия се разделил с жена си, която е местна. Двамата оформили споразумение двете им деца – Петър и Георгина, да се гледат 50:50. Преди година, обаче, от семейството на жената (което иначе нямало никакво отношение към него, тъй като е чужденец) се свързали с Чавдар, за да го уведомят, че тя е била арестувана. Бащата поел грижите за децата, водил ги при норвежките им баба и дядо за коледните подаръци. „Бях сигурен – тя е с много утвърдено име като счетоводител, бяла, образована норвежка. Мислех, че най-много след месец ще я пуснат. Дойдох в България с децата, за да си изкарам юбилея. Мислех, че тя ще излезе, но с всяка следваща мярка за неотклонение се оказваше, че тя не може да излезе”, разказа Чавдар. В този момент в началото на миналата година, той решил да остане с Петър и Георгина у нас. По думите му още при раздялата проверките на социалните не приключили с пълно затваряне на неговия случай – с мотива, че не е създал достатъчна „норвежка атмосфера” на децата. С ареста на майката отнемането на момичето и момчето изглеждат сигурни. „В Норвегия майката, бащата и социалната система са на едно равнище, но ако бащата е чужденец, той е на по-ниско равнище”, обясни адвокат Йорданка Бекирска. Тя подчерта, че това означава, че ако майката е в ареста, децата ще отидат в приемни семейства. Това, според бащата, поставя в риск развитието на Петър и Георгина. Норвежките власти искат да им бъде предадено момчето с мотива, че то е със забавено развитие. Бащата обаче го е записал в българска детска градина, където Петър вече е станал самостоятелен. „Детето за 1 г. е достигнало степен на развитие, която е равноправна на децата в България, има проблем единствено с артикулацията на звуците. В доклада от Норвегия се твърди, че, едва ли не, е на легло и се храни с тръбичка”, подчерта адвокат Бекиска. „Не е редно когато българската система е показала, че може да се грижи за едни деца, те да бъдат върнати там, където родителят е възпрепятстван и с несигурно бъдеще. Децата ще бъдат разделени в приемни семейства, 30% от тези приемни семейства са по Истанбулската конвенция, ще им бъдат сменени имената, за да не се намират лесно в системата, ще им забранят да говорят български. Аз до 18-годишна възраст няма да ги видя”, сподели Чавдар.", "date": "2019.01.23", "title": "Българин в Норвегия потресаващо: Разделят децата ни в приемни семейства по Истанбулската конвенция"}
{"url": "https://www.faktor.bg/bg/articles/otkriha-tyaloto-na-momcheto-potanalo-v-zaleden-yazovir-kray-markovo", "text": "Водолази от спасителния отряд на противопожарната охрана - Пловдив извадиха тялото на 15-годишното момче от микроязовира край пловдивското село Марково, съобщиха от пресцентъра на полицията. Момчето се удави вчера при опит да докаже здравината на леда на водоема.  Търсенето и изваждането на тялото на момчето бе отложено снощи заради голямата дебелина на леда, което е можело да повреди екипировката на водолазите, имало и е мъгла, коментира главен инспектор от пожарната Димитър Бришимов, цитиран от БТА. Ледът е с дебелина 4 сантиметра, което е затруднило търсенето на тялото, тъй като е имало опасност от замръзване на дихателния апарат на водолаза и да не може да изплува, уточниха спасителите. По думите на Бришимов при тези атмосферни условия шансът за оцеляване на падналия във водата е много малък. Детето е било на водоема заедно с още едно момче и момиче. Тръгнали по леда, а удавилото се момче се е опитвало да докаже, че ледът е здрав, подскачайки на него. Ледът се пропукал и момчето пропаднало във водата, а останалите две деца се паникьосали и вместо да се обадят на тел. 112, звънели на свои близки. Сигналът до тел. 112 е подаден малко преди 17,00 часа.", "date": "2019.01.23", "title": "Откриха тялото на момчето, потънало в заледен язовир край Марково"}
{"url": "https://www.faktor.bg/bg/articles/izverg-schupil-ratsete-na-17-godishnoto-si-gadzhe-v-sofiya", "text": "Млад рецидивист счупи ръцете на гаджето си, преби я почти до смърт, а щом видя полицията, заплаши, че ще се хвърли от осмия етаж на блока. Страховитият екшън 25-годишният Даниел Велинов разиграл в понеделник вечерта в столичния квартал „Слатина“, пише в. „Телеграф“. „Дани плашеше да скочи, видяхме много патрулки, едно момиче нещо плачеше, беше цялото насинено“, разказаха обитатели на блок 3, който се намира в близост до стадион „Академик“, станали свидетели на екшъна. Привечер в понеделник майката на 17-годишната Йорданка получила СМС. Той бил зов за помощ. Щерката Дани твърдяла, че приятелят и Дани ще я убие този път. Жената незабавно подала сигнал на телефон 112, а заедно с полицията отишла на адреса на Велинов. Там обаче Йорданка отказала да отключи вратата въпреки настояването на униформените и майка й. след известно време обаче склонила.   „Видяхме едно ужасно бито момиче, то май злоупотребява с някакви вещества, не изглеждаше добре“, коментираха съседи на Велинов.  Прегледът на медиците показал, че момичето е със счупени ръце и жестоки отоци по цялото тяло, причинени от зверски побоища. Имало и стари травми, коментираха лекарите. През това време Даниел успял да се провре през малък прозорец и да се качи на покрива на блока. Плашил, че ще се хвърли. Часове наред разигравал униформените, но най-накрая слязъл и бил арестуван.   „Обичам го, не ме е бил той“, изкрещяла Йорданка. Тя категорично отказала да свидетелства срещу него. Според майка й – от страх. Девойката твърдяла през цялото време, че едната ръка счупила, защото я дръпнало куче, а другата – в дискотека, защото се била с някакви хора, без да уточнява повече подробности.  От МВР заявиха, че е образувано досъдебно производство. Справка показа, че и преди е имало сигнал от майката на Йорданка, но работата по него била прекратена, защото момичето отказвало всякакво съдействие.", "date": "2019.01.23", "title": "Изверг счупил ръцете на 17-годишното си гадже в София"}
{"url": "https://www.faktor.bg/bg/articles/obshtestvo/ulitsata/v-turtsiya-spipaha-100-kg-heroin-v-balgarski-tir-predi-da-vleze-u-nas", "text": "Турските власти на ГКПП Капъкуле-Капитан Андреево са разкрили 104 кг хероин при опит да бъде изнесен в България. Наркотикът е бил открит в ремаркето на ТИР с българска регистрация при проверка със скенер, информира агенция Доган. ТИР-ът бил натоварен с железни материали. В проверката били включени и кучетата-търсачи на наркотични вещества, които са на Капъкуле - Бенга и Маске. С тяхно участие наркотикът бил открит под дюшемето на ремаркето в 130 пакета, въпреки че шофьорът бил наръсил нафталин и талаш. Шофьорът на камиона, идентифициран с инициалите З.A.A.,след разпитите в полицията е бил предаден на съда, който постановил да бъде задържан в затвора и ще бъде съден за наркотрафик. Според турските източници стойността на нелегалната пратка надхвърля 21 млн. турски лири. Турските власти на ГКПП Капъкуле-Капитан Андреево са разкрили още 36 кг и 812 грама хероин при опит да бъде изнесен от Турция към България. По информация на агенция Доган автомобил, шофиран от иракски гражданин, пристигнал на ГКПП Капъкуле, за да премине към Капитан Андреево. При проверка на рентгеновата уредба се установило наличие на повече товар. Предприет бил щателен обиск на колата. При проверката били включени и кучета-търсачи на наркотици. В специални тайници в колата били намерени 75 пакета хероин с общо тегло 36 кг и 812 грама. Водачът на автомобила е иракски гражданин, с инициали А.А.А. В колата пътували също съпругата му и двете им деца. Водачът е бил арестуван. При разпита в полицията признал, че взел жена си и децата със себе си, за да не буди съмнение. Съдът в Одрин е постановил да бъде изпратен в затвора и ще бъде съден за трафик на наркотици. Съпругата и децата били оставени на свобода.", "date": "2019.01.23", "title": "В Турция спипаха 100 кг хероин в български ТИР преди да влезе у нас"}
{"url": "https://www.faktor.bg/bg/articles/spetsaktsiya-sreshtu-stolichni-politsai", "text": "Звено „Вътрешна сигурност” на МВР провежда акция в столичното 4-о РУ, казаха от пресцентъра на МВР. Оттам обаче посочиха, че не могат да дадат повече подробности. Не е ясно дали има задържани и, ако да – на какво ниво са. Предполага се, че акцията е насочена срещу корумпирани полицаи. Подробности се очакват по-късно днес. Самата акция е под надзора на Специализираната прокуратура. „Вътрешна сигурност” се занимава основно с разкриване на корупционни схеми.", "date": "2019.01.23", "title": "Спецакция срещу столични полицаи"}
{"url": "https://www.faktor.bg/bg/articles/zdravnoto-ministerstvo-podgotvya-merki-za-po-strog-kontrol-varhu-rabotata-na-telk", "text": "Министерството на здравеопазването подготвя мерки за по-строг контрол върху работата на ТЕЛК, каза пред журналисти заместник-министърът на здравеопазването Жени Начев. Начева участва в дискусия за верификацията на лекарствата, предаде БТА. Председателят на Българския лекарски съюз Иван Маджаров посочи, че лекарите в ТЕЛК работят по документи, които идват от различни специализирани кабинети. По думите му трябва да се направи така, че работоспособността да е свързана с това, дали наистина пациентът може да изпълнява дадена професия и да не е свързана с това, дали е болен или здрав. Има хора, които страдат от определено заболяване, но за дадена работа са на сто процента работоспособни, допълни той. Истински болните хора искат да се чувстват като всички останали и искат да работят, а тези, които искат да измамят системата, много държат да бъдат болни и да получат най-високата степен на неработоспособност, добави още Маджаров. Трябва да се обърне внимание на истински неработоспособните и те, ако могат и искат, да работят според интересите си, от дома си или на работно място, каза още Маджаров. Твърденията, че има неправомерно издадени решения на ТЕЛК, трябва да се докажат и да влязат в съда, допълни той.", "date": "2019.01.23", "title": "Здравното министерство подготвя мерки за по-строг контрол върху работата на ТЕЛК"}
{"url": "https://www.faktor.bg/bg/articles/dzhudi-halvadzhiyan-pred-faktor-bg-1", "text": "Дори да не е в най-скоро време, рано или късно „Господари на ефира” ще се върнат на екран, под една или друга форма. Това заяви продуцентът на  шоуто Джуди Халваджиян пред Faktor.bg.   Това кога ще започнем зависи от това в коя телевизия ще бъдем, казва още той. \"Проблемът въобще не е във финансовите параметри. Няма и някакви намеци, че нещата, които сме правили са засегнали този или онзи. Знаеш много добре, че аз не позволявам да ми се правят такива намеци. Затова казвам, че не става въпрос само за пари\", обясни той той   \"Водим тежки преговори в момента. Говорим си с Нова телевизия Говорим си и с други телевизии, ще видим какво ще стане. С Нова телевизия преговорите един ден напредват, друг ден се връщат назад и така. Все още не мога да говоря за това какъв точно е основният проблем, въпреки че ги знам много добре какъв е. Ще приемем и ще работим с телевизията, която има най-силно желание \"Господарите\" да са в нейния ефир. Разбира се, не е само до желание, а и до възможности.  \"Господари на ефира\" е като една много скъпа и ценна картина. За да я притежаваш, трябва да имаш и желание, и възможности\", казва продуцентът. \"С БНТ не преговаряме, не поддържаме никаква връзка, закото в тази телевизия няма как да съществува каквото и да било свободно нещо\", категоричен е той.  \"Напълно възможно е именно свободата си на която държим да е препъникамък в преговорите, нека да видим какво ще се случи. Има и по-малки телевизии,  които също имат голямо желание да вземат \"Господари на ефира\", продължи Джуди Халваджиян  Екипът е временно в отпуска, докато се изяснят нещата. Който има възможност прави нещо. За \"Капките\" сме се разбрали, \"Капки\" ще има, завърши продуцентът.", "date": "2019.01.23", "title": "Джуди Халваджиян: „Господари на ефира” ще се върнат на екран в телевизията,  която има най-силно желание да са в ефира ѝ"}
{"url": "https://www.faktor.bg/bg/articles/oshte-edna-zhertva-na-kovarni-grip-smartnite-sluchai-stanaha-6", "text": "Мъж на 62 години е починал в Пазарджишката многопрофилна болница след белодробно усложнение от остро респираторно заболяване, съобщи БНР. Той е шестият смъртен случай от началото на епидемията. Вчера вследствие на грипа почина и 43-годишен мъж. Има и двама души в критично състояние. Лекарите са успели да спасят живота на 27-годишен мъж, който е бил с двустранна бронхопневмония.  В половината области на страната е обявена грипна епидемия. От днес тя е в сила и в Хасково. Училищата там ще бъдат затворени до понеделник включително. Преустановяват се детските и женските консултации, свижданията в лечебните заведения, плановите операции и профилактичните имунизации. Затворени са над една четвърт от училищата и детските градини в страната.  В 901 училища днес няма да се учи, съобщиха от просветното министерство. Най-много са затворените учебни заведения в Пловдивско – близо 200.  От днес в грипна ваканция са учениците от 71 училища в област Сливен и от 80 училища в област Хасково. 194 училища в област Пловдив, 122 училища в област Варна, 122 училища в област Пазарджик и 69 училища в област Добрич продължават да не провеждат учебен процес. По предписание на РЗИ няма занятия и в 97 училища в София-област. В 60 училища в област Смолян и в 43 училища в област Ямбол учениците не учат, а в област Перник за 40 училища грипната ваканция е удължена до утре. Три училища в област Кюстендил също не провеждат занятия по предписание на РИОКОЗ.  Всички ученици в област Сливен са в грипна ваканция до петък. Първият учебен ден е в понеделник, 28 януари. Д-р Даниела Калева – директор на Дирекция „Надзор на заразните болести“ в Регионалната здравна инспекция, призова хората при първи симптоми на неразположение да търсят лекарска помощ.  „Да се избягва самолечението, за да може да се предпише адекватна противовирусна терапия, която да започне навреме, с цел избягване на усложненията от грипния вирус“.  Д-р Калева напомни, че грипният вирус е широкоизменчив и засяга освен дихателната система и други органи и системи в човешкия организъм и не бива да се подценява.  Областният щаб за борба с грипа в Пазарджик ще реши днес дали да бъде удължена грипната ваканция, която е в сила до днес. Според специалистите пикът на респираторните заболявания трябва да отмине в края на седмицата. В момента болниците в Пазарджишка област са пълни с пациенти с белодробни усложнения.", "date": "2019.01.23", "title": "Още една жертва на коварния грип, смъртните случаи станаха 6"}
{"url": "https://www.faktor.bg/bg/articles/bremenna-i-dete-s-uslozhneniya-ot-grip-prieha-v-reanimatsiyata-vav-veliko-tarnovo", "text": "Трима души са настанени в Отделението по реанимация във Великотърновската болница с усложнения вследствие на грип, съобщиха от пресцентъра на лечебното заведение. Сред тях е 21- годишна жена, която е бременна в 30-та гестационна седмица и 6-годишно дете. Пациентите са с вирусен енцефалит и е доказан грипен вирус. Днес е постъпила и жена с двустранна пневмония. И тримата са в тежко състояние. От началото на месеца Инфекциозното отделение на областната болница работи на пълен капацитет. Там са настанени десет души, сред които и деца на възраст от 5-10 години. Началникът на отделението д-р Константин Рашков е посочил, че предстои да бъде изпратено официално писмо до РЗИ - Велико Търново за обявяване на грипна епидемия, тъй като случаите се увеличават, както и броят на хората с тежки усложнения. От началото на месеца през детското отделение са преминали над 200 деца. А в момента броя на приетите за болнично лечение е 50, е съобщил началникът на отделението д-р Валентин Точков. Лекарите напомнят, че основните симптоми на вируса са висока температура, главоболие, нарушено съзнание и остра кашлица. Да се избягва самолечението, за да може да се предпише адекватна противовирусна терапия, която да започне навреме, с цел избягване на усложненията от грипния вирус, съветват още експертите. Грипна епидемия е обявена вече в 14 области. От днес е под картина и област Хасково, а в Пазарджик е удължена грипната ваканция в областта, където болните от грип са 397 на 10 000 души. Тази и другата седмица се очаква пикът на епидемията. Враца е в предепидемична обстановка, но не са достигнати необходимият брой болни, за да бъде обявена такава, заяви пред NOVA кметът на града Калин Каменов. Очаква се тези дни да бъде обявена епидемия и в столицата.  В 901 училища днес няма да се учи, съобщиха от просветното министерство. Най-много са затворените учебни заведения в Пловдивско - близо 200.", "date": "2019.01.23", "title": "Бременна и дете с усложнения от грип приеха в реанимацията на Великотърновската болница"}
{"url": "https://www.faktor.bg/bg/articles/volen-siderov-1-6", "text": "Вариантът „Обединени патриоти“ да се явим заедно на евроизборите не е изключен, но има белези на разтрогване на брака.Така председателят на ПГ на „Обединени патриоти“ и лидер на „Атака“ Волен Сидеров коментира пред медиите в парламента отношенията в т.нар. малка управляваща коалиция след официалната декларация на НФСБ, разпространена тази сутрин, в която се казва, че преустановяват преговорите с ВМРО за общо явяване на изборите за Европейски парламент на 26 май. „Поне осем месеца поставям този въпрос за евроизборите и вече реших да не го поставям, защото започва да излиза, че много настоявам. Започнаха да вървят такива слухове, че аз държа да водя листа, поставям условия и прочее. Затова престанах да поставям този въпрос!, изтъкна Сидеров и добави, че е право на НФСБ да имат позиция, което хвърля някаква светлина какво може да очакваме в бъдеще. „Не е изключен вариантът ВМРО, „Атака“ и НФСБ заедно да се явим на евроизборите. Въпреки че все повече белези има за разтрогване на брака. Нямаме имущество да делим...“, каза все пак Волен Сидеров.  Според него вотът за ЕП е важен за всеки и затова не разбира защо се омаловажава от Валери Симеонов.  На въпрос на журналисти стабилна ли е коалицията Обединени патриоти, Сидеров попита на тях дали не им е омръзнало постоянно да го питат това. „Аз никога не съм бягал от събиране на коалиция. Никога не съм бягал или бойкотирал такива срещи“, добави той.  Като председател на ПГ на ОП Сидеров обясни, че няма проблеми да събере колегите си. „Наистина ли се тревожите?“, попита той журналистите и заяви: “Трогвате ме!“. „Още днес ще се обадя на Красимир Каракачанов и Валери Симеонов, sms ще им пусна“, обеща лидерът на „Атака“.", "date": "2019.01.23", "title": "Сидеров за кризата в малката коалиция: Има все повече белези за разтрогване на брака"}
{"url": "https://www.faktor.bg/bg/articles/ispanskite-kraynolevi-se-obarnaha-sreshtu-sanches", "text": "Правителството на премиера Педро Санчес претърпя първото си значимо поражение в парламента, когато съюзниците, крайнолевите \"Подемос\", отхвърлиха указ за реформа в недвижимите имоти, предадоха \"Ел Паис\" и \"Ройтерс\". Документът според властите в Мадрид целеше да подсили правата на наемателите и бе подложен на гласуване заедно с други, сред тях един допускащ нови частни оператори във високоскоростната жп мрежа. Кралските укази от такъв тип имат нужда от ратификация с просто мнозинство в парламента, но се одобряват от кабинета. Подобни укази са били отхвърляни само още 3 пъти от 1976 г. насам. Загубата бе най-сериозната за премиера социалист Педро Санчес, откакто той пое властта от консерватора Мариано Рахой миналата година. Гласувалите \"за\" депутати бяха едва 103-ма, а \"против\" бяха 243-ма. Социалистите са далеч от мнозинството в парламента, тъй като в техни ръце са под една трета от местата. Така Санчес разчита на \"Подемос\", каталунски националисти и по-малки регионални партии (всички те без крайнолевите подкрепиха указа). Някои от тях същевременно вече поставят под въпрос бюджета за 2019 г., който трябва да бъде гласуван другата седмица. Ако той бъде отхвърлен, Испания ще се изправи пред нови парламентарни избори още преди редовните, които трябва да са в края на 2020 г. Според \"Подемос\", която в последните месеци губи подкрепа и преживява вътрешни сътресения, указът не отговаря на вече съгласуваното със социалистите, тъй като не дава възможност за тавани върху наемите. Цените им нарастват отново в момент, когато строителството в Испания отново процъфтява 11 години след като балонът на недвижимите имоти се спука и предизвика икономическата криза. Лявата партия изтъква, че договорката със Санчес - според нея свързана и с приемането на бюджета - е била автономните области да имат право да въвеждат ограничения за наемите, пише \"Ел Паис\". Вестникът пише, че това неразбирателство създава несигурност за социалистите, които твърдят, че ще продължат преговорите с \"Подемос\", но указът трябва да бъде гласуван най-много месец след одобряването си от кабинета. Близо 6 млн. души в Испания, чието население е около 46.57 млн. души, живеят под наем по данни от миналата година.", "date": "2019.01.23", "title": "Първо поражение за премиера-социалист на Испания: крайнолевите се обърнаха срещу Санчес"}
{"url": "https://www.faktor.bg/bg/articles/ms-predlaga-otmenyane-na-pravoto-za-balgarsko-grazhdanstvo-na-barzi-investitori", "text": "Министерски съвет ще предложи да бъдат отменени текстовете за даване на право на пребиваване и гражданство на така наречените \"бързи инвеститори“. Това обяви министърът на икономиката Емил Караниколов след седмичното правителствено заседание. \"На 15 февруари миналата година беше назначена междуведомствена работна група, която да анализира даването на право на пребиваване, а след това с ускорена процедура евентуално и на българско гражданство по Закона за българското гражданство на така наречените \"бързи инвестиции“, обясни министър Караниколов, като уточни, че това са инвестиции в държавни ценни книжа, акции или в доверителни сметки. Той подчерта, че текстовете не засягат инвеститорите, които реално се занимават с производство и създават работни места в България. \"Говорим за тези, които са т. нар. \"бързи инвестиции“ – даване на право на пребиваване срещу пари и последващо гражданство. Направен е анализ на икономическата ефективност и работната група е отчела, че при действието на този закон няма такава ефективност“, поясни министърът. Той отбеляза, че по този ред от 2013 година насам са предоставени 50 български гражданства.  Заместник-министърът на правосъдието Десислава Ахладова уточни, че според направения анализ \"бързите инвеститори“, които са получили българско гражданство, са от различни държави, сред които Русия, Египет, Пакистан, но няма страна, на която да се дават преимуществено. На въпрос дали е възможно гражданството им да бъде отнето, тя отговори, че към момента няма процедура за това.  Министър Караниколов уточни, че предложението за отмяна на текстовете не е свързано с препоръките на ЕК по отношение на злоупотребите с българско гражданство, тъй като работата по него е започнала още преди година.", "date": "2019.01.23", "title": "МС предлага спешни мерки срещу правото за българско гражданство на \"бързи инвеститори\""}
{"url": "https://www.faktor.bg/bg/articles/novini/balgariya/vklyuchiha-agentsiyata-po-vpisvaniyata-v-spisaka-na-strategicheskite-obekti", "text": "Правителството включи Агенцията по вписванията в Списъка на стратегическите обекти и дейности от значение за националната сигурност като измени свое Постановление № 181/2009 г., съобщиха от правителствената информационна служба. В сектора на държавното управление такива стратегически обекти са Президентството, Народното събрание, Министерски съвет и комплексът \"Бояна\". Гарантирането на нормалното функциониране на Агенцията налага преосмисляне на съществуващата система за сигурност и въвеждането на допълнителни мерки, роли, верификационни и контролни механизми. Изграждането на такива механизми за защита ще стане възможно след включването на Агенцията в списъка на обектите от стратегическо значение.   Същевременно промяната ще спомогне да бъдат предприети всички възможни мерки за бързо и ефективно предотвратяване и ограничаване на риска от нов срив, подобен на случилия се през август 2018 г.   На Агенцията е възложено да води и поддържа следните регистри: Имотен регистър; Регистър БУЛСТАТ; Търговски регистър и регистър на юридическите лица с нестопанска цел; Регистър на имуществените отношения между съпрузите.   Всеки от тях съдържа важна информация относно правния статут и правата на изключително широк кръг от правни субекти, а вписванията в тях имат определено от закона правопораждащо, защитно или оповестително действие. В този смисъл воденето и поддържането на регистрите от Агенцията по вписванията има основно значение за обезпечаване на правната сигурност в страната.", "date": "2019.01.23", "title": "Включиха Агенцията по вписванията в Списъка на стратегическите обекти"}
{"url": "https://www.faktor.bg/bg/articles/borisov-koalitsiyata-si-raboti-prekrasno", "text": "Сутринта имахме Министерски съвет, Коалицията си работи прекрасно. Така премиерът Бойко Борисов отговори на въпрос на журналист, дали напрежението сред Патриотите може да се отрази на управляващата коалиция. Премиерът откри завод за фарове в Димитровград.  „Искам да поздравя инвеститорите, това е едно от високотехнологичните предприятия. Всичко се изнася за Кьолн. Амбицията им е още 400 човека да назначат. Работниците са изцяло от Димитровград”, заяви Борисов. „Това е най-важната политика – повишаване на доходите, работни места и високотехнологични производства.” „Сега в Южна България само магистрали има и завод след завод. Нека да тръгнем за Търговище, за Варна, два дни са ни нужни“, каза премиерът и поясни, че затова сега ударно се стартира с АМ „Хемус“ и само март месец три първи копки ще се направят.", "date": "2019.01.23", "title": "Борисов: Коалицията си работи прекрасно"}
{"url": "https://www.faktor.bg/bg/articles/bez-debat-zakonovi-promeni-otvaryat-vratite-za-proverki-na-medii-i-zhurnalisti", "text": "Без дебати, без гласове против и при рехаво присъствие в пленарната зала депутатите одобриха окончателно законови промени, които отварят врата за проверки на медийни публикации, журналисти, за академични проучвания, документални материали и др., както и за откази за достъп до информация, съобщава \"Дневник\". С 83 гласа \"за\" и 10 \"въздържал се\" парламентът прие поправките в Закона за защита на личните данни, регламентиращи, че обработването и оповестяването на лични данни за журналистически цели, както и за академично, литературно или художествено изразяване ще е законно, ако се зачита неприкосновеността на личния живот. Предвиждат се и десет критерия, на базата на които ще се преценява дали има баланс между свободата на изразяване и правото на защита на личните данни. \"Намерението да се трасира по този начин пътят за проверки в медиите се потвърждава от великодушното изключение, записано със закона, според което проверката \"не може да води до разкриване на тайната на източника на информация\", коментираха преди дни от \"Програма достъп до информация\". Още при обсъждането на текстовете в парламентарната вътрешна комисия експертите на организацията възразиха, че има сериозни опасения за защита на свободата на словото и на информация. Пред \"Дневник\" адвокат Александър Кашъмов и днес каза, че описаните критерии, на базата на които ще се преценява балансът между медийната свобода и защитата на данните, са много обтекаеми и субективни. Допълни, че няма информация в друга страна да има подобна законова регламентация. В страните от Западна Европа има такъв баланс, но той е маркиран в практиката на Европейския съд по правата на човека, тук се вкарва в закон, а това не е удачно, смята той. Единственият, изказал се в пленарната зала днес, беше Милко Недялков от левицата, който изрази притеснения от разпоредбите и критериите, които залагат субективизъм. Никой не му отговори, а след това този текст и няколко други бяха гласувани и одобрени анблок. Според приетите текстове ще се преценява дали журналистите законово имат достъп до данните, дали имат право да ги обработват и да ги изнасят, без да нарушават баланса със защитата на личните данни, в зависимост от естеството на личните данни и обстоятелствата, при които те са станали известни. В същото време се казва, че когато комисията за защита на личните данни упражнява правомощията си, не може да стига до разкриване на тайната на източника на информация. Как ще се спази този принцип, след като ще се дава информация за естеството на личните данни и как те са придобити, не се разбира. Сред другите критерии за отчитането на баланса е влиянието, които разкриването на данните ще окаже върху неприкосновеността на личния живот на засегнатите хора и тяхното добро име. Ще се преценява и общественият интерес. Както и дали данните са за хора, обхванати от закона за конфликт на интереси – тоест политици, магистрати и др. Ще се взима предвид и дали става дума за информация за хора, които \"поради естеството на своята дейност\" имат \"по-занижена защита на личната си неприкосновеност или чиито действия имат влияние върху обществото\", без да се дава ясна дефиниция кой попада в този кръг, както и няколко други критерия. По искане на \"Програма достъп до информация\" беше записано, че няма да се налага да се доказва наличието на всички критерии, а само на съотносимите към конкретното проучване. Но все пак въпреки възраженията остана възможността за проверки и откази за достъп до данни. Депутатите продължават да гласуват без дискусии и изказвания на второ четене промените в Закона за защита на личните данни, които основно целят да въведат в българското законодателство европейските правила за защита на личните данни, след влизането в сила на регламента GDPR.", "date": "2019.01.23", "title": "Без дебат: Законови промени отварят вратите за проверки на медии и журналисти"}
{"url": "https://www.faktor.bg/bg/articles/novini/svyat/vanshniyat-ministar-nikola-dimitrov-mozhe-da-se-kandidatira-za-prezident-na-makedoniya", "text": "Външният министър Никола Димитров не изключва да се кандидатира за президент на Македония, пише македонското електронно издание “МКД“, цитирано от \"Фокус\". Според него изборът на кандидати в процес на консултации, преговори и се проверява мнението на гражданите чрез допитвания и анкети. „Споменаването на името ми като възможен кандидат за президент е чест за мен. Можем да извлечем поуки от последните години и всичко, което се случи като отхвърляне, неподписване на закони, има много уроци за учене. Все още обмислям дали искам да бъда президент. Аз съм човек, който управлява важен сектор, не съм член на партия, това е много важно. Аз не изключвам възможността да се кандидатирам за президент, ”каза Димитров. Процесът на консултации, според Димитров, ще открие отличен кандидат, и на този етап смята, че е по-важно да се помисли за уроците, които могат да бъдат извлечени от последните десет години от позицията на президента, като посочва опита с помилването, отлагането на възлагането на мандата и неподписването на законите.", "date": "2019.01.23", "title": "Външният министър Никола Димитров може да се кандидатира за президент на Македония"}
{"url": "https://www.faktor.bg/bg/articles/eu-observer-es-mozhe-da-sazdade-evropeyski-kosmicheski-sili", "text": "ЕС обмисля възможността за създаване на европейски космически сили, пише европейското издание EU Observer, цитирано от \"Фокус\" .  Европейският съюз трябва да помисли за създаването на свои собствени космически сили. Това становище беше изразено от европейския комисар за вътрешния пазар, промишлеността и бизнеса Елжбета Биенковска (Полша) по време на изказване на кръгла маса в Европейската космическа агенция. \"Някои страни-членки обсъждат начини за укрепване на доктрината си за отбрана чрез космическото измерение. Те говорят за космическите сили\", което се превръща в реалност на национално ниво. Трябва да обсъдим въпроса за (създаването) на европейска космическа сила в средносрочен или дългосрочен план. Според портала еврокомисарят не е посочил за кои държави става дума. В същото време порталът предостави коментар от ръководството на Европейската агенция по отбрана, който отрича самия факт на настоящата дискусия за създаването на космически сили на ЕС. „Доколкото знам, нито една от страните от ЕС все още не е предложила тази идея, а агенцията не работи по въпроса“, каза изпълнителният директор на Агенцията Жорж Домек. На практика Европейският съюз дори не разполага с действащи сухопътни сили на общо подчинение. Единствено тези от тях, които членуват в НАТО може да действат съвместно под негово командване.", "date": "2019.01.23", "title": "EU Observer: ЕС може да създаде европейски космически сили"}
{"url": "https://www.faktor.bg/bg/articles/pravitelstvoto-odobri-sazdavaneto-na-dva-novi-instituta-kam-alma-mater", "text": "Министерският съвет одобри създаването на два института в структурата на Софийския университет \"Св. Климент Охридски\" - Югоизточноевропейски институт по право, икономика и интелектуална собственост и институт \"Големи данни в полза на интелигентно общество\", съобщава правителствената информационна служба. Предложението е въз основа на решения на академичния съвет (АС) на висшето училище, направено през декември. Откриването на институтите в структурата на висшето училище няма да доведе до пряко или косвено въздействие върху държавния бюджет, става известно от решението. За пръв път ще бъдат създадени институти към университет у нас. Целта е провеждането на научноизследователска дейност с национално и международно значение по проекти и програми. В Югоизточноевропейския институт по право, икономика и интелектуална собственост ще се извършва дългосрочна научноизследователска дейност чрез обединяване усилията на преподаватели от различни научни специалности и факултети на Софийския университет. Създаването му ще позволи провеждането на научноизследователска дейност с национално и международно значение по проекти и програми. Ще се насърчи изготвянето на съвместни изследователски проекти с чуждестранни партньори, ще се повишат обемът и качеството на научните разработки, включително чрез създаване на нови научни знания и научно приложими продукти. В института не се предвижда обучение на студенти по специалности от акредитирани професионални направления във висшето училище. Институтът \"Големи данни в полза на интелигентно общество\" се създава с цел развиване на интердисциплинарна научноизследователска и иновационна дейност в областта на големите данни и изкуствения интелект съвместно с правителствени организации, индустрия и предприемачи. Звеното ще помага за създаване на цялостна научноизследователска среда и стимулиращи възможности за осъществяване на научна дейност и предоставяне на услуги, отговарящи на потребностите на обществото, както и за разширяване и укрепване на връзките на университета с бизнеса и индустрията чрез трансфер на технологии и научни резултати. Предвидено е в основното звено да работят най-малко 15 души в четири структурни звена: секция \"Анализ на големи данни\", секция \"Интегриране на големи данни\", секция \"Визуализация на големи данни\" и секция \"Методологии и технологии за големи данни\". Откриването на научните институти съответства на изискванията в Закона за висше образование, на мерките в Стратегията за развитие на висшето образование в България за периода 2014 - 2020 година и на Националната стратегия за развитие на научните изследвания 2020.", "date": "2019.01.23", "title": "Правителството одобри създаването на два нови института към Алма Матер"}
{"url": "https://www.faktor.bg/bg/articles/piyan-probva-da-si-prerezhe-venite-v-speshnoto-v-gorna-oryahovitsa", "text": "И тази нощ е имало случай на агресия в Спешната помощ в Горна Оряховица, където вчера фелдшерът Наталия Армянова бе бита от пациентка с дете. \"През нощта пациенти блъскат вратата и чупят ключа. Такива хора нямат обща култура. Те идват тук да търсят помощ, а същевременно проявяват агресия. Освен това е имало пиян човек, който се е опитал да направи опит за самоубийство. Той се е опитал да си среже вените с тъпата страна на ножа. Все пак той има порезни рани\", разказаха медици от Спешна помощ - Горна Оряховица пред Нова тв. \"Колективната оставка се обсъжда. Но това не е решение на проблема. Това е акт на отчаяние от страна на колегите. Подобни случаи се случват почти на всеки час\", заяви началникът на Спешна помощ - Горна Оряховица Виолета Пашова. В края на седмицата ще стане ясно дали ще има колективна оставка на екипа.", "date": "2019.01.23", "title": "Тази нощ пациенти счупили ключа в Спешното в Горна Оряховица, пиян си нарязал вените"}
{"url": "https://www.faktor.bg/bg/articles/dzhipi-gripat-udrya-kato-vlak-i-bukvalno-smazva-za-nyakolko-chasa", "text": "За съжаление всяка грипна епидемия взима жертви. Най-засегнати са хората с по-слаба имунна система - деца, възрастни, каза пред камерата на БТВ общопрактикуващият лекар д-р Георги Миндов, който даде своите съвети за справяне с грипа. \"При усещане на първите симптоми - гадене, температура, повръщане, веднага трябва да се осъществи контакт с лекар. Парадоксът е, че човек се чувства буквално смазан и не може да стигне до лекарския кабинет. Този грип удря като влак. В София напливът пред кабинетите е двоен, въпреки че за момента столицата е изолиран остров и не е обявена грипна епидемия. Аз работя с удължено работно време и не връщам никого. Интересното е, че досега пред моя кабинет не е дошъл човек, който есента се е ваксинирал с последната противогрипна ваксина. Този път явно са уцелили щама. Тези, които не са се ваксинирали, трябва буквално в първите часове да отидат на лекар и да не се самолекуват. Трябва да има търпение, защото хората са много\", разкри д-р Миндов.", "date": "2019.01.23", "title": "Джипи: Грипът удря като влак и буквално смазва за няколко часа"}
{"url": "https://www.faktor.bg/bg/articles/tihomir-bezlov-za-kritikite-kam-zlatnite-vizi-u-nas-biyat-nay-malkite", "text": "Тихомир Безлов от Центъра за изследване на демокрацията коментира в студиото на бТВ очаквания доклад от Брюксел, който ще излезе днес във връзка с издаването на  т.нар. „златни визи” – гражданство срещу инвестиция от 1 млн. лв. В документа се посочва, че в Малта, Кипър и България са страни, в които действа  схема за продажба на гражданство. „Поне половината държави в ЕС предлагат визи срещу инвестиции. В случая ми се струва, че бият най-малките”, коментира анализаторът. Той представи и таблица за продадените „златни визи” за пет години в различни държави от съюза. По информация на Безлов Гърция и Кипър имат намерение да разширят програмите си за гражданство срещу инвестиции, защото виждат ефект. У нас Министерството на правосъдието говори за прекратяване на програмата, но Министерството на икономиката е на мнение, че има смисъл от нея и не трябва да бъде спирана, коментира още Безлов.", "date": "2019.01.23", "title": "Тихомир Безлов за критиките към „златните визи” у нас: Бият най-малките"}
{"url": "https://www.faktor.bg/bg/articles/mincho-koralski-u-nas-tryabva-da-se-prilozhi-metodikata-na-szo-za-otsenka-na-rabotosposobnostta", "text": "Един от факторите за фалшиви ТЕЛК-ове е механизмът, по който сега действа системата на ТЕЛК, защото се работи основно с документи. Разбира се, че ако някъде се сложи, че са ви измерили кръвно между 140 и 180, няма начин някой да не ви даде диагноза хипертония. Друг проблем е свързан и с организацията, която доскоро беше в ТЕЛК - там лекарите получаваха едни мизерни заплащания, нямаха право да работят на друго място\", заяви пред БНТ  Минчо Коралски, директор на Агенцията за хора с увреждания. Фактор за корупционните схеми е и забавянето на електронната система, която да свърже Здравната каса с комисиите ТЕЛК, допълни Коралски. Според него, за оценяване на работоспособността има методика на Световната здравна организация, която трябва да се приложи у нас. \"Трябва да се промени самата концепция и начина за освидетелстване на лицата в проценти - няма абсолютно здрав и абсолютно болен човек. Още на това ниво трябва да бъде извършена промяна, ако искаме да имаме справедлив резултат и да се помогне на човека точно там, където има нужда\", смята д-р Стойчо Кацаров – председател на Центъра за защита правата в здравеопазването.", "date": "2019.01.23", "title": "Минчо Коралски: Трябва да приложим методиката на СЗО за оценка на работоспособността"}
{"url": "https://www.faktor.bg/bg/articles/kancho-stoychev-laska-imidzha-na-radev", "text": "В края на втората година от президентския си мандат Румен Радев има одобрение от 55%. Това каза социологът Кънчо Стойчев в интервю за „Фокус“ по повод изминалите две години от президентския мандат на Румен Радев.  „Това е с 5% спад спрямо година назад. Според мен обаче това е безспорен успех, като се има предвид усложнената конфронтационна политическа среда у нас. За сравнение предишният президент в края на втората си година от мандата имаше рейтинг 30%, което означава, че повече от половината избиратели му нямат доверие. Тоест, положението преди е било точно обратното в сравнение с днес. Така че при Радев със сигурност можем да говорим за успех при рейтинга“, аргументира се червеният социолог и заключи, че Румен Радев е най-одобряваната политическа личност в страната.  „Сред поддръжниците на ГЕРБ Радев има одобрение на над 40% срещу около 37% неодобрение. По същия начин е и сред другите участници в настоящата управляваща позиция – „Обединени патриоти“, като там има одобрение от 50% срещу 38% неодобрение. Така че виждаме от цифрите, че президентът Радев запазва наистина много висок престиж в обществото“, каза още Стойчев. Социологът посочи, че и през 2019 г. се очаква да се запазят високите нива на доверие в президентската институция. „Същевременно не бива да забравяме, че обстановката в страната ще се изостря, защото сме в изборна година, ще имаме поне два пъти избори и това неминуемо във всяка една демократична система напряга вътрешната обстановка. А нашата вътрешна обстановка си е изострена по принцип, тъй като има доста сериозен сблъсък между двете основни политически партии. Но фактът, че този сблъсък се реализира и през 2018 г., и през първия месец на 2019 г., и че ще продължи, не води до необходимостта да допускаме, че ще изяде рейтинга на президента Радев. Напротив, струва ми се напълно реалистично той да запази високите нива на одобрение, особено в ситуация, в която виждаме загуба на доверие в цялата политическа класа“, заяви той. Червеният социолог направи и внушението, че Радев е най-непартийният президент, който България е имала в новата си история. „Добре известна е биографията на Румен Радев – той е професионален летец, изкачил е професионалната стълбичка до най-високото стъпало в своята си професия, не е известно да е бил политически и партиен активист, не е пряко обвързан с пряка политическа дейност. Така че той се яви на състезанието за президент, както се казва, отникъде. Появи се изведнъж и внезапно човек, който изобщо не е бил в политиката, съвършено нов човек. В този смисъл да си говорим за зависимост от БСП поради факта, че БСП го е припознала и издигнала е смехотворно, защото той никога не е бил част от партията, за да зависи от нея. За сравнение той посочи президентите Георги Първанов и Желю Желев, които достигнали до високия пост благодарение на това, че са били партийни функционери. Радев запазва огромната си независимост. Той е напълно независим, става дума за човек, който е самонаправил се и са напразни опитите да му се пришиват подобни етикети. Всъщност освен напразни, те са и неуспешни, отсече Кънчо Стойчев.", "date": "2019.01.23", "title": "Кънчо Стойчев лъска имиджа на Радев: Президентът е най-одобряваният политик, надпартиен и независим"}
{"url": "https://www.faktor.bg/bg/articles/parlamentat-otlozhi-s-6-mesetsa-spornite-promeni-v-zakona-za-gorivata-1", "text": "Парламентът отложи с 6 месеца спорните промени в Закона за горивата. 112 депутати гласуваха \"за\", а 28 се въздържаха. Промените бяха приети на първо четене.  Отлагането е предложено от Министерския съвет заради протестите в края на миналата година от малките търговци на горива, които обясниха, че не могат да отговорят на залаганите високи финансови изисквания - да плащат 20 000 лв. за регистрация на фирмите си и още 20 000 банкова гаранция, а продавачите на бутилирана газ се обявиха срещу изискването да имат на склад 10 000 оборотни бутилки. Промените ще доведат до хаос в бранша, каза председателят на парламентарната група за наблюдение на приходните агенции и борба със сивата икономика и контрабандата Емил Димитров. По думите му текстът е изработен некачествено: \"Текстът изобщо не кореспондира с реалността, не решава проблеми, а създава поне още четири нови. С приемането на закона се заложи той да влезе след шест месеца. Така се появи датата 28 януари. Сега предложението на Министерството на икономиката, респективно през МС, е тази дата да се промени на първи юли. И къде е проблемът - в некачествено изработения и грешно подаден текст към МС, а после изпратен и на нас, които ние за съжаление в момента не можем да променим. Можем едва между първото и второто четене\". \"Променяйки само този закон, ние автоматично не променяме останалите\", подчерта Димитров.  От ГЕРБ предлагат да бъде създадена нова работна група, а депутатът от „Обединени патриоти“ Валери Симеонов настоя промените в закона да бъдат приети и на второ четене.  Още при оповестяването на текстовете на проекта експерти предупредиха, че такъв закон е опит да се ограничи конкуренцията, като се въведат по-високи изисквания за уставен капитал и банкови гаранции за участие на пазара, които ще са проблем за по-малките фирми. От петролната и газова асоциация призоваха законопроектът по-бързо да бъде приет, тъй като в сивата икономика се губят до 1 млрд. лв. годишно. От минната индустрия поискаха преработка на текстовете. В дневния ред на парламента е и второто четене на мега закона за защита на личните данни, който разширява значително задачите и правомощията на Комисията за защита на личните данни, като единствен надзорен орган в Република България, отговорен за защита на основните права и свободи на физическите лица във връзка с обработването и улесняването на свободното движение на личните данни в рамките на Европейския съюз.", "date": "2019.01.23", "title": "Парламентът отложи с 6 месеца спорните промени в Закона за горивата"}
{"url": "https://www.faktor.bg/bg/articles/narishki-se-sreshtnal-sas-sauditski-prints-bahomed-bin-salman", "text": "Началникът на външното разузнаване на Русия Сергей Наришкин се е срещнал в понеделник със саудитския престолонаследник Мохамед бин Салман, както и с ръководителя специалните служби на кралството, съобщава \"Интерфакс\". Уточнява се, че Наришкин е обсъдил сътрудничеството между Москва и Рияд в борбата срещу международния тероризъм със саудитския си колега. САЩ обещаха да съхранят отношенията си със Саудитска Арабия, въпреки че ЦРУ стигна до заключението, че Мохамед бин Салман е наредил убийството на саудитския журналист Джамал Кашоги в саудитското консулство в Истанбул, а Сенатът на САЩ прие резолюция, в която обвинява престолонаследника за убийството.", "date": "2019.01.23", "title": "Шефът на руското ГРУ обсъдил със саудитския принц бин Салман световния тероризъм"}
{"url": "https://www.faktor.bg/bg/articles/elena-yoncheva-1-2", "text": "\"Тази атака започна, когато поискахме независима експертиза на българските магистрали. Тази атака, това сплашване, тази репресия няма да ни спре. Това заяви днес депутатът от БСП Елена Йончева, на която вчера прокуратурата повдигна обвинения за пране на пари. На брифинг тя се защити и отхвърли обвиненията, че е направила няколко филма за ТВ 7 със средства, преведени през банка КТБ, когато и държавата не е знаела, че банката ще фалира. В защита на журналистката застана цялата ПГ на БСП и днес, след като вчера лидерът на БСП Корнелия Нинова направи изявление по повод повдигнатите обвинения на депутата. Иван Иванов също смята, че върху колежката му се осъществява от страна на ГЕРБ груба политическа репресия. Сигналът, от който тръгва разследването на прокуратурата, е подаден от Антон Тодоров, Тома Биков и Делян Добрев. Социалистът припомни, че атаката срещу Йончева идва, след като тя разкрила далаверите с оградата по границата, Кумгейт и др. Това било нескопосан опит на ГЕРБ да спечели европейските избори. Червените щели да подкрепят Йончева във всички действията, които тя ще предприеме от тук нататък. Припомняме, вчера стана ясно, че Елена Йончева е обвинена за пране на пари по разследването за финансови операции със средства, присвоени от КТБ. Главният прокурор Сотир Цацаров поиска през ноември имунитета на шестима депутати, сред които бяха Елена Йончева и Веселин Марешки. Веднага след оповестяването на информацията депутатът от БСП Георги Михайлов заяви в кулоарите на парламента, че се отказва от имунитета си. Последва го и Елена Йончева, която пък определи действията на прокуратурата като политическо преследване.", "date": "2019.01.23", "title": "Елена Йончева: Репресията и сплашването няма да ни спре"}
{"url": "https://www.faktor.bg/bg/articles/valeri-simeonov-nyama-kak-da-priemem-che-koalitsiyata-bila-razdirana-zaradi-nechie-ego", "text": "След сериозен анализ до късно вечерта за нас като партия се изправя въпросът дали медийните изяви и декларации не са поредни стъпки в посока самостоятелно явяване или с друга коалиция на колегите от ВМРО. Това каза пред журналисти в парламента лидерът на НФСБ Валери Симеонов. „Ако е така, не би ли било по-редно това да бъде оповестено. Няма драма в това. Да бъде казано на нас и на обществото чрез медиите“, заяви той. „Да се явим сами на европейските избори може да стане, може и да не стане. Към момента заявяваме, че прекратяваме започнатите преговори за явяване с ВМРО до изясняване на всички проблеми, създадени от медийните изяви от последната седмица“, обясни той. „Тепърва би трябвало да се изяснят разминаванията. Защо се излиза с декларации, какъв е смисълът на тези няколко поредни медийни изяви. Защо трябва да отговаряме през медиите. Не мисля, че това е конструктивно“, посочи лидерът на НФСБ. „Нямахме намерение да го оповестяваме, но започнахме тези преговори за съвместно явяване във вторник. В петък излиза едно изказване, което не можем да приемем. Решаваме да не се конфронтираме, преглъщаме определения на лидера на ВМРО от Казанлък. И в понеделник нова декларация, в която колегите поставят въпроси, които трябва да бъдат поставени в коалиционен формат, ако още сме коалиция, естествено“, каза Валери Симеонов. „Няма как да приемем обобщения, че коалицията била раздирана от това, че отделни политически фигури се боричкали за егото си“, обяви той. В отговор на въпрос „Атака“ била ли е поканена на разговорите, Симеонов уточни: „Да, беше поканена. 3 поредни седмици е канена. Никой от тях не присъства. Поканата става със SMS или телефонно обаждане. Определя се залата, мястото и часа. Никой не идва“. „Не са прекъснати комуникациите. Това си е тяхно право, могат и да не идват“, каза още Валери Симеонов.", "date": "2019.01.23", "title": "Валери Симеонов: Ако ВМРО иска да се яви самостоятелно на евроизборите, да го каже открито"}
{"url": "https://www.faktor.bg/bg/articles/afis-sas-strannno-prouchvane-ako-izborite-za-ep-byaha-dnes-bsp-bi-poluchila-24-2-podkrepa-a-gerb-23", "text": "Междинните електорални нагласи, броени месеци преди изборите за Европейски парламент, предвещават оспорвана борба за първото място. Шансовете на основните претенденти – БСП и ГЕРБ – са изравнени, твърди социологическа агенция \"Афис\".  Ако изборите за Европейски парламент бяха днес, БСП би получила 24.2% подкрепа, а ГЕРБ – 23%, твърди агенцията. Едно твърдениое, което е повече от странно. Но пък такива резултати редовно се пускат преди избори. Дали някой не играе с БСП?  Изследването е направено в периода 14-19 януари 2019 година. Интервюирани пряко в домовете им са 1010 пълнолетни български граждани. Според изследването към този, сравнително отдалечен от събитието момент, изглежда слабо вероятно да се очертае такава изненада, която да позволи на нов играч да се намеси в спора за призовото място. Независимо от зачестилите изявления и коментари по повод на предстоящите избори, интересът към тях остава на традиционно ниско ниво. По скалата от 0 до 10 едва 35 на сто са абсолютно сигурните гласоподаватели, при това състоящи се предимно от привърженици на три партии – БСП, ГЕРБ и ДПС. Шансовете на останалите партии и коалиции са твърде условни и пренебрежимо малки. Единствено коалицията „Обединени патриоти“ разполага с потенциална възможност да се сдобие с не повече от един мандат, но и това не е сигурно. При цялата условност на изчислението полагащите се на България 17 мандата, според сегашните предварителни нагласи и с уговорката, че до изборите има достатъчно време за размествания в класацията, биха се разпределили по начина, представен на следващата диаграма. Ако разликата между водещите политически сили надхвърли 3,4 пункта, това ще означава и разлика от един мандат. В случай, че коалицията „Обединени патриоти“ успее да прекрачи бариерата от 5,89%, националистите ще се поздравят с един мандат, който ще бъде за сметка или на първия в класацията, или на ДПС. Слабият интерес към европейските избори не е български феномен, така е и в останалата част от континенталния съюз. За сравнение можем да отбележим, че ако предстоящите избори не бяха за Европейски, а за местни парламенти, очертаващата се избирателна активност би била с 15-25 на сто по-висока. В България, по-специално, тя би била с 19 на сто по-висока. Ако в България има отлика от ситуацията в другите държави-членки на ЕС, тя е в отношението към съюза като цяло. Почти навсякъде в ЕС недоверието към общоевропейските институции превишава доверието. У нас е обратно: след известен период на колебание преди няколко години, когато избухна бежанската вълна, доверието на българските граждани към ЕС е устойчиво. Защо при това положение избирателната активност е ниска и се очертава като ниска и на предстоящите през месец май избори? Защото, въпреки сравнително високото доверие в ЕС, българските граждани не смятат, че нещата в съюза са наред и всичко се развива в правилната посока. От данните, представени на диаграмата личи, че ситуацията в ЕС се оценява негативно, макар и не чак толкова, колкото е оценено положението у нас. Защо при това положение избирателната активност не пада още по-ниско – така, както е в повечето от останалите страни в ЕС? Има два възможни варианта за отговор на този въпрос. Първо, защото българинът по време на политически кампании е настроен не да избира, а да протестира и наказва. Иначе казано, пред избирателните урни се явяват не само граждани, които гласуват „за“ някого, а и такива (в някои случаи дори повече), които предпочитат да заявят с гласа си, че са „против“ нещо. Заради това в края на миналата година БСП напусна рамките на традиционното си ядро и започна да добавя, макар и плахо засега, периферия за сметка на противници на статуквото, която я припознават като инструмент за протест. Второ, защото българите загубиха доверието в собствената си държава и в съзнанието им ЕС е оформил образа си на нещо като убежище, накъдето да се упътят, ако им се отвори възможност. Това е причината, поради която у нас е изключително и нетипично високо одобрението на идеята за общоевропейска прокуратура, тъй като 71% от пълнолетните български граждани са убедени, че политическата система у нас работи за богатите и равенството пред закона е идея само на книга. Това е и причината, поради която във всяко второ българско домакинство има най-малко един член, който или е напуснал страната, или в близко време възнамерява да го стори. В представата на мнозина наши сънародници Европа е спасителен бряг от несгодите, които понасят във водите на българската река. Затова и избирателната активност тук през май ще бъде по-висока в сравнение с почти всички други страни от ЕС, но по-ниска в сравнение с онази активност, която обикновено измерваме по време на национални и местни избори.", "date": "2019.01.23", "title": "\"Афис\" със странно проучване : Ако изборите за ЕП бяха днес, БСП би получила 24.2% подкрепа, а ГЕРБ – 23%."}
{"url": "https://www.faktor.bg/bg/articles/iskren-veselinov-gotovi-sme-da-se-izvinim-na-nfsb", "text": "Ние от ВМРО най-малко робуваме на егото си. Ако са засегнати, сме готови да се извиним, да водим разговори, заяви зам.-шефът на ПГ на \"Обединени патриоти\" Искрен Веселинов по повод декларация на НФСБ, че прекратява временно преговорите си с ВМРО за общо явяване на евроизборите. По-рано днес лидерът на НФСБ Валери Симеонов допусна, че е възможно партията му да се яви и самостоятелно. За ВМРО въпросът за явяването на евроизборите е част от общия въпрос за единодействие и в парламента, и в управлението, и за постигане на реални резултати, коментира Веселинов. Той призова партньорите да не се концентрират върху това кой ще води листата, а върху идеи. Всички обмисляме всички варианти, отговори той на въпрос дали е възможно ВМРО да се яви само. Ключово е да се разберем за работата, която имаме в парламента и в управляващата коалиция, категоричен бе обаче Веселинов. Ако вземем да си броим атаките, ще влезем във филм, в който не искаме. Основното са принципите, на които се сглобява едно партньорство, коментира той. И обясни, че няма събиране на коалиционния съвет, нито на ПГ на \"Обединени патриоти\".", "date": "2019.01.23", "title": "Искрен Веселинов: Готови сме да се извиним на НФСБ"}
{"url": "https://www.faktor.bg/bg/articles/izcheznaliyat-emiliano-sala-sas-stryaskashti-saobshteniya-ot-samoleta", "text": "Аржентинският футболист Емилиано Сала, който изчезна с малък самолет над Ламанша в понеделник вечерта на път за Уелс, е изпратил плашещи гласови съобщения на свои приятели на приложението WhatsApp, съобщава сайтът Ole.com в родината на нападателя и дори публикува съобщенията. За драмата на 28-годишния Сала се разчу вчера сутринта. В събота той подписа договор с \"Кардиф Сити\" от Висшата лига - рекорден за клуба, който трябва да плати 15 милиона паунда на френския \"Нант\". Емилиано се прибира обратно, за да си вземе дрехи и други вещи и да се сбогува с досегашния си тим. Решил е да наеме \"Пайпър Малибу\" и да пътува в понеделник вечерта, за да е на линия за тренировка във вторник. Машината с британски пилот и Сала излита от Нант, малко след това иска разрешение за кацане край Кардиф и около 22:30 ч. българско време изчезва от радарите. Оттогава няма и следа. Издирването започна още през нощта, продължи през целия ден вчера и тази сутрин бе подновено с хеликоптери, самолет и плавателни съдове. Според полицията във Франция и Великобритания обаче шансовете на играча и пилота за оцеляване вече граничат с чудо. Водата е много студена, духа вятър, морето е бурно, мина много време от изчезването... \"Здравейте, братчета мои, гласи първото съобщение на Емилиано, който от тийнейджърските си години е във Франция. - Как сте, луди глави? Братле, аз съм много уморен. Бях тук в Нант и трябваше да свърша какво ли не, направо не се спрях. Нямах почивка. Сега съм в един самолет, който изглежда така, че сякаш ще се разпадне. Отивам в Кардиф, луда работа. Утре трябва да започна там. Следобед ми е първата тренировка в новия отбор, момчета.\" Малко по-късно Сала казва следното:\"Как сте, хора, всичко наред ли е? Ако нямате новини от мен в следващите час-час и половина, не знам... Не знам дали ще има нужда някой да ме търси. Започва да ме хваща страх.\" Сала е закаран на летището от защитника на \"Нант\" Никола Палоа. И пред него също е изразил опасения за полета, разказа Палоа пред френските медии. Причината е, че футболистът е ползвал същата машина от Кардиф до Нант в неделя и се оплакал в тима и на приятелите си от преживяването. Чувал странни шумове, често имало турбуленция. Полетът на това разстояние и с този самолет би трябвало да отнеме около час и двадесет минути. Вчера \"Нант\" призова феновете на отбора да се стекат на централния площад в града и да се помолят и засвидетелстват обич за Сала. Отидоха стотици, скандираха, пяха песни, някои оставиха цветя, други носеха фланелки и снимки на играча, който бе един от любимците им. Родителите на футболиста дадоха няколко изявления пред аржентинската преса. В последните дни Емилиано бил безкрайно щастлив от трансфера си, тъй като сбъднал мечта - да играе във Висшата лига. Някога той много харесвал \"Арсенал\" заради Тиери Анри и Робер Пирес. Родителите, приятелите и съотборниците на играча вече се подготвят за най-лошото.", "date": "2019.01.23", "title": "Футболистът Емилиано Сала със стряскащи съобщения от изчезналия самолет"}
{"url": "https://www.faktor.bg/bg/articles/prokuraturata-elena-yoncheva-e-znaela-za-prestapniya-proizhod-na-sredstvata-ot-ktb", "text": "Прокуратурата официално потвърди, че срещу депутата от БСП Елена Йончева вече е повдигнато обвинение. В тази връзка от държавното обвинение излязоха със съобщение, което е в отговор на изявление на депутатката пред медиите. В него от Специализираната прокуратура представят информация за цялата хронология по случая и как се е стигнало до обвинението със събрани факти и доказателства от разследването. Ето какво представиха като информация от Спецпрокуратурата: На 08.11.2018 г. главният прокурор Сотир Цацаров поиска от Народното събрание даване на разрешение за провеждане на наказателно преследване срещу народния представител Елена Йончева за пране на пари, присвоени от „КТБ“ АД, въз основа на доказателства, събрани от Специализираната прокуратура. Разследването е започнало на 31.08.2018 г. след сигнал до прокуратурата от народни представители. Елена Йончева даде съгласието си за провеждане на наказателното производство срещу нея, Специализираната прокуратура проведе процесуално следствени действия и събра доказателства, обосноваващи ангажиране на наказателната й отговорност за престъпление по чл. 253, ал. 5, вр. ал. 4, вр. ал. 3 т. 3 и т. 1, пр. 3, вр. ал.2, пр. 2, вр. ал. 1 вр. чл. 20, ал. 2 от НК. В хода на разследването на Специализираната прокуратура е установено, че едноличен собственик на капитала на „Авторска телевизия“ ЕООД е Елена Йончева. Дружеството е вписано в Търговския регистър при Агенцията по вписванията с ЕИК 130692210, със седалище и адрес на управление: гр. София, район „Оборище“, ул. „Велико Търново“ № 10. На 17.04.2012г., на основание чл. 113, от Търговския закон, едноличният собственик на капитала на „Авторска телевизия“ ЕООД Елена Йончева е взела решение представляваното от нея търговско дружество да учреди съвместно с офшорна компания „Далий Трейдинг Лимитид /дружество, регистрирано на 09.02.2011г., съгласно действащите нормативни актове на територията на Британски Вирджински острови/, юридическо лице с правно организационна форма – ОДД и  фирмено наименование „Офроуд“ ООД, съгласно действащото българско законодателство. На 20.04.2012г., на основание чл. 113 от Търговския закон, представляващите „Далий Трейдинг Лимитид“ са взели решение за учредяване на съвместно дружество с „Авторска телевизия“ ЕООД, съгласно действащото българско законодателство, с фирмено наименование „Офроуд“ ООД. В решенията на управителните органи на двете търговски дружества е посочен размерът на капитала на новосформираното – 10 000 лева и начинът на разпределение на дружествените дялове – по равно - по 5 000 лева всяко от дружествата. „Далий Трейдинг Лимитид“ се е задължило срещу записаните 50 дружествени дяла от капитала на „Офроуд“ ООД да извърши парична вноска в размер 5 000 лева. Поело е задължение да направи и парична вноска в размер на 310 000 /триста и десет хиляди/ лева, които да бъдат отнесени във фонд „Резервен“. На основание чл. 134 и сл. от Търговския закон, „Далий Трейдинг Лимитид“ се е задължило след учредяване на „Офроуд“ ООД в Търговския регистър на РБългария да направи и допълнителна парична вноска в „Офроуд“ ООД в размер на 250 000 евро или тяхната левова равностойност в срок от 1 година, при годишна лихва 5 %. На 23.04.2012 г. е приет дружествен договор на учредително събрание на съдружниците на дружеството и е изготвен протокол от учредителното събрание на „Офроуд“ООД от същата дата, подписан от Е.Йончева и съдружниците на  „Далий трейдинг лимитид“, с който избират за управител на новоучреденото дружество Офроуд“ ООД Елена Йончева. В това си качество, тя е сключила с „КТБ“ АД Рамков договор за платежни услуги за ЮЛ и ЕТ. Определена е като единствено лице, което има право да се разпорежда със сумите по сметките на „Офроуд“ ООД. На 13.06.2012 г. и 22.06.2012 г. от сметката на офшорно дружество „Далий трейдинг лимитид“ по две сметки на търговското дружество „Офроуд“  са получени парични средства в общ размер 333 000,00 евро с левова равностойност 645 423.90 лева като на първата дата са получени 161 100.00 евро в левова равностойност 315 084,21 лева предназначена за фонд „Резервен“ на дружеството, а на втората дата - сумата от 171 900.00 евро в левова равностойност 336 207,18 лева. Специализираната прокуратура е събрала доказателства за произхода на преведените парични средства от „Далий трейдинг лимитид“ на „Офроуд“ООД. Установено е, че това са средства, собственост на „КТБ“ АД, които са присвоени от три длъжностни лица от „КТБ“АД, на които предстои повдигане на обвинение. От извлеченията от различни банкови сметки е установено, че тези парични средства са били преведени от „КТБ“ АД в полза на 5 фактически контролирани от Цветан Василев търговски дружества, сред които е и „Далии Трейдинг Лимитед“. В периода от 13.06.2012г. до 06.11.2014г. Елена Йончева, която единствено е имала право да се разпорежда с банковите сметки на „Офроуд“ООД е изтеглила всички преведени по сметките на дружеството парични средства. Йончева е извършвала преводи за закупуване на аудио и видеотехника. Всеки месец е нареждала и теглила в брой и определената от самата нея собствена заплата като управител на „Офроуд“ООД в размер на по 12 720 лева месечно. Събраните доказателства са обосновали извод, че Елена Йончева е знаела за престъпния произход на средствата и че са предмет на длъжностно присвояване. На 22.01.2019 г. Специализираната прокуратура привлече като обвиняема Елена Йончева – народен представител в 44- то Народно събрание за пране на пари в размер на 333 000 евро, извършено в периода 13.06.2012 г. до 06.11.2014г. в съучастие с още едно лице - Б. М., като Йончева е извършител, а Б. М. е неин помагач. Според обвинението в инкриминирания период от време Йончева в качеството си на длъжностно лице – управител на „Офроуд“ ООД, е получила по открити в „КТБ“ АД две банкови сметки сумата от  333 000 евро и е спомогнала да бъде преобразувано това имущество в лично, като е знаела, че то е придобито чрез престъпление – длъжностно присвояване. Деянието е извършено в изпълнение на решение на организирана престъпна група, като имуществото е в особено големи размери и представлява особено тежък случай. Специализираната прокуратура взе мярка за неотклонение на Елена Йончева „гаранция в пари в размер на 20 000 лева“. На 16.01.2019 г. съучастникът на Йончева – помагачът Б. М. също е привлечен като обвиняем. Процесът по призоваване на Елена Йончева в качеството ѝ на обвиняема е стартирал на 11.01.2019 г., когато е била търсена от призовкар на Следствения отдел на Специализираната прокуратура на известните й адреси в гр. София, включително и на адреса на нейната майка, но не е била открита. Майка ѝ е заявила, че не знае къде живее Елена Йончева. След съдействие от органите на МВР и проведени телефонни разговори с Йончева, на 16.01.2019 г. на Елена Йончева е връчена призовка за явяване в Следствения отдел на Специализираната прокуратура на 22.01.2019 г. – за привличане като обвиняема. Твърденията на Елена Йончева, че е работила за ТВ7 не намират опора в доказателствата. Налице са доказателства, че тя е продавала филмите си на тази телевизия, а не е работила там. Към настоящия момент „Офроуд“ ООД е без управител/ г-жа Йончева е поискала освобождаването си/, без имущество и без парични средства по банковите сметки. Поради това, че след освобождаването на Йончева като управител на „Офроуд“ООД, съдружниците не са назначили нов управител за повече от 3 месеца, в съответствие с разпоредбите на Търговския закон  прокуратурата е поискала прекратяване на дружество", "date": "2019.01.23", "title": "Прокуратурата: 20 000 гаранция за Елена Йончева, знаела е за престъпния произход на средствата"}
{"url": "https://www.faktor.bg/bg/articles/sprete-chlen-50-ti-misis-mey", "text": "Измина още една седмица след като Долната камара на британския парламент отказа да приеме договорената от Тереза Мей сделка за Брекзит. И нищо не се променя. Фактите си остават същите. План Б, какъвто Мей уж трябваше да представи, няма. Всъщност тя иска да преправи сегашния договор за излизане от ЕС – но как, къде и кога – не е изобщо ясно. За подобни действия обаче трагично провалилата се министър-председателка няма нито политическата сила, нито подкрепата на парламента в Лондон или на партньорите в Брюксел. Европейският съюз не е променил досегашната си позиция, включително и след последния отчаян опит на Мей да спаси сделката. Нови преговори за условията на Брекзит няма да има, най-много да се проведат спешни разговори за оставането на Великобритания в общ митнически съюз със ЕС. Ситуацията е тотално объркана. Вече никой не проумява какво стои зад вътрешнополитическите игрички и боричкания във Великобритания. Може би дори и британските партии не знаят какво всъщност искат да постигнат. Времето неумолимо изтича. Ако не предприеме нещо, на 29 март Обединеното кралство само ще се изхвърли от европейския вътрешен пазар, без да разполага с някакви подсигуровки. А между Северна Ирландия и Република Ирландия ще се появи една политически крайно опасна \"твърда граница\". Това не желаят нито ЕС, нито ирландците и британците. Какъв тогава е изходът от задънената улица, наречена Брекзит? Британската министър-председателка очевидно не е способна да прокара в парламента сделката за Брекзит. При това положение тя би следвало да направи една последна и голяма услуга на своята страна, а и на ЕС, и да спре процедурата за излизането от ЕС по член 50 от Европейския договор. Тя може да сложи край на безумието, наречено Брекзит, и то напълно легално и без одобрението на парламента. Трябва само да изпрати до Брюксел официално писмо, в което да поиска връщане на статуквото от времето преди да е била задействана процедурата за излизане от ЕС. Така Великобритания ще има предостатъчно време спокойно да размисли дали наистина желае да напусне ЕС. Ако англичаните, уелсците, шотландците и северноирландците успеят да се споразумеят как искат да напуснат ЕС и какви да са бъдещите им отношения с Европа, те ще могат отново да задействат член 50-те. Но само и едва тогава. Това, разбира се, ще е краят на Тереза Мей като министър-председателка, но тя и бездруго вече оповести, че на следващите парламентарни избори няма да се кандидатира. Необходими ще са предсрочни избори за съставянето на дееспособно правителство, което да разполага с мнозинство в парламента. Това ново правителство може да реши отново да проведе пряко допитване до народа относно оставането в ЕС или излизането от него - но тогава на британците вече ще им е ясно с какви последици ще е свързан един Брекзит. Това би бил третият референдум по въпроса след допитването през 1975 и през 2016 г. В една демокрация това е напълно възможно. От Тереза Мей сега зависи да сложи край на хаоса, да напусне премиерския пост, а преди това да върне нещата в изходно положение. Спрете член 50-ти, мисис Мей!", "date": "2019.01.23", "title": "Спрете член 50-ти, мисис Мей!"}
{"url": "https://www.faktor.bg/bg/articles/ot-lockheed-martin-s-ofitsialno-izyavlenie-kade-shte-se-proizvezhdat-f-16-za-balgariya", "text": "“Изтребителите F-16 Блок 70 за България, които са най-новата версия на знаменития еднодвигателен боен самолет на НАТО, ще бъдат произведени в завода на F-16 на Lockheed Martin в Грийнвил, Южна Каролина, където ще бъдат построени и самолетите за Бахрейн и Словакия\". Това обяви Джeймс Робинсън, директор \"Международно бизнес развитие на F-16\" в Lockheed Martin, цитиран от пресцентъра на компанията. \"Не сме планирали, нито пък сме предлагали F-16 за България да се произвеждат в която и да е друга страна, включително Индия”, добави той.", "date": "2019.01.23", "title": "От Lockheed Martin обявиха официално къде ще се произвеждат F-16 за България"}
{"url": "https://www.faktor.bg/bg/articles/dzhon-keri-prizova-tramp-da-podade-ostavka", "text": "Бившият американски държавен секретар Джон Кери призова вчера президента на САЩ Доналд Тръмп да подаде оставка, предаде Франс прес. Кери  предаде БТА. \"Вече заявих публично, че не отхвърлям тази възможност, но в момента не планирам кампания\", заяви 75-годишният Кери пред телевизия Си Ен Би Си по време на Световния икономически форум в Давос.  В случай, че се кандидатира за президент, Кери ще трябва най-напред да се справи с конкуренцията на останалите кандидати от Демократическата партия, най-скорошният от които е сенатор Камала Харис. Харис обяви кандидатурата си в понеделник, припомня Франс прес. Джон Кери определи като срамно спирането на работата на американското правителство заради противопоставянето между конгресмените демократи и президента Тръмп по въпроса с финансирането на граничната стена с Мексико. Кери освен това обвини Тръмп в лъжи, особено по отношение на Парижкото споразумение за климата. На въпроса какво би казал на Доналд Тръмп при среща с него, Кери отговори: Подайте си оставката!", "date": "2019.01.23", "title": "Джон Кери: Ако срещна Тръмп, ще му кажа: Подайте си оставката!"}
{"url": "https://www.faktor.bg/bg/articles/nfsb-spira-pregovorite-s-vmro-za-obshto-yavyavane-na-izborite-za-evropeyski-parlament", "text": "НФСБ преустановява преговорите с ВМРО за общо явяване на европейските избори. Това се посочва в декларация на НФСБ, разпространена от пресцентъра на партията. \"В последните дни, за пореден път, станахме обект на медийни атаки от нашия коалиционен партньор ВМРО, завоалирани като фалшива загриженост за бъдещето на коалицията\", се казва в декларацията. \"На 18 януари 2019 г. в Казанлък лидерът на ВМРО Красимир Каракачанов си позволи да дава оценки на партийните позиции на своите партньори за избор на нов боен самолет, които определи като \"несериозни“. За разлика от него, ние не определяме като \"несериозен“ пълния обрат в позицията му по същия въпрос. Коалиционните отношения изискват уважение и приемане на чуждото мнение.  Каракачанов упрекна партньорите си, че \"се ослушвали“, когато решил \"да се захване“ с циганския въпрос, въпреки категоричната подкрепа изразена от Валери Симеонов в позиция по БНТ на 17 януари. Припомняме, че Каракачанов като вицепремиер по обществения ред и сигурността, остана пасивен и безмълвен при по-взривоопасните конфликти в Асеновград и кв. \"Шекер махала“ в Пловдив. Етническите сблъсъци бяха предотвратени с активната намеса на Валери Симеонов (тогавашен вицепремиер - не по сигурността) от местната власт и МВР“, се посочва още в декларацията.  От НФСБ отбелязват, че няколко дни по-късно - на 22 януари, от ВМРО са излезли с поредна декларация, с която хвърля упреци върху своите колеги и издига \"оригинални“ законодателни и управленски политики, преписани от програмата на НФСБ и Патриотичния фронт (ПФ). \"Странно за управляваща партия звучат лозунги като \"български паспорти за всички българи по етнически произход без чакане, бумащина и корупционни схеми“, когато за това отговарят представители на ВМРО в изпълнителната власт. По същия начин звучи и призива за \"реализиране на ревизията в инвалидните пенсии ... “!? За сведение на колегите ни от ВМРО, ревизията в инвалидните пенсии се \"реализира“ вече 6-ти месец, чрез Наредбата за медицинската експертиза, изготвена и прилагана с активното участие на представители на НФСБ в изпълнителната власт. Без да коментираме останалите спорни текстове, общото впечатление е не за декларация на коалиционен партньор, а за манифест на малка опозиционна партия, събираща електорат за предстоящи избори“, отбелязват от НФСБ. Националният изпълнителен комитет на НФСБ, преустановява преговорите с ВМРО за общо явяване на изборите за Европейски парламент, като изисква от ръководството на ВМРО адекватно обяснение за горепосочените медийни изяви.", "date": "2019.01.23", "title": "Партията на Валери Симеонов пусна декларация с остри критики срещу Каракачанов"}
{"url": "https://www.faktor.bg/bg/articles/zemetresenie-razlyulya-yugozapadna-turtsiya", "text": "Земетресение с магнитуд 4,5 по Рихтер бе регистрирано в района на югозападния турски окръг Мугла, съобщи турската телевизия НТВ, като се позовава на Дирекцията за управление при бедствия и извънредни ситуации (АФАД). Земетресението е регистрирано в 23.12 ч. местно време на голяма дълбочина в Средиземно море.  По първоначални данни няма ранени хора и разрушения. Земетресението е било усетено в градовете Датча, Мармарис, Ментеше, Ятаган и Миляс.", "date": "2019.01.23", "title": "Земетресение с магнитуд 4,5 по Рихтер разлюля Югозападна Турция"}
{"url": "https://www.faktor.bg/bg/articles/zaradi-italianski-vitsepremier-germaniya-prekrati-uchastieto-v-misiyata-za-kontrol-na-migratsiyata-v-sredizemno-more", "text": "Германия взе решение да прекрати участието в европейската мисия „София“ за контрол на миграцията в Средиземно море в отговор на затварянето на пристанищата за корабите й от вицепремиера и вътрешен министър на Италия Матео Салвини, пише най-четеният италиански вестник Corriere della Sera. Решението идва след като Салвини критикува полтиката на Франция „да ограбва“ африканските страни. \"Ние продължаваме да работим рамо до рамо с Франция, за да намерим общи решения\", пише италианският премиер Джузепе Конте, но \"Европа трябва да предприеме действия за по-ефективна подкрепа на икономическото и социалното развитие на африканските страни\".  Наскоро Салвини атакува президента на Франция Еманюел Макрон:  \"Проблемът с мигрантите има толкова много причини, има хора, които отиват в Африка, не за да подпомогнат развитието там, а да откраднат богатство от тези народи и от този континент. Франция очевидно е сред тях, Италия не е“, като освен това подкрепи протестите във Франция срещу политиката на президента Макрон.", "date": "2019.01.23", "title": "Заради италиански вицепремиер Германия прекрати участието в мисията за контрол на миграцията в Средиземно море"}
{"url": "https://www.faktor.bg/bg/articles/bivsh-britanski-ministar-sravni-brekzit-bez-sdelka-s-ruska-ruletka", "text": "Бившият министър на финансите на Великобритания Джордж Осбърн смята ,че резултатът от излизането на страната му от Европейския съюз без сделка е сравним с последствията от \"руска рулетка\", съобщи Би Би Си. \"Това е същото, като да насочат пистолет в главата на британската икономика и да натиснат спусъка\", каза още Осбърн. Той пояснява, че не си струва да се играе тази опасна игра, защото \"шансовете да се простреляш смъртоносно са 1/6\". Неговата прогноза за Брекзит е, че ще има отлагане на срока за напускане на Европейския съюз, защото няма алтернативно предложение от страна на премиера Тереза Мей, което да мине без проблеми през гласуване в парламента. Както е известно, в момента британските парламентаристи обсъждат \"План Б\" на Тереза Мей, но според повечето експерти той всъщност е почти същия, както вече отхвърления с огромно мнозинство вариант. Така че вариантите са два - излизане без сделка или отлагане на излизането от ЕС.", "date": "2019.01.23", "title": "Бивш британски министър сравни Брекзит без сделка с \"руска рулетка\""}
{"url": "https://www.faktor.bg/bg/articles/bsp-kam-karayancheva-razporedete-avramova-da-ni-dade-dogovora-za-am-hemus-za-da-ne-vi-svetne-borisov-sinya-lampichka", "text": "\"Да разпоредите на министъра на регионалното развитие и на Агенция \"Пътна инфраструктура\" в рамките на деня да предоставят договорите и рамковите споразумения, за да не ви светне премиерът синята лампа\", обърна се депутатът от БСП Георги Свиленски към Цвета Караянчева по време на днешното заседание на парламента. От парламентарната група на БСП обявиха, че вече осми ден министърът на регионалното развитие Петя Аврамова и АПИ не реагират на искането им да бъдат предоставени договорът между „Автомагистрали“ и АПИ във връзка с изграждане на автомагистрала „Хемус“, както и рамковите споразумения с фирмите, които ще строят над 100 километра от магистралата. Караянчева реагира адекватно и спокойно, като увери социалистите, че до края на деня ще отговори на искането.", "date": "2019.01.23", "title": "БСП към Караянчева: Разпоредете Аврамова да ни даде договора за АМ\"Хемус\", за да не ви светне Борисов синя лампичка"}
{"url": "https://www.faktor.bg/bg/articles/putin-ima-da-se-svarshi-oshte-mnogo-rabota-predi-da-bade-podpisan-mir-s-yaponiya", "text": "Премиерът на Япония Шиндзо Абе заяви, че той и президентът на Русия Владимир Путин са потвърдили по време на днешната си среща своето желание да намерят решение на териториалния спор, датиращ от Втората световна война, предадоха Ройтерс, ТАСС и ДПА.  На съвместната пресконференция след преговорите в Москва Абе съобщи, че външните министри на двете държави ще се срещнат през февруари, за да продължат диалога относно суверенитета на един спорен архипелаг в Тихия океан, наричан от руснаците Курилски острови, а от японците - Северни територии.  Пред репортери Путин каза, че има да се свърши още много работа, преди да бъде подписан мирен договор с Япония. Той подчерта, че решаването на териториалния спор трябва да стане само при широка обществена подкрепа - намек за масовото несъгласие сред руснаците да се отстъпват територии на Япония.  Малко преди Путин и Абе да приключат преговорите бе съобщено, че руската полиция е задържала 11 демонстранти пред японското посолство в Москва, протестиращи против евентуалното връщане на Курилите на Япония. Сред задържаните има един депутат от Държавната дума - комунистът Алексей Корниенко.  След Втората световна война СССР и Япония не подписват мирен договор, а само примирие. Оттогава те са в спор за суверенитета на архипелага, който към края на войната е превзет от съветски войски, а впоследствие японското население е прогонено оттам.  \"Ние отново потвърдихме своя интерес към подписването на такъв документ\", каза руският президент по адрес на мирния договор с Япония. Преди срещата Абе направи изявление пред руски медии, в което каза, че двете страни са готови със съвместни усилия да направят настоящата година паметна във взаимоотношенията си.  Вчера говорителят на Кремъл Дмитрий Песков отхвърли спекулациите, че Русия ще отстъпи два от островите. \"Никой не възнамерява да предава националните си интереси\", декларира той пред руски медии.  Владимир Путин подчерта, че в хода на преговорите с Шиндзо Абе \"по традиция приоритетно внимание\" е било отделено на търговските и икономическите отношения. По думите на руския президент през периода януари-ноември м.г. двустранният стокооборот е нараснал с 12 процента и е достигнал близо 20 милиарда щатски долара. Той изрази надежда, че стокооборотът може да бъде увеличен до 30 милиарда долара годишно и отбеляза, че японските инвестиции в руската икономика възлизат на около 2,2 милиарда долара.", "date": "2019.01.23", "title": "Путин: Има много работа, преди да подпишем мир с Япония"}
{"url": "https://www.faktor.bg/bg/articles/odobriha-zakon-koyto-zabranyava-na-tramp-da-izvadi-sasht-ot-nato", "text": "Камарата на представителите на САЩ одобри закон, който категорично забранява на президента Доналд Тръмп да извади страната от НАТО, съобщават ТАСС и ДПА. Законът \"За подкрепа на НАТО\" бе одобрен със 357 гласа \"за\" срещу 22 \"против\". Той предвижда \"отклоняване на всякакви опити на президента да напусне алианса и забранява използването на бюджетни средства за осъществяването на подобна стъпка\", поясни един от вносителите - Джим Панета от Демократическата партия. Законът подкрепя стремежа на страните членки на НАТО да отделят минимум два процента от брутния си вътрешен продукт за отбрана и предполага отпускане на значителни средства за т. нар. Европейска инициатива за противодействие на руската агресия, предава БТА. В. \"Ню Йорк таймс\" писа преди няколко дни, че Тръмп е предложил миналата година САЩ да се изтеглят от НАТО. Подобна стъпка на практика ще унищожи 70-годишния алианс, посочва ДПА. \"НАТО е от най-голямо значение за американската сигурност и за поддържането на мира и стабилността в света\", заяви преди гласуването лидерът на мнозинството в Камарата на представителите Стени Хойер.", "date": "2019.01.23", "title": "Одобриха закон, който забранява на Тръмп да извади САЩ от НАТО"}
{"url": "https://www.faktor.bg/bg/articles/ekspert-zabavyat-obyavyavaneto-na-gripna-epidemiya-v-sofiya-grad", "text": "Забавят обявяването на грипна епидемия в София-град, каза пред Нова тв епидемиологът проф. Мира Кожухарова. \"Като прегледах данните на Националния център по заразни и паразитни болести ми направи впечатление, че в вякои от регионите забавят обявяването на епидемията. Епидемията в страната като цяло е средно интезивна, каза експертът. Като правило-много по-често боледуват малките деца, при тях много рядко се наблюдават усложнения, още по-рядко смъртни случаи. Значително по ниска е заболеваемостта в напредналата старческа възраст, но там са тежките форми и смъртните случаи. Възможно е самата вирусна инфекция да протече много тежко. Ако възникне пневмония причинена от грипните вируси, тя е много трудна за овладяване. Един от важните симптоми е този на учестеното дишане, подчерта тя. Няма статистика за загиналите от грип, разкри тя. Типичната картина на грип е с температура, кашлица, отпадналост, болки в мускулите, каза проф. Кожухарова. По думите й симптомите отшумяват в рамките на 4 до 6 дни. „След това, ако възникне пневмония, която най-често е бактериална в този случай, температурата отново се повишава, кашлицата се усилва и човек започва да се чувства отново зле. Това е белег на развитие на пневмония. При вирусната пневмония нещата се развиват много бързо – там картината е на много тежко протичащ грип, т.е. към втория или третия ден човек вече е много зле“, обясни тя. „Към момента епидемията се развива като типична сезонна грипна епидемия. Между 14 и 20 януари са регистрирани около 200 заболели на 10 хил., което вероятно е към 140 хил. души в цялата страна, болни от грип и остри респираторни заболявания. Към момента няма някакви специални особености от епидемиологична гледна точка, освен може би факта, че отначало епидемията започна доминирана от пандемичния грип на вируса АH1N1, а през изминалата седмица данните сочат, че започват много да се увеличават случаите на грип AH3N2, който е свързан с усложнения при възрастните. Поколението на свинския грип продължава да се разпространява и това е грипът АH1N1“, обясни по рано проф. Кожухарова пред БНР Колкото по-бавно възникват усложненията, толкова повече имаме възможност да се справим с тях, подчерта още епидемиологът. По думите й понякога усложненията възникват изключително бързо и тогава медицината е безсилна.", "date": "2019.01.23", "title": "Експерт: Забавят обявяването на грипна епидемия в София-град,"}
{"url": "https://www.faktor.bg/bg/articles/maya-manolova-za-vcherashniya-uspeh-hranitelnata-izmama-vliza-v-cheren-spisak-na-es-s-globa-do-10-mln-evro", "text": "Доволна съм от успеха на каузата на моя екип и на българските граждани, който беше постигнат в Брюксел. Подадох тази жалба с видни български общественици през октомври 2017 г. Тя предизвика много сериозни действия в Европейските институции, обясни в студиото на БНТ омбудсманът Мая Манолова. \"Беше направено законодателно предложение за промени на европейското законодателство. Вчера това предложение беше гласувано и прието с огромно мнозинство. Комисията по петициите прие нашите опровержения за напълно основателни. Вчера беше наистина натоварен ден, но се чувствам щастлива от успеха на нашата кауза и горда, че заедно с българските институции постигнахме този успех\", сподели омбудсманът. \"Този въпрос не може да бъде решен с национално законодателство, защото става дума за основополагащи принципи на ЕС. Това, което успяхме да направим в България през последните 3 години, е да сформираме коалиция срещу двойните стандарти. Проблемът се отнася и за страните от Вишеградската четворка, от Полша, от Прибалтийските държави. Ние получихме една сериозна подкрепа. Почувствах се горда като българка, защото вчера евродепутати от много страни дойдоха да ни подкрепят. Още по-важно е, че членовете на тази комисия не възразиха срещу нашите предложения. Институциите показаха на коя страна са - те защитиха интересите на европейските граждани\", заяви още Манолова. \"За първи път ще бъде записано, че производство и предлагане на храни от една и съща марка, но с различни съставки и качество, е хранителна измама и е забранено. Този вид измами влизат в черен списък и глобите ще стигат до 10 млн. евро и 4% от годишния търговски оборот. Ще са възможни изключения само когато става въпрос за суровини от местен характер или национални предпочитания, но те ще бъдат предварително заявени, добави тя.", "date": "2019.01.23", "title": "Манолова след вчерашния успех: \"Хранителната измама\" влиза в черен списък на ЕС и глоба до 10 млн. евро"}
{"url": "https://www.faktor.bg/bg/articles/ostava-oblachno-s-valezhi-ot-dazhd-na-mesta-snyag", "text": "Днес над страната ще преобладава облачно, в равнините и мъгливо време, с временни разкъсвания на облачността преди обяд, съобщи \"Фокус\". В сутрешните часове все още ще превалява в североизточните райони, докато в останалата част от страната валежите временно ще спрат. След обяд от югозапад ще започнат валежи, предимно от дъжд, в северозападните райони и по високите поле на Западна България от мокър сняг. Ще духа слаб, след обяд в Източна България умерен вятър от юг-югоизток, в северозападните райони - от североизток. Максимални температури между 6° и 11°, в северозападните райони по-ниски – между 2°-5°. През нощта срещу четвъртък валежите ще продължат, ще обхванат страната и ще се усилят. Атмосферното налягане е значително по-ниско от средното за месеца - ще продължи да се понижава. Над Черноморието ще преобладава облачно време, преди обяд на места по северното крайбрежи все още ще превалява дъжд. След обяд валежите временно ще спрат, но през нощта отново ще се активизират. Ще духа умерен югоизточен вятър. Максималните температури ще са 10°-12°. Температурата на морската вода е около 6°. Вълнението на морето е 3 бала. Над планините ще е облачно. След обяд от югозапад ще започнат валежи от сняг, под 1000 метра от дъжд, които до вечерта ще обхванат масивите от Западна и Централна България. Значителни ще са валежите в Рило-Родопската област. Ще духа умерен до силен вятър от юг-югозапад, който вечерта още ще се усили. Максималната температура на височина 1200 метра - около 3°, на 2000 метра – около минус 2°.", "date": "2019.01.23", "title": "Остава облачно, след обяд от югозапад ще започнат валежи"}
{"url": "https://www.faktor.bg/bg/articles/britanski-ministri-velikobritaniya-mozhe-prosto-da-ostane-v-es", "text": "Тереза Мей е под натиск от своя кабинет, за да подкрепи план за осигуряване на времеви ограничения за ирландската предпазна мярка, която е мразена от толкова много депутати, пише вестник Independent. Трима висши министри настояват от нея да подкрепи този ход, за да позволи на парламента да гласува за въвеждането на клауза за прекратяване на действието на предпазния механизъм. Те твърдят, че тя ще й даде възможност да извлече отстъпки от Европейския съюз, но има резерви да се подкрепи изрично от „Даунинг стрийт“, защото в Брюксел може да падне лошо, тъй като той противоречи на сделката, за която Мей прекара 19 месеца в преговори. Тереза Мей води своето ежеседмично заседание на кабинета, на което министрите получиха актуална информация за готовността за Брекзит, както и по-широка дискусия относно процеса на оттегляне на Обединеното кралство и защитата. Предпазният механизъм влиза в сила, ако Обединеното кралство не успее да постигне споразумение за бъдещо търговско споразумение с ЕС до декември 2020 г. и би могло потенциално да заключи Великобритания в неясен митнически съюз. Служители в кабинета потвърдиха, че външният министър Джеръми Хънт твърди, че най-добрият начин да се движи напред е да има парламентарна подкрепа за времево ограничение на защитния механизъм, а след това да се отнесе в Брюксел като доказателство за това, което трябва да се случи, за да премине споразумението в парламента. Independent разбра, че Андреа Лийдсъм и Пени Мордънт биха подкрепили плана и настояват за това, като начин да се спаси споразумението за оттегляне на Тереза Мей. Но един източник заяви, че предпочитанията на правителството ще бъдат депутатите да направят този ход без подкрепата на изпълнителната власт, което ще позволи на Мей да спори за времево ограничение, като същевременно ще може да претендира в Брюксел, че няма друг избор, освен да направи това, защото парламентът е поискал. Това би могло да се случи, ако Бъркоу позволи на депутатите да гласуват за изменение, внесено за втори път от консервативния депутат Андрю Мърисън, което ако бъде прието, ще направи така, че приемането на споразумението за оттегляне зависи от това дали ще има срок. Но последният път, когато беше внесен, председателят отказа да го обяви, ядосвайки министри, които подкрепиха плана. От Даунинг стрийт 10 не са уверени, че ЕС ще реагира добре, ако изменението беше прието. Консервативни привърженици на Брекзит са започнали да предлагат, че могат да подкрепят споразумението на Тереза Мей, ако може да намери начин да се извлече нова отстъпка за предпазния механизъм. Джейкъб Рийс-Мог каза в края на седмицата, че ще предпочете сделката на министър-председателя пред оставане в ЕС, а Надин Дорис също предполага, че може да има обстоятелства, при които тя може да я подкрепи. Сами Уилсън от Демократичната юнионистка партия също посочи, че може да живее със защитен механизъм, стига да има значителни промени в него. В кабинета проевропейските министри твърдят, че натискът върху искащите Брекзит да подкрепят сделката на Тереза Мей трябва да се засили, като се подчертае идеята, че Великобритания може просто да остане в ЕС, ако бъде отхвърлена.", "date": "2019.01.23", "title": "Британски министри: Великобритания може просто да остане в ЕС"}
{"url": "https://www.faktor.bg/bg/articles/parlamentat-shte-glasuva-otlaganeto-na-zakona-za-gorivata", "text": "Парламентът ще гласува промени в Закона за административното регулиране на икономическите дейности, свързани с нефт и продукти от нефтен произход, по-известен като Закона за горивата. Това предвижда седмичната проектопрограма за работа на Народното събрание. Той трябваше да започне да се прилага в края на януари 2019 г., но с предложените промени се отлага за 1 юли 2019 г. Това се налага във връзка с проблеми в текстовете, касаещи неотчетени специфики на определени икономически дейности, които водят до невъзможност за изпълнение на законовите норми, както и до необосновано увеличаване на административната и финансовата тежест на част от структуроопределящи за икономиката на страната икономически оператори, като например - минна промишленост и строителството. С промените се отлага до 1 август 2019 г. и срокът за изработване на наредбата, с която се определят редът и условията за водене на регистъра по на лицата, осъществяващи икономически дейности, свързани с нефт и продукти от нефтен произход.  На вниманието на депутатите се поставят и промените в Закона за защита на личните данни, които ще бъдат разгледани на второ четене. Промените са свързани с новата законова рамка за защита на личните данни в рамките на ЕС.  Предвидено е 8 парламентарни комисии да проведат заседание. Предстои изслушване на министъра на транспорта Росен Желязков в Транспортна комисия, а членовете на Образователна комисия ще задават актуални устни въпроси към министъра на образованието Красимир Вълчев. Комисия по европейските въпроси и контрол на европейските фондове ще изслуша ръководството на Дирекция „Защита на финансовите интереси на Европейския съюз\" (АФКОС) към Министерство на вътрешните работи за актуалното състояние и предизвикателствата, свързани с борбата с нередностите и измамите, засягащи финансовите интереси на ЕС. Дневният ред на комисията предвижда още изслушване на ръководството на Сметна палата и Изпълнителна агенция „Одит на средствата от Европейския съюз” във връзка с извършените одити през 2018 г. по програмите, съфинансирани със средствата от Европейския съюз и държавите от Европейското икономическо пространство в Република България за програмен период 2014 – 2020 г.", "date": "2019.01.23", "title": "Парламентът ще гласува отлагане на прилагането на закона за горивата"}
