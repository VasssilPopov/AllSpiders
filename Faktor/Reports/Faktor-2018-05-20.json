{"url": "https://www.faktor.bg/bg/articles/novini/balgariya/tasko-ermenkov-za-skandala-koyto-zabarka-s-otrovnata-voda-v-sofiya-izrazyavam-lichno-mnenie", "text": "\"За да няма повече спекулации с публикациите ми във Фейсбук – те са лични, от мое име и изразяват личното ми мнение – като по никакъв начин не обвързват нито БСП, нито Народното събрание.  За тези публикации нося лична отговорност.\" Това написа във Фейсбук депутатът от ПГ на \" БСП за България \" Таско Ерменков, който публикува статус, в който се твърди, че водата в София е отровна заради изсипано в река Искър голямо количество химикали. От Столична община, \"Софийска вода\" и Регионалната здравна инспекция опровергаха твърдението на \"червения\" депуат. На извънреден брифинг от ГЕРБ заявиха, че ще сезират ДАНС и прокуратурата по случая.", "date": "2018.05.20", "title": "Таско Ерменков за скандала, който забърка с \"отровната\" вода\" в София: Изразявам лично мнение"}
{"url": "https://www.faktor.bg/bg/articles/novini/svyat/velikobritaniya-otkaza-da-podnovi-vizata-na-blizkiya-do-putin-roman-abramovich", "text": "Един от най-доверените до руския президент Владимир Путин – босът на английския тим \"Челси\" Роман Абрамович, получи неочакван удар. Той вече не може да влиза на територията на Великобритания!  Причината е изтекла преди три седмици виза, която не е подновена. Британските власти отказват да подновят документа, но на този етап не назовават конкретни причини. Източници близки до олигарха споделят, че молбата за удължаване на визата не е отхвърлена, но британските власти искат повече време, за да я подновят. Именно това е и причината Роман Абрамович да не присъства на финала за Купата на Англия в събота между Челси и Манчестър Юнайтед. „Сините“ от Лондон спечелиха с 1:0 и ликуваха с трофея. Както е известно, напоследък отношенията между Русия и Великобритания са повече от нажежени заради отравянето на шпионина Сергей Скрипал. Именно след инцидента в Англия се появиха информации, че Абрамович и други руски бизнесмени ще бъдат разработени и специално проверени от властите, след като получиха право на достъп до информация за произхода на капитала на чуждестранните собственици. В случай, че някои от руските бизнесмени откажат да разкрият произхода на капитала си, собствеността им може да бъде иззета. „Дейли Мейл“ припомня, че олигархът е един от приближените до Владимир Путин и се базира на списък от месец януари, в който присъстват бизнесмени и висши политици, близки до руския президент.", "date": "2018.05.20", "title": "Великобритания отказа да поднови визата на близкия до Путин Роман Абрамович"}
{"url": "https://www.faktor.bg/bg/articles/gerb-dava-tasko-ermenkov-na-dans-zaradi-otrovenata-voda-v-sofiya", "text": "ГЕРБ обяви, че възнамерява да дава депутата от БСП Таско Ерменков на ДАНС и прокуратурата заради  твърдения на социалиста, че водата на софиянци е отровена. \"Вчера г-н Ерменков пусна статус във \"Фейсбук\", че водата в София е отровна. Питам аз, БСП застава ли зад написаното от Ерменков, Корнелия Нинова знае ли. Ние ще сезираме ДАНС и прокуратурата\", заяви депутатът от ГЕРБ Станислав Иванов.  От Столична община своевременно опровергаха депутата социалист, като официално заявиха, че това поведение абсолютно безотговорно, защото в София живеят над 2 млн. души и е недопустимо да се правят подобни неверни твърдения.  \"Софиянци получават навременна и качествена вода, като постоянно се правят проверки. Моите деца са родени през 85-та и 87-ма година, когато изтръпнахме при новината за Чернобил. Ние имаме своя опит, затова как политиците си играят с животите на хората. В настоящия момент всичко това, което излезе в публичното пространство е една некоректна и фалшива новина\", категорична бе Лорита Радева от Столична община.  „Г-н Ерменков, призовавам ви да кажете кой така загрижено и анонимно ви е хвърлил тази бомба. Моля споделете“, заяви депутатът от ГЕРБ Александър Иванов. \"Заигравайки се със страховете на хората, кажете какво целите. Ще инициираме разследване на прокуратурата защо някой иска да постави софиянци в страх и парализа. Тези неверни твърдения на БСП от ден на ден стават все по-неоснователни. Докога ще се заигравате със страховете на хората? Това ли е начинът ви да се опитвате да спечелите политически дивиденти? Засрамете се. Трябва да излизаме и да успокояваме софиянци след неоснователните ви твърдения и заигравки\", каза още Иванов.", "date": "2018.05.20", "title": "ГЕРБ дава Таско Ерменков на ДАНС и прокуратурата заради \"отровната вода\" в София"}
{"url": "https://www.faktor.bg/bg/articles/novini/balgariya/bosat-na-slaviya-demokratsiyata-nishto-dobro-ne-e-donesla-na-balkanite", "text": "Ако не е този човек на фланелката(Владимир Путин, б.р.), ще имаме проблеми. Добре, че е този човек, че пази християните и християнството. Това обяви авторитетно по bТВ босът на „Славия” Венцислав Стефанов. Признанията му дойдоха като отговор на въпроса, защо се издокара с фланелка на Владимир Путин и надпис Армията на Русия след триумфа на тима му в турнира за Купата на България. Стефанов авторитетно обясни, че същият ден бил 9 май. Според него на този ден бил победен фашизмът. Няма такъв ден на Европа, 9 май е ден на победата над фашизма. Аз уважавам този ден, обясни Стефанов. Той похвали редът, който бил наложен в Русия. Ако в нашата държава има такъв ред, ако не са разни хелизинкски и не знам какъв тип комитети..., за това го уважавам този човек, там имат ред, допълни Стефанов визирайки Путин. Футболният бос бе категоричен, че Балканите не са пораснали  за демокрация, а тя  демокрацията нищо добро не е донесла на Балканите. Тезата на Стефанов всъщност е много удобна за Кремъл, а ние трябва да се убедим сами  и да поискаме да се върнем към тоталитаризма и силната ръка на диктатора. Нима Путин е забранил, хората да ходят в чужбина, Европа се затваря за Русия. Това са пълни глупости, че богатството в Русия е само е в ръцете на 20 човека, това са невероятни глупости, а в Америка не е ли също в ръцете на 20 човека? Ако се отвори и се види какво е в Русия, повече от половината от населението ще си извади правилните изводи, внушаваше Стефанов. Твърденията на Венцислав Стефанов съвсем не са изненадващи, те са доста груба смес от вижданията за България и Балканите на добрия му приятел ген. Леонид Решетников. Именно Стефанов бе посредник на срещата преди две години между Корнелия Нинова и Решетников.", "date": "2018.05.20", "title": "Босът  на „Славия”: Демокрацията нищо добро не е донесла на Балканите"}
{"url": "https://www.faktor.bg/bg/articles/politika/asen-agov-s-otteglyaneto-na-sasht-ot-sdelkata-s-iran-tramp-pomaga-na-putin", "text": "\"Демонстрацията на Меркел, Макрон и Мей на Моста на влюбените в София беше предназначена за Вашингтон. Ако Тръмп смята да ни цака непрекъснато, няма как да не покажем единство. Ние европейците искаме да бъдем заедно и с Америка, но Америка трябва да се съобрази с нас.\" Това каза в предаването \"120 минути\" по bTV журналистът и бивш депутат Асен Агов.  \"С поведението си Тръмп помага на Европа, помага да проведе реформите, от които има нужда ЕС. Ние имаме нужда от този стимул, заяви Агов. Ние европейците ще плащаме цената на това, което прави Тръмп, особено с иранската ядрена сделка. С оттеглянето на САЩ от сделката Тръмп помага на Путин, неясно защо – може би, за да му се отблагодари за изборната си победа\", посочи бившият депутат от десницата. По думите му като европейци, българите сме получили самочувствие от Срещата на върха ЕС – Западни Балкани в София.  \"Декларацията няма кой знае какво значене, важна е картината от срещата - тя беше излъчена в столиците на всички балкански държави. Няма как този дух да не се пренесе в конкретни действия\", каза още Асен Агов.", "date": "2018.05.20", "title": "Асен Агов: С оттеглянето на САЩ от сделката с Иран Тръмп помага на Путин"}
{"url": "https://www.faktor.bg/bg/articles/politika/tsvetan-tsvetanov-i-chlenove-na-vatreshnata-komisiya-v-parlamenta-zaminavat-na-rabotno-poseshtenie-v-rumaniya", "text": "Председателят на Комисията по вътрешна сигурност и обществен ред Цветан Цветанов и членове на комисията заминават на двудневно работно посещение в Румъния, съобщиха от пресцентъра на Народното събрание.  В рамките на посещението те ще проведат съвместно заседание с Комисията по отбрана, обществен ред и национална сигурност в Камарата на представителите в Румъния. Основни теми на срещата ще бъдат парламентарното сътрудничество и Българското председателство на Съвета на ЕС. Заседанието ще се проведе в сградата на парламента в Букурещ утре. По време на заседанието председателите на двете Комисии ще подпишат декларация за сътрудничество. Цветан Цветанов и членовете на Комисията ще се срещнат с председателя на Камарата на представителите. След това е насрочено посещение в Центъра за правоприлагане за Югоизточна Европа.  Малко по-късно те ще посетят и Генералния инспекторат на Гранична полиция. Цветан Цветанов ще има работна среща с министъра на вътрешните работи на Румъния. Предвидено е посещение и в Генералния инспекторат на румънската Жандармерия. Цветанов ще се срещне и с председателя на Комисията по отбрана, обществен ред и национална сигурност Дорел Къпрар. На следващия ден, 22 май, е предвидено посещение в Бреговата охрана в Констанца, а след това в SCOMAR - Комплексна система за наблюдение и контрол на трафика в Черно Море. Насрочено е посещение и в Доброгеа - Инспекторат за спешни случаи, окръг Констанца.", "date": "2018.05.20", "title": "Цветан Цветанов и членове на вътрешната комисия в  парламента заминават на работно посещение в Румъния"}
{"url": "https://www.faktor.bg/bg/articles/novini/svyat/erdogan-obeshta-turtsiya-da-investira-v-magistrala-svarzvashta-belgrad-i-saraevo", "text": "Турският президент Реджеп Тайип Ердоган днес обеща Турция да инвестира няколко милиарда евро в изграждането на магистрала, свързваща Белград и Сараево, предаде Ройтерс. Ердоган пристигна днес в босненската столица на посещение, определяно като \"работно\", но основното мероприятие по време на визитата ще бъде речта му (по повод предстоящите на 24 юни в Турция избори) пред хиляди турци, пристигнали от страни от Западна Европа, които забраниха предизборни митинги на чужди лидери на тяхна територия, отбелязва агенцията. Министрите на транспорта на Босна и Турция днес подписаха писмо за намерение за изграждането на магистрала, свързваща Сараево и Белград. Проектът е на стойност около 3 милиарда евро, но засега е блокиран от босненските сърби. Ердоган посочи, че очаква министрите да се договорят за техническите детайли до лятото, когато ще бъдат обявени търгове за изграждането на пътните участъци. Междувременно хиляди турци пристигнаха от Германия, Холандия и Австрия, както и от страни от Балканите и от цяла Босна. Организаторите на митинга на Ердоган посочиха, че очакват до 15 хиляди души да присъстват на мероприятието. Полицията е взела засилени мерки за сигурност по улиците на Сараево. Ако хиляди хора, идващи от различни части на Европа, не могат да се срещнат с лидера, когото искат да чуят, това не е редно за мен. Следователно ние ще се срещнем с тях тук, каза Ердоган на пресконференция.", "date": "2018.05.20", "title": "Ердоган обеща Турция да инвестира в магистрала, свързваща Белград и Сараево"}
{"url": "https://www.faktor.bg/bg/articles/novini/balgariya/balotazh-na-izborite-v-galiche", "text": "Частичните избори за кмет на село Галиче преминаха спокойно, при 61% избирателна активност. Според първоначалните прогнози ще има балотаж. Кандидатите за поста са трима, издигнати от ГЕРБ, БСП и ВМРО. От две години селото е без вечния си кмет Ценко Чоков, който е с присъда на първа инстанция за отвличане, побой и палеж. Хората настояват наследникът на Чоков да се справи с чистотата, да асфалтира улиците, да ремонтира осветлението в селото. През целия ден в Галиче имаше засилено полицейско присъствие и жандармерия. Привечер се появи напрежение. Сред несъответствията в изборния ден беше протокол от подвижна избирателна секция – той се оказа попълнен и гласовете – преброени, часове преди края на изборния ден. Записаният час е 20:15 ч.. Застъпници пък обявиха, че са гласували хора, които не са от селото, но са били регистрирани в законоустановения срок.", "date": "2018.05.20", "title": "Балотаж на изборите в Галиче"}
{"url": "https://www.faktor.bg/bg/articles/novini/svyat/italiya-tazi-ruska-avantyura-e-opasna", "text": "Популистите от „Пет звезди\" и „Северна Лига“ си легнаха заедно в брачното ложе и доста бързо изковаха коалиционен договор. Това не е учудващо за популистите отдясно и отляво - те нямат убеждения, а се въртят според вятъра. Ужасяващото е в това, че Италия, която е сред страните-основателки на ЕС, попадна в ръцете на евроскептиците. Но мнозинството от избирателите, които бяха дълбоко разочаровани от досегашната система, искаше именно това. Лидерът на движението \"Пет звезди\" Луиджи Ди Майо нарече коалиционния брак по сметка \"исторически съюз\". Все пак остава още едно препятствие: Италия все още няма министър-председател, около чиято личност трябва да се обединят лидерите на двете партии до понеделник (21.5). Правителствената програма, която представят популистите, е преди всичко скъпа. Тя обещава по-ниски данъци на клиентелата на \"Северна лига\", а на избирателите на \"Пет звезди\" - повече социални придобивки. Пенсионерите явно ще бъдат ощастливени, а в същото време се говори и за стимулиране на икономиката - без да е ясно как ще се финансира всичко това. Временна утеха за пазителите на европейските финанси е новината, че и новото италианско правителство щяло да спазва правилата за бюджетния дефицит. Остава надеждата, че фискалната реалност ще подейства като оздравителен шок на популистките фантазии. Засега няма опасения, че \"Пет звезди\" и \"Северна лига\" ще действат така нагло, както ляворадикалната гръцка партия \"Сириза\" през 2015 година. Италианците си извлекоха поука от гръцката драма. Двете партии обаче настояват за нови преговори по европейските договори и искат да променят правилата в полза на Италия. Това ще бъде дълъг политически процес, който може да окаже влияние върху всички други политически сфери. Новото италианско правителство иска радикална промяна в миграционната политика. То не иска да приема повече бежанци и смята да екстрадира стотици хиляди мигранти - в краен случай и в други европейски държави. Националистическата \"Лига\", която поддържа контакти с френските, германски и холандски десни популисти, си мечтае за политика а ла Тръмп, под мотото \"Италия преди всички\". Това може да се отрази доста неблагоприятно на политиката на ЕС. Отсега нататък не бива да се фиксираме над въпроса дали Германия и Франция ще успеят да се разберат за реформа на еврозоната. Сега вече ще става въпрос за това дали третата най-голяма страна във валутния съюз ще продължи курса си или ще потегли по съвършено друг път. Мотото на предизборната борба в Италия гласеше: Брюксел е виновен за всичко и сега трябва да плаща – включително и за лошите кредити на закъсалите италиански банки. Новото правителство в Рим би могло да се изкуши да създаде виртуална паралелна валута, която да е валидна само за разплащанията между бюджета и италианските фирми. С този нелегален, според европейските правила, трик, популистите биха могли да прикрият част от огромните държавни дългове. Интересният въпрос е обаче дали международните финансови пазари, които досега наблюдаваха този исторически обрат удивително безучастно, биха успели да запазят спокойствието си и занапред. Лихвите по италианските държавни облигации вече започнаха да се повишават, но все още са в обичайните рамки. Преди изборите инвеститорите говореха, че евентуална широка коалиция от популистки партии би била истински кошмар за  Италия. Сега това кошмарно видение се превърна в действителност. Бракът между популистите в Италия може да стане обаче и кошмар за европейците – включително и във външнополитическо отношение. Както \"Лигата\", така и движението \"Пет звезди\" поддържат отлични отношения с Кремъл. И двете партии защитават руските позиции и категорично отхвърлят санкциите срещу Русия. На този фон неизбежно трябва да се очаква и промяна във външнополитическата линия на Италия относно войната в Сирия и ядрената сделка с Иран. Тази евроскептична, проруска коалиция с явен мерак за икономически авантюри ще вкара цяла Европа в шеметна въртележка от нерационални действия. Това е исторически момент: интересен, но и опасен.   Друг въпрос е колко дълго ще се задържи на власт подобна коалиция. Ако през идната година отново се окажат необходими избори, на сцената ще излезе и едно позабравено полит-зомби: Силвио Берлускони. Опитният кукловод би могъл да притисне популистите сериозно. И тогава италианците ще бъдат изправени пред необходимостта да избират между по-голямото зло - \"Форца Италия\" - и по-малкото зло - популистите.", "date": "2018.05.20", "title": "Италия: Тази руска авантюра е опасна!"}
{"url": "https://www.faktor.bg/bg/articles/politika/plevneliev-vsichki-partii-s-izklyuchenie-na-gerb-tarsyat-blizost-s-rusiya-no-rusiya-ne-e-model-za-nas", "text": "\"Почти всички политически сили в България, с изключение на ГЕРБ, търсят близост с Русия, която има деструктивна роля.\", Това заяви президентът в периода 2012-2017 г. Росен Плевнелиев Плевнелиев пред БНТ.  \"Русия днес не е модел за нас. Руснаците не живеят добре. Там няма демокрация. Има автократичен режим, няма човешки права и свободи. И ние трябва да си даваме сметка за това. В голяма степен и българските политици, и българските медии ги е страх да говорят какво се случва днес в Русия\", подчерта Плевнелиев и изрази притеснение, че президентът Радев е тръгнал по пътя на популизма, с което може да изгуби международния си авторитет. Той похвали премиера Бойко Борисов за добрата му външна политика. \"България вдигна много нивото на репутацията си\", категоричен бе бившият президент.  Той коментира и проекта „Северен поток 2“, който по мнението му цели да дестабилизира ЕС. \"От интерес на България е да стане газов хъб, защото това ще намали цената на газа и ще увеличи производствения капацитет\", заяви Плевнелиев. По думите му „Северен поток 2“ не е в интерес на България. \"Заявявам най-отговорно: председателството на България на ЕС е исторически успех за България. Не чух нито една дума на съмнение от европейските лидери и техните екипи, от лидерите на Западните Балкани за това колко беше успешно българското председателство. То беше по-успешно, отколкото ние сме си мислили и отколкото всички са очаквали\", обобщи той.  По думите му Балканите остават територия на геополитически сблъсък, където интереси имат Русия, Турция, САЩ и Китай, и затова е важно Европейският съюз да спази подписаните софийски дневен ред и декларация за интеграцията на страните от Западните Балкани.", "date": "2018.05.20", "title": "Плевнелиев: Всички партии, с изключение на ГЕРБ, търсят близост с Русия, но Русия не е модел за нас"}
{"url": "https://www.faktor.bg/bg/articles/obshtestvo/zakon-i-red/priznaliyat-che-e-bludstval-s-parvoklasnichki-mazh-se-otreche-ot-pokazaniyata-si", "text": "Софийският градски съд остави в ареста мъжа, обвинен, че е блудствал с две деца в столично училище.  Към момента Валентин Асенов отрича да е извършвал блудствени действия и казва, че е признал вина в началото под полицейски натиск, съобщава bTV.    На влизане в съдебната зала Асенов криеше лицето си и каза единствено, че не е извършил блудството. Заседанието беше закрито за медии.   Повдигнаха обвинения на задържания мъж, дърпал ученици в тоалетната Наказанието, което Асенов може да получи, е от 5 до 20 години затвор.   Мъж е арестуван в София по сигнал за блудство с деца в училище 33-годишният Валентин Асенов досега не е осъждан за такова престъпление. Има криминална регистрация за кражба.   Той е имал законен достъп до училището като доставчик на закуски от голям хлебозавод.", "date": "2018.05.20", "title": "Призналият, че е блудствал с първокласнички мъж се отрече от показанията си"}
{"url": "https://www.faktor.bg/bg/articles/ikonomika/biznes/es-predstavi-spisak-s-amerikanski-stoki-za-koito-planira-po-visoki-mita", "text": "Европейският съюз (ЕС) официално е съставил списък с американски стоки, които могат да бъдат обложени с вносни мита в отговор на митата на САЩ върху вноса на стомана и алуминий, предаде ДПА. Списъкът е предаден на Световната търговска организация (СТО), която го публикува. Ответните мита ще носят 1,6 млрд. долара годишно, посочва ЕС в документа. Сумата се равнява на стойността на американските мита. Списъкът включва селскостопански продукти като царевица, ориз, фъстъчено масло и портокалов сок. Уиски, тютюневи изделия и дънки също ще бъдат облагани с допълнителни тарифи. Включени са и различни стоманени продукти, мотоциклети и лодки. Повечето продукти в списъка ще бъдат обложени с мита 25%.", "date": "2018.05.20", "title": "ЕС представи списък с американски стоки, за които планира по-високи мита"}
{"url": "https://www.faktor.bg/bg/articles/ikonomika/-ataka-iska-34-darzhavno-uchastie-v-aets-belene-i-erp-tata", "text": "Партия „Атака“, която е част от управляващото мнозинство, настоява за блокираща квота и 34% държавно участие в проекта за АЕЦ „Белене“ и в трите електроразпределителни дружества. Това стана ясно от думите на националния координатор на партията Светлозар Лазаров в предаването „Офанзива“ по Канал 3.    „Нашата позиция е последователна и ясна. Държавата трябва да бъде незаобиколим фактор и да има своето участие с 34% в АЕЦ „Белене“. Това, което до момента е извършено или инвестирано от държавата, да стане т. нар. „апортна вноска“, за да се държат 34% блокираща квота и да не може утре да се озовем в казуса с ЧЕЗ и да се чудим как да си отвоюваме държавата. Независимо дали става дума за АЕЦ „Белене“, ЧЕЗ и другите ЕРП-та, нашата позиция е 34% държавно участие, за да може да се влияе върху управленските решения и цената на тока и да се осъществяват определени политики в полза на хората“, заяви Лазаров.  Според него е добре, че и ГЕРБ, и БСП са стигнали до катарзис по темата с АЕЦ „Белене“.   „Атака“ е единствената партия, която последователно поддържа тезата за изграждане на втора ядрена централа в България. Преди време мнозинството на ГЕРБ наложи мораториума в парламента за строителството на АЕЦ „Белене“. В същото време БСП въпреки че направи референдум и агитираше да се гласува „за“ строителството, когато състави правителство със своя мандат, изкуствено наложи тезата за 7-и блок на АЕЦ „Козлодуй“. Това автоматично означаваше спиране на проекта „Белене“ за сметка на изкуствен проект с компания, която реално беше в технически фалит. Аз не съм против 7-и блок на АЕЦ „Козлодуй“, но всички видяхме до какво доведе тезата да се противопоставя 7-ия блок на „Козлодуй“ на АЕЦ „Белене“, коментира националният координатор на „Атака“.  Според него и двата проекта имат своя потенциал.   „Спокоен съм за коалицията „Обединени патриоти“, защото Волен Сидеров като неин идеолог насочва нещата в правилната посока“, каза още Светло Лазаров.", "date": "2018.05.20", "title": "\"Атака“ иска 34% държавно участие в АЕЦ „Белене“ и ЕРП-тата"}
{"url": "https://www.faktor.bg/bg/articles/novini/svyat/prints-hari-podari-na-megan-prasten-ot-svoyata-mayka", "text": "В деня на сватбата си принц Хари подари на своята съпруга Меган Меркъл пръстена със сапфири и диаманти, принадлежал на неговата майка, принцеса Даяна, съобщи „Дейли мейл“. След като двамата съпрузи излязоха от Уиндзорския дворец и седнаха в колата - Jaguar модел 1968 т. Меган демонстрира на ръката си украшението, в което репортерите познаха пръстена на лейди Даяна. След смъртта на майка им принцеса Даяна в катастрофа през август 1997 г. синовете й Уилям и Хари си поделиха няколко нейни вещи за спомен. Уилям избра часовника й Cartier Tank Francaise, а Хари взе венчалния пръстен, направен от ювелирната къща Garrard.", "date": "2018.05.20", "title": "Принц Хари подари на Меган пръстен от своята майка"}
{"url": "https://www.faktor.bg/bg/articles/sport/stotitsi-se-vklyuchiha-v-pohod-v-pamet-na-boyan-petrov", "text": "Стотици се събраха тази сутрин в столичния квартал \"Княжево\" и тръгнаха на поход до Копитото в памет на Боян Петров. Приятели на алпиниста, познати и непознати, ще извървят маршрута, по който той е тренирал преди покоряването на всеки връх.  Организацията е стройна, има полицаи от Столичната полиция и доброволци от Червения кръст, съобщава БГНЕС. Трасето е 2,5 км, но денивелацията е между 600-700 м.  Жената до Боян Петров Радослава Ненова също участва в похода. Тя помоли всички да бъдем щастливи, защото според нея \"сега Боян е на по-хубаво място\". По средата на трасето има дневник, към който всеки може да добави нещо от себе си.", "date": "2018.05.20", "title": "Стотици се включиха в поход в памет на  Боян Петров"}
{"url": "https://www.faktor.bg/bg/articles/layf-stayl/klyuki/razsledvat-lyuk-beson-za-iznasilvane-toy-otricha", "text": "Френските власти разследват обвинение в изнасилване срещу режисьора Люк Бесон, който отрича да е виновен, съобщи Асошиейтед прес. Обвинението е отправено от 27-годишна жена. Тя твърди, че Люк Бесон я е дрогирал и изнасилил в хотел \"Бристол\" в Париж. Адвокат на Люк Бесон каза пред френска телевизия и радио, че той отрича обвиненията. Люк Бесон е на 59 години. Той е продуцирал повече от 100 филма, като е режисирал и написал сценария на много от тях. Най-известните му филми са \"Безкрайната синева\", \"Леон\", серията \"Такси\", \"Петият елемент\".", "date": "2018.05.20", "title": "Разследват Люк Бесон за изнасилване, той отрича"}
{"url": "https://www.faktor.bg/bg/articles/ikonomika/biznes/-toplofikatsiya-sofiya-iska-poskapvane-na-parnoto-i-toplata-voda", "text": "\"Топлофикация София\" иска увеличение на парното и топлата вода с още 4% заради планираните ремонти през лятото. Отделно поскъпване от юли се очаква и заради предвиждания скок на природния газ с близо 16 на сто.  Според изчисленията на експерти, ако цената на природния газ се вдигне с 16 на сто, както иска държавната \"Булгаргаз\", това би увеличило цената на топлата вода с между 7 и 10%. С исканото увеличение заради ремонтите, което е на обща стойност 9 млн. лева, общият ръст би стигнал до 14%. \"Отражението на инвестициите и в ремонти, и в самата инвестиционна програма - това е заложено в самия модел, който ние сме предложили на регулатора за утвърждаване на цени в самия регулаторен период\", каза Боян Паунов, директор в \"Топлофикация София\", цитиран от БНТ.  Окончателно решение енергийният регулатор трябва да вземе до началото на юли. Ремонтите на \"Топлофикация\" ще започнат на 5 юни и ще продължат до края на септември. Стремили сме се в максимално кратки срокове да бъде изпълняван ремонта, но така или иначе тръбите и съоръженията, както споменах преди малко, изградени преди толкова много години, се нуждаят от по-продължителен период за ремонт, заяви Николай Колев, директор в \"Топлофикация София\".", "date": "2018.05.20", "title": "\"Топлофикация София\" иска поскъпване на парното и топлата вода"}
{"url": "https://www.faktor.bg/bg/articles/petak-13/bivsh-ofitser-na-tsru-rusiya-gotvi-nova-hibridna-ataka-na-balkanite-chrez-doktrinata-gerasimov", "text": "Отслабването на западните структури и дискредитирането на ценностите, както и компрометиране на НАТО – това са едни от ключовите стратегически цели на Путин според  бившия офицер на ЦРУ Майкъл Дж. Сюлик. В интервю за полското издание „Polityka“ той обяснява, че в момента военната победа на Русия над НАТО е много спорна, затова тя ще работи по локални цели и най-вероятната следваща точка на руската диверсия ще са Балканите. \"Демокрацията е проклятие за историческата представа на Путин\", казва Майкъл Сулик, бивш офицер на ЦРУ, който ръководи операции в Русия и Централна Европа. На въпрос дали се страхува от Русия, той обяснява: \"Страхувам се, че шефът на Генералния щаб на британската армия, генерал Ник Картър, нарече Русия в своя силна реч, произнесена пред мозъчния тръст „РУСИ\" в Лондон „погрешно изчисление\". Когато една страна, на основата на определени свои предположения, интерпретира погрешно намеренията на своя противник, тласка нещата към въоръжен конфликт. Това е от което най-много се боя, особено когато се отнася до заплахата, която идва от Русия.\" В същото време бившият офицер на ЦРУ не вярва, че Русия е готова за пряка война с НАТО, поне засега. Макар да се извършва модернизация на руската армия, възможната военна победа над НАТО е много спорна. Ето защо Русия използва други средства. Вместо военна агресия Путин ще прилага стратегия, наречена  която залага на прилагането на \"военни средства под прикритие“, със силен акцент върху действия, които имат характер на информационната война. \"Тази доктрина използва не само съвременните цифрови технологии, но дава на Русия и много други преимущества. На първо място, тя не изисква големи финансови разходи, което е от голямо значение за страна, чиято икономика е в лошо състояние. Освен това по този начин се  компенсира липсата на трайно военно превъзходство. Като се имат предвид  успехите на Русия, свързани с използването на кибершпионажа и кибератаките в Естония, Грузия, Украйна и САЩ, Кремъл със сигурност ще продължи да разчита на информационната война и на други форми, които имат разрушително действие и ефект, като тяхната цел е да се отслаби врага, особено страните - членки на НАТО , както и самия военен съюз \", прогнозира Сулик. Като друга стратегическа цел на Путин бившият офицер от ЦРУ изтъква отслабването на западните институции и ценности. Става въпрос за създаване на   у свързаните с НАТО страни,  вбиване на клин между тях и техните народи, дискредитирайки демократичните им правителства. \"Демокрацията е проклятието за историческите представи на Путин. Някъде от 2006 г. той все повече приема славянството като форма на месианство, съдбата на суверенна  Русия - като Третия Рим. Като морален бастион срещу Запада, корупцията и упадъка, чиите корени той твърди, са посяти в  демокрацията. За да постигнат целта си, руските власти не просто искат да възпират влиянието на демокрацията в Русия, която там се възприема като отрова, но и да отслабят демокрацията в западните държави\"- обяснява Сулик. Един от районите, в който американският офицер очаква да бъде извършена руска диверсия в най-близко бъдеще, това са Балканите. В крайна сметка, въпреки мирните споразумения от 90-те години на миналия век, регионът остава нестабилен, а и Русия не можа да приеме поражението на сръбския си съюзник.  \"Русия със сигурност ще прибегне до използването на инструменти за водене на информационна война и други скрити средства, за да повлияе на предстоящите избори в Черна гора и Босна\", казва бившият агент от ЦРУ. Руското разузнаване винаги е показвало известна снизходителност и дори  пренебрежение по отношение на неговите \"по-малки братя\" в тайните служби на бившия Варшавски договор,  и Полша не беше изключение. В резултат на това както гражданското, така и военното разузнаване вярваха, че могат да действа безнаказано в Полша дори и след падането на комунизма. Те обаче не оцениха професионализма на полските служби, които започнаха да предугаждат руските операции и да гонят техни офицери от разузнаването. \"Мисля, че руснаците са си взели поука от тези провали и са решили да прибегнат до използването на по-сложни инструменти, за да прикриват своята подривна дейност\", добавя Сулик. Той е убеден, че като се има предвид трагичната история в отношенията между Русия и Полша, Полша е сред страните, които са най-чувствителни към всякакви интервенции от страна на Москва, но и най-ефективна в противодействието си срещу руския шпионаж и  заплаха. Не случайно именно Полша беше избрана за  \"Не искам да говоря по темата за вътрешните работи на Полша, но мисля, че в сравнение с много съседни страни вашата страна продължава да бъде по-добре подготвена за руската заплаха. Доколкото знам, Полша е заловила и изгонила повече руски шпиони от всяка друга съседна на тях държава“, казва в заключение Майкъл Сулик.", "date": "2018.05.20", "title": "Бивш офицер на ЦРУ: Русия готви нова хибридна атака на Балканите чрез доктрината „Герасимов”"}
{"url": "https://www.faktor.bg/bg/articles/politika/hlyab-i-pasti/shte-butne-li-stanishev-ninova-ot-konya", "text": "Прави ли ви впечатление, че шефът на Партията на европейските социалисти (ПЕС) Сергей Станишев измества шефа на българските социалисти (БСП)  Корнелия Нинова от новините, когато си дойде у нас. Все Сергей дават пустите му телевизии. Главно как хвали България за лидерството й на Балканите и европейските й визии. Което е направо трогателно, но доскоро не беше много характерно за него, ще се съгласите.  А за Корнелия Нинова подобно говорене си е направо опортюнизъм, че и люта  лична обида, предполагам.  Та нали тя непрекъснато  говори за апокалипсис, като става и ляга с думата „Оставка”. Станишев, разбира се, има да  връща на Нинова за демонстративното и даже арогантно неглижиране на мнението му за Истанбулската конвенция,  която е рожба именно на ПЕС, но изглежда  нещата не опират само до личната му обида и накърняването на авторитета му на европейски лидер. Тук очевидно има още нещо, защото той е прагматик.  Кани се да я измести и от сърцето на партията  Така поне казват някои другари, които са чудесно запознати с драмите на Столетницата. Говорело се упорито в соцсредите, че бившият лидер има намерение да се върне в БСП на бял кон и пак да яхне партийния кон като велик вожд. Много жребци се натрупаха в едно изречение, но това е положението.  Явно социалистите  ще стават конен народ… А Станишев е започнал и такива витиевати европейски приказки да говори, че да паднеш от коня. По-точно да паднат другарката Нинова и сие. На този етап това е неимоверно трудно, за да не кажем абсолютно невъзможно,   под мъдрото ръководство на въпросната другарка и откровено комунистическите настроения, които царят там.  Но пък тази тенденция непременно ще  помогне на Корнелия Нинова  да загуби още някои и други избори, а тогава трезвите умове в столетницата неминуемо ще си дадат сметка, че тя ги води не другаде, а към пропастта. Докато са се надявали да стигнат до властта…Това си е голям шок и за най-стоманения болшевик. Тогава ще избухнат.  Ще започнат да се оглеждат и ослушват за лидер с европейска ориентация, за да ги измъкне от блатото. Защото- да се измъкне сам, заедно с коня, дърпайки се за косите,  е успявал единствено покойният барон фон Мюнхаузен. Поне сам така твърдял, но той отдавна не е между нас, както вече отбелязахме. А и не е известно да е бил социалист, въпреки че с Нинова имат немалко общи черти. А в партията трезви и прагматични хора не липсват, просто сега ги е избутала псевдореволюционната вълна. Този сакрален ден  все по-малко зависи от руския президент Владимир Путин и умните хора в БСП  разбират това чудесно. Понякога даже го казват публично. Дори такъв радетел на неговия път към светлото бъдеще като проф. Иво  Христов, депутат от т.нар.левица, призна на срещата със симпатизанти в Голямата къща в Пловдив:  „В последно време Русия претърпя тежки геополитически поражения не само в Украйна. Русия беше изхвърлена от Черна гора, влиянието й беше редуцирано в Босна, а с последните събития беше изхвърлена и от Македония. Единствените й опити в момента са да задържи своето влияние в Сърбия. Но въпросът е докога. За Сърбия, която бе бомбардирана от НАТО, е въпрос на време да мине от другата страна“, обясни проницателният анализатор на срещата, озаглавена „Геополитическите реалности през аналитичния поглед на проф. Иво Христов“. Просто няма какво да добавим. Геополитическите реалности са си геополитическите реалности. А Станишев е лидер на европейските социалисти, ако нямате нищо против. Ако някой тръгне да се оглежда за лидер на българската левица с европейски капацитет и влияние, няма как да не спре погледа си на него. Дори да не иска…   Очевидно е стигнал и до извода, че да похвалиш страната си не е толкова лошо нещо.  Хвалбите даже звучят гордо и тежко в неговата уста, тържествено някак. \"Приоритетът на българското председателство, а именно Западните Балкани, е успех за страната ни. Това, че Западните Балкани са в дневния ред на ЕС е в резултат на България и на българското правителство, трябва да се гордеем с това\", заяви Станишев в София. Той дори стигна още по-далеч и обясни, че България може да се гордее, че се превръща в регионален лидер. По думите му за първи път съдбата на Западните Балкани се обсъжда на такова високо равнище. А това си е и хвърляне на камъни в градината на Корнелия, както и да го погледнеш.   Лидерът на ПЕС, разбира се, допълни, че подкрепя усилията на премиера на Македония и Гърция Зоран Заев и Алексис Ципрас да решат езиковия проблем между двете страни, като        не допусна да изтъкне, че и двамата са социалисти, негови хора. „Какви да бъдат, щом са такива смели реформатори”, вероятно си мислят социалистите по света и у нас „Страните, най-близо до преговорите, са управлявани от социалисти. Те имат пълната подкрепа на ПЕС по време на подготовката си, заради куража да правят реформи и да търсят решения на дългоотлагани проблеми. В Македония премиерът Заев за 10 месеца успя да заличи всички вреди и националистически залитания, нанесени от консервативния му предшественик Груевски. Пример за това е Договорът за добросъседство с България“, каза Станишев.    „Не е ли време вече Сергей да си вземе партията обратно, а сегашното ръководство барабар с Радев да си ходи при Путин и да си стои там? Стига са се пречкали с простотиите си“, писа наскоро колегата Тодор Токин във „Фейсбук .Това май е  посланието, което скоро ще стои на дневен ред пред социалистическата партия. Ако активистите й искат да я има, разбира се.", "date": "2018.05.20", "title": "Ще бутне ли Станишев  Нинова от коня?"}
{"url": "https://www.faktor.bg/bg/articles/novini/svyat/razkriha-imeto-na-informatora-na-fbr-vnedren-v-predizbornata-kampaniya-na-tramp", "text": "Бившият сътрудник на ЦРУ Стефан Халпър е бил таен информатор на ФБР по време на предизборната кампания на американския президент Доналд Тръмп, съобщава The Intercept.  Отбелязва се, че Халпър бил замесен в \"шпионски скандал\" през 1980 година, когато сътрудници от предизборната кампания на Роналд Рейгън били уличени в шпионаж в полза на администрацията на президента Джими Картър. По даннни на изданието към настоящия момент Халпър преподава в университета в Кеймбридж.  По-рано Доналд Тръмп призова да бъде изяснено дали ФБР и Министерство на правосъдието в САЩ са били замесени в неговата президентска кампания. Той отбеляза, че обнародването на документите на комитета по разследването на евентуално вмешателство ще помогнат да се намерят отговорите на съответстващите въпроси.", "date": "2018.05.20", "title": "Разкриха името на информатора на ФБР, внедрен в предизборната кампания на Тръмп"}
{"url": "https://www.faktor.bg/bg/articles/politika/iliyana-yotova-se-sreshtna-s-predstaviteli-na-balgarskata-obshtnost-v-bratislava", "text": "Вицепрезидентът Илияна Йотова се срещна с представители на българската общност в Братислава. Йотова е на 4-дневна обиколка в Чехия, Словакия и Сърбия по стъпките на светите братя Кирил и Методий. Йотова каза пред българи в словашката столица, че има амбицията да бъде създаден международен институт за българския език по примера на страни като Франция и Испания. Това може да помогне за изучаването на родния език и запазването на традициите и културата на българските общности зад граница. Тя посочи също, че продължава работата по изграждането на интернет платформа, на която българите в чужбина да поставят своите въпроси. Вицепрезидентът отбеляза, че има над 400 български неделни училища по света, но все още не могат да бъдат решени проблемите с техните сертификати. Илияна Йотова каза също с пътуването по стъпките на Кирил и Методий показва на европейските партньори откъде е тръгнало нашето духовно начало.", "date": "2018.05.20", "title": "Илияна Йотова се срещна с представители на българската общност в Братислава"}
{"url": "https://www.faktor.bg/bg/articles/novini/balgariya/novi-pravila-za-predpisvane-na-lekarstva-za-onkobolni", "text": "Нови правила за предписване на лекарства за злокачествени заболявания, предлага здравното министерство. Предвижда се протоколите от решенията на комисиите, които предписват терапиите, да се подават електронно.   Целта е да се осигури възможност за по-голям контрол на здравната каса върху разходите за онколекарства.   Голяма част от онкологичните болници в страната разходват лекарствата неефективно, показват резултатите от проверките на медицинския одит през миналата година.  \"Разтварят се 450 грама. Съгласно това, което ви е определено от онкологичната комисия, са 400 грама. Останалите 50 грама се унищожават\", заяви пред БНТ Емил Велчовски, главен секретар на Изпълнителна агенция \"Медицински одит\". Болниците могат да събират остатъците от медикаментите и да ги прилагат на други пациенти, поясни той.   Предвижда се онкокомисиите да подават по електронен път протоколите с решенията за назначаване на терапия. Така ще се следи ефекта от лечението и ще се ограничат възможностите за грешки и злоупотреби. Освен това болниците ще трябва да описват всички остатъци от медикаменти. В момента правилото важи само за скъпоструващите такива.", "date": "2018.05.20", "title": "Нови правила за предписване на лекарства за онкоболни"}
{"url": "https://www.faktor.bg/bg/articles/novini/svyat/obrat-gartsiya-okonchatelno-othvarli-imeto-republika-ilindenska-makedoniya", "text": "Гърция отхвърли варианта името на западната ни съседка да бъде променено на Република Илинденска Македония, съобщават местни медии. Именно за това име се спряха премиерите на Гърция и Македония Алексис Ципрас и Зоран Заев след разговор на четири очи по време на срещата на върха в София в четвъртък. Два дни по-късно Заев потвърди, че това е опцията, приемлива и за двете страни. „Македонските граждани също ще имат думата. Те ще могат да гласуват на референдум по въпроса”, каза тогава Заев. В специално изявление пред медиите той подчерта, че с това име страната му няма никакви териториални претенции към нито една съседна държава, включително и към Гърция. Според Заев постигането на компромис с Гърция ще отвори пътя на Македония към Европейския съюз и НАТО.  След изявлението на македонския премиер обаче стана ясно, че опозиционните партии в гръцкия парламент са се обявили против идеята западната ни съседка да се нарече Република Илинденска Македония. От кабинета на Ципрас пък поискали името да съдържа географско определение. В изявлението от канцеларията на министър-председателя се посочва, че Атина приветства достигнатото от Скопие разбиране, че „решението за името не може да съществува без приемането на erga omnes име, т.е. за цялостна употреба“. „Въпреки това, насърчаваме нашите съседи да продължим да работим заедно за намиране на взаимно приемливо решение с географско или времево определение, точно както предвижда пакетът от предложения, които представи специалният пратеник на ООН Матю Нимиц“, се казва още в съобщението. В него отново е повторена гръцката позиция, че решението и всичко, свързано с премахването на иредентизма, трябва да бъдат гарантирани чрез конституционна промяна.", "date": "2018.05.20", "title": "Обрат: Гърция окончателно отхвърли името Република Илинденска Македония!"}
{"url": "https://www.faktor.bg/bg/articles/novini/balgariya/ekspert-ot-sos-vodata-v-sofiya-ne-e-otrovna", "text": "Водата в София не е опасна и е качествена, и годна за пиене, заяви категорично зам.-председателят на ресорната комисия по инженерна инфраструктура и енергийно планиране в СОС инж. Симеон Славчев. Общинският съветник реагира светкавично на започналата истерия, че в София водата за пиене е опасна и по погрешка е била отровена с химикали. Той веднага разговаря с зам.-изпълнителния директор на Софийска вода Васил Тренев, който категорично е отрекъл слуховете за замърсяване на питейната вода в столицата. \"Контролните проби се взимат в най-различни точки на водопреносната мрежа, а годишно се правят над 140 000 анализа на 8000 проби.  \"Водата не е опасна и е годна пиене\", потвърди и инж. Славчев. Той е категоричен, че е недопустимо и неморално да се използва питейната вода в столицата за политически цели, защото водата е част от националната ни сигурност. \"Спекулациите и заигравките с водата са опасни\", предупреди общинският съветник.", "date": "2018.05.20", "title": "Експерт от СОС: Водата в София не е отровна"}
{"url": "https://www.faktor.bg/bg/articles/novini/balgariya/zverska-katastrofa-kray-plovdiv-motorist-zagina-sled-udar-v-kola", "text": "Жестока катастрофа е станала на пътя Девин -Триград. Моторист е загинал след челен удар в автомобил. Това съобщава TrafficNews.bg. Тялото на починалия рокер е на пътното платно. Предното стъкло на колата е счупено. На място са екипи на полицията. Все още не е ясно как се е стигнало до фаталния удар. Заради тежкия инцидент пътят е затворен и в двете посоки. Много водачи са блокирани в тапата, пътуващи към Пловдив.", "date": "2018.05.20", "title": "Зверска катастрофа край Пловдив - моторист загина след удар в кола"}
{"url": "https://www.faktor.bg/bg/articles/novini/balgariya/balkanskite-darzhavi-ne-si-vyarvat-zashtoto-igrayat-po-interesite-na-velikite-sili", "text": "„Проблемът е, че на Балканите има много двойни стандарти от страна на западноевропейските държави, които видяхме включително и на последната среща. Именно тези двойни стандарти са причината за това недоверие между отделните балкански държави, защото те бяха използвани блоково за интересите на една или друга, претендираща за влияние на Балканите, Велика сила.“ Това каза вицепремиерът и министър на отбраната Красимир Каракачанов пред БНР.   „От тази гледна точка, политиката на българското правителство да даде перспектива на Западните Балкани за членство в НАТО и ЕС е правилна политика, защото когато всички западнобалкански държави са в един и също блок, те ще могат по-свободно да решават взаимоотношенията си помежду си, без да бъдат разменна монета“, добави вицепремиерът.    Каракачанов коментира и спора за името на Македония: „България няма проблем с името на Македония, защото България е първата страна, която призна Република Македония. Ние нямаме комплекси за малоценност към името Македония, защото чисто в исторически план българите смятат това за част от нашата история. Този спор е доста измислен и се дължи не толкова на нещо друго, колкото на страховете, които все още съществуват в Атина, от това, че признаването на държава като Македония може да доведе до някакви претенции спрямо нея“.   Министърът на отбраната коментира и въпросът за сигурността в ЕС и в частност България. Той отново подчерта важността от модернизацията на Българската армия и посочи, че с реализацията на проектите България ще бъде много по-надежден партньор на НАТО: „Крайно време е да спрем да мислим, че някой друг ще се грижи за нас, защото този друг се грижи винаги предимно за себе си и след това, ако остане и нещо не му противоречи на интересите, се сеща за нас. Затова ние трябва да реализираме проектите за модернизация на армията. До края на годината ще се опитаме, но всичко зависи от скоростта, с която парламентът ще приеме тези проекти, но до края на годината, началото на следващата, трябва да бъдат подписани и трите проекта, за да може да бъде реализирана модернизацията на нашата армия.“", "date": "2018.05.20", "title": "Каракачанов: Балканските държави не си вярват, защото играят по интересите на великите сили"}
{"url": "https://www.faktor.bg/bg/articles/novini/balgariya/dolno-cherven-politik-pusnal-sluha-za-otrovnata-voda-v-sofiya", "text": "Истерията, че водата в София и кварталите е отровена е тръгнала от пост на червения депутат Таско Ерменков. В свой пост от вчера той разказал, че водата не става за пиене. Ето какво е написал Ерменков в профила си във фейсбук:  \"Днес ми се обадиха от институции, които уважавам и от приятели, на които вярвам. Допълнително на лични съобщения получих следното съобщение: \"Приятел ми изпрати съобщение: Не пий вода от чешмата. Не я използвай дори за готвене. Отровна е. Вчера научихме, че в Искъра са изсипани голямо количество отровни химикали и в момента водата в софия е ОТРОВНА. От 5 различни, независими един от друг източника знаем инфото, но не можем да го пуснем публично, тъй като институциите мълчат (да не се изложат пред европейците).  Кажи на приятели и близки, поне 1 седмица да не употребяват чешмяна вода. Източникът на идното е сериозен гражданин. Имаме информация, че е запознат и депутат.\" Запознатият депутат съм аз.\"  \"Питейната вода доставяна на потребителите на територията на Столична община, е с гарантирано качество и с отлични характеристики. Тя отговоря на абсолютно всички изисквания на Наредбата за качеството на водата и всичките й физикохимични показатели са в норма\", обявиха обаче от Софийска вода и от столична община, като лично кметът Фандъкова застана зад твърдението.  Като стар и опитен чекист Таско Ерменков сигнализирал и ДАНС за софийската вода, но от там го успокоили, че няма основание за тревога. Ето как депутатът оправда \"инициативността\" си, която разтревожи и хвърли в паника софиянции: \"ИСКАМ ДА БЛАГОДАРЯ НА РЪКОВОДСТВОТО НА ДАНС ЗА БЪРЗАТА РЕАКЦИЯ.  СПОДЕЛЕНАТА ОТ МЕН ТУК ВЪВ ФЕЙСБУК ТРЕВОГА ЗА СЪСТОЯНИЕТО НА ВОДАТА В СОФИЯ ВЪВ ВРЪЗКА С МНОГОБРОЙНИТЕ СИГНАЛИ ДО МЕН ПО ТЕЛЕФОНА И НА ЛИЧНИ СЪОБЩЕНИЯ ОТ ВЧЕРА НЕ Е ОСТАНАЛА БЕЗ ВНИМАНИЕ ОТ Г-Н ДИМИТЪР ГЕОРГИЕВ, ПРЕДСЕДАТЕЛ НА ДЪРЖАВНАТА АГЕНЦИЯ. В ЛИЧЕН РАЗГОВОР МЕ ИНФОРМИРА, ЧЕ ПОДОБНА ИНФОРМАЦИЯ ВЕЧЕ ОТ СЕДМИЦА СЕ НОСИ ИЗ СОФИЯ. СЪОБЩИ МИ СЪЩО ТАКА, ЧЕ НЯМА ОСНОВАНИЯ ЗА ТРЕВОГА. КОЛКОТО ДО ПРЕДИШНАТА МИ ПУБЛИКАЦИЯ, СМЯТАМ, ЧЕ Е МОЕ ЗАДЪЛЖЕНИЕ ДА РЕАГИРАМ НА ТРЕВОГИТЕ НА ГРАЖДАНИТЕ И ДА СИГНАЛИЗИРАМ ЗА ТЯХ. ВИЖДАТЕ, ЧЕ ИМА РЕЗУЛТАТ! И ЕДИН ВЪПРОС - СЛЕД КАТО ОТ ЕДНА СЕДМИЦА ТОВА СЕ ВЪРТИ ИЗ ПУБЛИЧНОТО ПРОСТРАНСТВО, ЗАЩО НИКОЙ НЕ ВЗЕ ОТНОШЕНИЕ?\"", "date": "2018.05.20", "title": "От Таско Ерменков тръгнал слухът за отровната вода в София, ДАНС го успокоили!"}
{"url": "https://www.faktor.bg/bg/articles/politika/ekaterina-zaharieva-pristigna-v-buenos-ayres-za-sreshta-na-na-vanshnite-ministri-na-stranite-ot-g-20", "text": "Вицепремиерът и министър на външните работи Екатерина Захариева пристигна на летище \"Министро Пистарини\" в Буенос Айрес, столицата на Република Аржентина, съобщиха от Министерството на външните работи.  Тя ръководи делегацията на ЕС на срещата на външните министри на страните от Г-20. Аржентина е настоящият ротационен председател на организацията. Захариева ще има и двустранни срещи в рамките на посещението си. Аржентина е първата страна в региона на Латинска Америка, с която България установява дипломатически отношения (на 8 юли 1931 г.). Многото аржентински граждани от български произход представляват естествен мост за задълбочаване на приятелството между двете страни. По време на Българското председателство на Съвета на ЕС България продължи последователно да подкрепя и насърчава цялостното активизиране на отношенията между Европейския съюз и Аржентина, включително в контекста на преговорите за сключване на Споразумение за асоцииране между ЕС и Общия пазар на държавите от Южна Америка (МЕРКОСУР), както и по линия на диалога ЕС - ОДЛАК (Общност на държавите от Латинска Америка и Карибите).", "date": "2018.05.20", "title": "Екатерина Захариева пристигна в Буенос Айрес  за среща на външните министри на страните от Г-20"}
{"url": "https://www.faktor.bg/bg/articles/novini/svyat/natsionalisti-prebiha-kmeta-na-solun", "text": "Кметът на втория най-голям град в Гърция – Солун, беше приет в болница с наранявания в областта на главата, гърба и краката, след като бил нападнат от крайни националисти, информира електронното издание на в. \"Катимерини\".  Калипсо Гула, председателката на общинския съвет в Солун, съобщи, че кметът Янис Бутарис е присъствал на церемония вчера в памет на т.нар. Понтийски геноцид – избиването на етнически гърци от турците през Първата световна война и последвалата Гръцко-турска война. Гула, която също е била на събитието, разказва, че десетина души са наобиколили 75-годишния кмет и са му казали да си тръгва, а после го нападнали с бутилки. Кметът е известен с твърдия си антинационалистически подход. По думите на Гула Бутарис е паднал и е бил ритан в главата и краката. Тя каза още, че по време на църковната служба преди това в памет на жертвите присъстващите политици са били освиркани, пише БТА.", "date": "2018.05.20", "title": "Националисти пребиха кмета на Солун"}
{"url": "https://www.faktor.bg/bg/articles/novini/svyat/silno-zemetresenie-udari-albaniya", "text": "Земетресение с магнитуд 4,6 по скалата на Рихтер е регистрирано миналата вечер в югозападната част на Албания, показва справка на интернет страницата на Европейския средиземноморски сеизмологичен център (EMSC). Земетресението е регистрирано в 20:14 часа местно време (21:14 българско) в събота на дълбочина 15 км. Епицентърът е регистриран на 115 км. южно от Тирана и на 32 км. югоизточно от Вльора. Няма данни за жертви и разрушения. Последвали са около 10 по-слаби афтершока с магнитуд 2,2 – 3,0 по скалата на Рихтер.", "date": "2018.05.20", "title": "Силно земетресение удари Албания"}
{"url": "https://www.faktor.bg/bg/articles/novini/balgariya/prof-plamen-pavlov-otkazat-na-bpts-da-ne-prisastva-na-tarzhestvata-v-ohrid-e-antiistoricheski", "text": "Отказът на Св. синод да присъства на тържествата, посветени на 1000 години от създаването на Охридската архиепископия е антиисторически.  Това обяви пред „Фокус” историкът проф. Пламен Павлов. Според него това скандално решение дава основание на някои духовници в Македония да твърдят, че са съвсем отделна църква и нямат нищо общо с нас, което е дълбоко невярно. Проф. Павлов е категоричен, че българското участие на тези тържества ще даде възможност да се каже открито, че става дума за българската църковна история и че Българската патриаршия е единствената, която може да бъде майка на Македонската църква. Историкът призовава Св. синод да свика ново заседание и да отмени непонятното си и дори позорно решение, още повече, че гласовете са осем на пет, а патриарх Неофит не е гласувал. Не можем да приемем, че БПЦ може да решава подобни морално-етични исторически въпроси с разделение. Такива важни въпроси трябва да се решават със съгласие. Приказките, че ще изпаднем в схизма и ще отпаднем от световния живот на Православието са напълно несъстоятелни. Проф. Павлов призовава Синода да преразгледа решението си и да участва достойно на честванията, посветени на 1000-годишнината от създаването на Охридската архиепископия.", "date": "2018.05.20", "title": "Проф. Пламен Павлов: Отказът на БПЦ да не присъства на тържествата в Охрид е антиисторически"}
{"url": "https://www.faktor.bg/bg/articles/novini/svyat/streletsat-ot-teksas-mozhe-da-poluchi-smartna-prisada", "text": "17-годишният ученик, който в петък уби 10 и рани 13 души, след като откри стрелба в училище в района на Хюстън, е изглеждал \"извънредно неемоционален\" на сутринта след нападението. Това съобщи снощи един от адвокатите на младежа, идентифициран от властите като Димитриос Пагурцис. Той е обвинен в убийство по параграф, за който в Тексас се предвижда смъртна присъда. Никълъс Пьол, един от двамата адвокати, наети от родителите на стрелеца, каза, че е прекарал общо един час с Пагурцис в ареста през нощта срещу събота.   \"Той е много емоционален и извънредно неемоционален\", бе отговорът на юриста на въпрос какво е душевното състояние на клиента му. \"Има неща, които той разбира, и има неща, които не разбира\", добави Пьол. Родителите на младежа разпространиха вчера изявление, че сътрудничат на властите за разследването. Те заявяват, че са \"потресени\" от случилото се и изразяват съболезнования към роднините на убитите и ранените.", "date": "2018.05.20", "title": "Стрелецът от Тексас може да получи смъртна присъда"}
{"url": "https://www.faktor.bg/bg/articles/novini/balgariya/chaka-ni-slancheva-nedelya-sledobed-kratki-valezhi", "text": "В неделя преди обяд над по-голямата част от страната ще бъде предимно слънчево. След обяд отново ще се развие купеста облачност, но само на отделни места ще превали и прегърми. Ще духа слаб до умерен вятър от север-североизток. Максималните температури ще са между 21 и 26 градуса. Атмосферното налягане е малко по-ниско от средното за май - ще се повиши.   В планините преди обяд ще бъде предимно слънчево. След обяд ще се развие купеста облачност и на места ще превали и прегърми. Ще духа до умерен североизточен, по билата югозападен вятър. Максималната температура на височина 1200 м ще бъде около 15 градуса, на 2000 м - около 8 градуса.", "date": "2018.05.20", "title": "Чака ни слънчева неделя, следобед кратки валежи"}
{"url": "https://www.faktor.bg/bg/articles/novini/svyat/opozitsiyata-v-gartsiya-othvarlya-predlozhenoto-ime-ilindenska-makedoniya", "text": "Опозиционните партии в Гърция единодушно отхвърлиха предложението на Скопие да приеме името \"Република Илинденска Македония\" като компромисно решение на дългогодишния спор, информира Greek Reporter. Докато премиерът Алексис Ципрас телефонира на политическите лидери и президента Прокопис Павлопулос, за да ги осведоми за преговорите с Македония, опозицията изрази опасения, че предложението е иредентистко, тъй като има териториални претенции към Гърция. Въпреки че няма официална реакция от правителството за предложението, гръцки медии съобщават, че Ципрас сериозно го обмисля. \"Това име е исторически и пряко свързано със стремежа за създаване на \"македонска\" нация и държава, която включва Солун и се простира до Егейско море\", се казва в съобщение на основната опозиционна партия \"Нова Демокрация\". В съобщението се допълва, че Илинден \"потвърждава и засилва иредентизма на Скопие. Предложението дори е неприемливо и за обсъждане\". Гръцкият политик Фофи Генимата, лидер на центристкото \"Движение за промяна\", описа предложението като \"образец за връщане към иредентизъм\" и поиска уверения от гръцкото правителство, че не е започнало преговори в този контекст. Лидерът на Съюз на центристите Василис Левентис заяви, че е против всяко предложено име, което включва \"Македония\", докато председателят на Комунистическата партия Димитрис Куцумбас подчерта, че предложението е \"най-лошото от всички възможни опции\".", "date": "2018.05.20", "title": "Опозицията в Гърция отхвърля предложеното име Илинденска Македония"}
{"url": "https://www.faktor.bg/bg/articles/novini/svyat/nameriha-edna-ot-chernite-kutii-na-razbiliya-se-v-havana-samolet", "text": "Намерена е една от двете черни кутии на разбилия се в петък край Хавана пътнически самолет. Това съобщи кубинският министър на транспорта Адел Искиердо, цитиран от БГНЕС. В петък \"Боинг 737-200\", изпълняващ полет от Хавана за Олгин, падна недалеч от летище „Хосе Марти“ минути след излитането си. На борда е имало 113 души. Вече е потвърдена смъртта на 110 от тях. Три жени са в болница в критично състояние. Мексиканската главна дирекция за гражданска авиация изпрати екип от специалисти, които да помагат на кубинските власти. Американската компания „Боинг“ мобилизира технически екип, който да се отзове при евентуална нужда от страна на Хавана. \"Боинг 737\" на авиокомпанията \"Cubana de Aviacion\" е бил взет под аренда от мексиканската авиокомпания \"Глобъл Еър\". Самолетът, който е построен през 1979 г., според мексиканските власти е минал технически преглед последно през ноември 2017 г. В Мексико, бивш пилот на компанията „Глобъл Еър“ заяви в интервю, че между 2005 и 2013 г. е установявал някои пропуски в поддръжката на самолетите. „Има много компетентни механици, но липсват резервни части“, каза той. И уточни, че е работил с пилота на падналия самолет Хосе Луис Нунес, когото определя като „много способен и в много добра форма“. Кубинските власти назначиха разследване, което да установи причините за катастрофата.", "date": "2018.05.20", "title": "Намериха една от черните кутии на разбилия се в Хавана самолет"}
{"url": "https://www.faktor.bg/bg/articles/novini/svyat/melaniya-tramp-se-varna-v-beliya-dom-sled-babrechna-operatsiya", "text": "Първата дама на САЩ Мелания Тръмп се върна в Белия дом днес, след като бе оперирана от доброкачествено образувание в бъбреците по-рано тази седмица, предадоха световните агенции. 48-годишната Мелания, бивша словенска манекенка, бе настанена във военната болница \"Уолтър Рийд\". Президентът Доналд Тръмп посети съпругата си през няколко от вечерите, които тя прекара в болницата, припомня АП.", "date": "2018.05.20", "title": "Мелания Тръмп се върна в Белия дом след  бъбречна операция"}
{"url": "https://www.faktor.bg/bg/articles/politika/sled-erata-chokov-dnes-galiche-izbira-nov-kme", "text": "Днес жителите на врачанското село Галиче ще гласуват за кмет на населеното място. Частичните избори станаха факт след като предсрочно бяха прекратени правомощията на вече бившия кмет Ценко Чоков. Гласуването е в четири избирателни секции, от които една подвижна.  Право на глас имат над 1500 избиратели. Те ще избират между трима кандидати - Страхил Стоянов, издигнат от ГЕРБ, Веселин Тушинов - от БСП и Николай Банков - от ВМРО - БНД. Бюлетините за изборите пристигнаха преди няколко дни и се съхраняват под охрана в Общинската избирателна комисия в Бяла Слатина.", "date": "2018.05.20", "title": "След ерата \"Чоков\" днес Галиче избира нов  кмет"}
{"url": "https://www.faktor.bg/bg/articles/novini/balgariya/mele-na-boyno-shou-v-plovdiv-8-dushi-sa-arestuvani", "text": "8 души са арестувани в Пловдив след ексцесии по време на бойно шоу, в което мериха сили кикбоксьори и боксьори, съобщава БТВ. По време на срещата в зала \"Колодрума” е възникнало напрежение между фенове на ЦСКА и \"Локомотив Пловдив\" и е започнало хвърляне на бомбички и бутилки. Наложило се е полицаи да се намесят. Няма пострадали зрители, но заради масовото хвърляне на бомбички има служители на реда с леки наранявания.", "date": "2018.05.20", "title": "Меле на бойно шоу в Пловдив, 8 души са арестувани"}
{"url": "https://www.faktor.bg/bg/articles/novini/svyat/balkanski-doklad-gotvi-se-pokushenie-sreshtu-erdogan", "text": "Разузнавателните служби на Турция и няколко балкански държави работят заедно по разследване на информацията за това, че група лица от турски произход подготвят покушение срещу президента на Турция Ердоган. Това съобщи турския канал TRT, позовавайки се на източници от службите за безопасност.  Тази информация се появяви в навечерието на еднодневното работно посещение на Ердоган в Босна и Херцеговина, което трябва да се проведе днес. Отбелязва се, че тези сведения са постъпили от живеещи в Скопие турци, които са ги съобщили в местната разузнавателна служба, а след това са били препредадени на турското разузнаване. Засега няма сведения за времето, мястото и начина, по който се планира да бъде извършен атентатът. Информацията за евентуалната подготовка на покушение срещу Ердоган коментира и вицепремиерът на Турция Бекир Боздаг: \"Ние знаем, че има кръгове, които са обезпокоени от това, че нашият лидер е толкова силен. Затова и те искат да го унищожат. Съобщения за подготвяни атентати срещу Ердоган се появяват постоянно. Президентът ни не е човек, който ще се уплаши от подобни заплахти, нито пък те ще го накарат да се отклони от пътя си. Тези, които досега не са могли да разберат това, са просто глупаци. Ердоган ще продължи своя път с помощта на Аллах, под неговата защита и с молитвите на нашия народ\", пише в Туитър Боздаг.", "date": "2018.05.20", "title": "Балкански доклад: Готви се покушение срещу Ердоган"}
