{"url": "http://www.faktor.bg/bg/articles/erdogan-podkrepi-zaev-za-politikata-na-dobrosasedstvo-i-usiliyata-za-reshavane-na-spora-s-imeto", "text": "Македонският премиер Зоран Заев получи подкрепа от турския президент Реджеп Тайип Ердоган за решаване на спора с Гърция за името на Македония, предадоха македонските медии. На срещата Заев бе придружаван от министъра без портфейл Аднан Кахил, а президентът Ердоган - от вицепремиера Хакан Чавушоглу. На срещата бе констатирано, че двете приятелски страни имат потенциал за развитие на икономическото сътрудничество чрез увеличаване на турските инвестиции, както и чрез нови инициативи от страна на Македония, съобщава БТА. Турският президент подкрепи инициативата на премиера Заев за увеличаване на квотите за износ на телешко и агнешко месо в Турция и каза, че ще предаде становището си на турското правителство. Ердоган изрази подкрепа и насърчи турските бизнесмени да инвестират в Македония. Заев подчерта, че за гражданите на Македония е много важна всяка дейност и инвестиция, която влияе за повишаване на жизнения стандарт и открива нови работни места в Македония. В тази насока той благодари на президента Ердоган за развитието на икономическите отношения, както и за подкрепата на Турция за членство на Македония в НАТО и ЕС. Презиентът Ердоган подкрепи политиката на добросъседство, водена от Македония, и процеса на решаване на спора с Гърция за името с оценката, че това е нещо добро за Балканите и за евроатлантическите перспективи на Република Македония.", "date": "2018.02.12", "title": "Ердоган подкрепи Заев за водената политика на добросъседство и за усилията да се реши спорът с името"}
{"url": "http://www.faktor.bg/bg/articles/zashto-sauditska-arabiya-dobrovolno-se-otkaza-ot-golyamata-dzhamiya-v-bryuksel", "text": "Саудитска Арабия доброволно се отказа от контрола над най-големия ислямски храм в Белгия - Голямата джамия в Брюксел, като знак, че страната се опитва да изчисти репутацията си като износител на ултраконсервативни мюсюлмански възгледи, които според някои политици и експерти на Запад (а и в мюсюлманския свят) допринасят за хиляди случаи на радикализация, пише \"Ройтерс\". Рияд е стопанин на джамията, недалеч от сградите на Европейския съюз в Брюксел, от 1969 г., за период от 99 години. Саудитски или подкрепяни от Саудитска Арабия имами получаваха срещу по-ниски цени на петрола за Белгия достъп до нарастващата мигрантска общност в страната, голяма част от която е мюсюлманска. Преди да бъде поет от саудитците, храмът не се използва - построен е за международно изложение през 1880 г. В средата на миналия век обаче все повече марокански мигранти пристигат в страната, поканени да работят там. Ръководството на джамията отрича духовници там да проповядват радикални възгледи. След атаките в Европа от последните две години обаче, включително тези в Париж и Брюксел, все повече гласове в Белгия и други страни - членки на ЕС, настояват, че течения като уахабизма - официална доктрина за Рияд - създават условията младежи да извършват терористични актове на европейска почва. Освен това повече джихадисти на глава от населението са отишли да се сражават в Сирия през последните години, отколкото от която и да било друга европейска страна, според официалните данни. Миналата година саудитският престолонаследник принц Мохамед бин Салман каза, че страната му ще се обърне към \"по-умерена\" форма на исляма и че \"не е била на себе си\" от 30 години. Според западни представители, цитирани от \"Ройтерс\", кралството не е обявило, но е приело план да прекрати подкрепата си за джамии и религиозни училища в чужбина. Класифициран доклад на белгийските служби за сигурност отбеляза през 2016 г., че уахабизмът, проповядван в тази и в други джамии, тласка мюсюлманите към \"по-радикални идеи\" и \"софтуер на омраза\", твърди източник от службите, чието име \"Ройтерс\" не споменава. \"Никой не е обръщал внимание на проблема десетилетия наред.\" Агенцията отбелязва, че стъпката към \"умерен\" ислям рискува да срещне съпротива в страната и да създаде вакуум за фундаменталисти. Все пак според белгийския дипломат Дирк Ахтен, посетил Рияд през ноември като глава на правителствена делегация, саудитците в момента \"са предразположени към диалог без никакви табута\". Той същевременно предупреждава, че някои саудитски представители \"не признават или едва признават\", че тази форма на салафизъм води до джихадизъм. Брюксел обмисля Мюслюманският съвет на Белгия - група, за която се смята, че е по-близка до Мароко - да замести неправителствената организация \"Мюсюлманска световна лига\", която се финансира предимно от Рияд и която управляваше Голямата джамия досега със средства в размер около 5 милиона евро на година. От друга страна, самата организация търси по-приемлив тон, с който да подходи към Брюксел - генералният й секретар Мохамад бин Абдул Карим ал Иса миналата година дори се срещна с папа Франциск и публично осъди отричането на холокоста. Шефът на организацията, считана доскоро за рупор на саудитската идеология, каза за \"Ройтерс\", че новата му мисия ще е да унищожи екстремизма. Белгийският парламент за пръв път препоръча тази стъпка през октомври и настоя, че в джамията трябва да се проповядва \"европейски ислям\", който е в по-голяма степен в унисон с европейските ценности. Правителството опита по-късно да изгони от страната имама на джамията, но белгийски съд отмени решението. Въпросът дали самите имами са насърчавали към насилие, или са свързани с терористични атаки в Европа, е спорен, макар според белгийските власти \"вербуването\" от страна на джихадистки и други салафистки групировки да става по-често онлайн и по улиците на крайни квартали.", "date": "2018.02.12", "title": "Защо Саудитска Арабия доброволно се отказа от Голямата джамия в Брюксел"}
{"url": "http://www.faktor.bg/bg/articles/kevr-energiynoto-fbr-v-balgariya", "text": "С новите изменения в Закона за енергетиката, които дават право на КЕВР да запорира вещи и имоти и да налага солени санкции за злоупотреби на свободния борсов пазар на ток, могат да превърнат регулатора в енергийното ФБР на България. Предложените за обществено обсъждане промени в закона предвиждат КЕВР, която досега имаше само регулаторни функции, вече да изпълнява ролята и на разследващ орган. Целта е да бъдат пресечени злоупотреби и манипулации на свободния пазар на ток, които предизвикаха недоволството на бизнеса, след като сметките за индустрията скочиха необосновано с между 30 до 60 на сто през януари. За да изпълни тази специфична задача, регулаторът ще може да използва разпечатки от телефонни разговори, да изисква запор на вещи и възбрана на имоти. А ако нарушителите са лицензирани борсови играчи, КЕВР ще може да отнеме разрешителните им за срок от 6 месеца до година. \"Ние безспорно ще създадем специално звено. То ще работи в съгласувани действия с останалите такива органи, включително към МВР и, разбира се, безспорно трябва да има разрешение от страна на съда\", заяви Иван Иванов - председател на КЕВР. Предвидените санкции са драстични. За манипулации на борсовия пазар физическите лица ги грози глоба от 1500 до 15 000 лв, а за фирми - от 20 000 до 150 000 лв.", "date": "2018.02.12", "title": "КЕВР се превръща в енергийно ФБР, ще разследва и ще налага драстични санкции"}
{"url": "http://www.faktor.bg/bg/articles/novini/balgariya/rumyana-kolarova-v-talkuvaneto-na-istanbulskata-konventsiya-vizhdam-elementi-na-hibridna-ataka-sreshtu-balgariya", "text": "В начина, по който се интерпретира Истанбулската конвенция виждам елемент на хибридна атака, защото Русия и Азърбайджан са единствените държави, които не са ратифицирали конвенцията. Това обясни в студиото на БНТ политологът Румяна Коларова.  Според нея големите проблеми на управляващите и обществото не е Истанбулската конвенция. Но насилието е важен и сериозен проблем, който се третира именно в този документ и затова, ако той не бъде ратифициран от България, ние никога няма да се справим с неговото ефективно решаване.  Реалният проблем е насилието и конвенцията е за насилието и всеки друг опит за отказ от нея е манипулация. Това трябва да се коментира в обществото – много добре знаете, че домашното насилие е нещо, което не се вижда, то е скрито. Освен това темата за джендър се хиперболизира. Става дума за социално приписвани роли на двата биологични пола. Защото както знаем, като се роди на жена ви приписват определени роли, които са свързани с определени стереотипи, като жените винаги остават по-уязвими от мъжете. В Истанбулската конвенция въобще се нямат предвид джендър иделогиите, тя дава конкретни политически решения за борба с насилието над жените. В този смисъл е важно, когато се коментира да не стане така, че с мръсната вода да изхвърлим от коритото и детето, аргументира позицията си Румяна Коларова. Вие говорите от името на Сорос – скочи срещу Коларова юристът Борислав Цеков. Той изрази  своята резервирана позиция по отношение на Истанбулската конвенция, хващайки се за понятието „джендър“, което според него отваря много опасни за обществото теми.  Цеков обясни, че ратифицирането на конвенцията създава проблем на парламентарното мнозинство по две причини. Първо – ако се пристъпи към ратификация на конвенцията, защото на този етап тя не е подписана, това ще бъде равносилно на политическо самоубийство. Ако се отиде на втория вариант  и не бъде ратифицирана, управляващите ще понесат също негативи, обвинявайки ги в отстъпление от първоначалните им позиции и отказ да се борят с  домашното насилие.   Румяна Коларова вижда някакъв изход от тази комплицирана ситуация в решението на Конституционния съд, който трябва да се произнеса дали Истанбулската конвенция е легитимна или е противоконституционна.", "date": "2018.02.12", "title": "Румяна Коларова: В тълкуването на Истанбулската конвенция виждам елементи на хибридна атака срещу България"}
{"url": "http://www.faktor.bg/bg/articles/novini/balgariya/karayancheva-partnyorstvoto-sas-stranite-ot-chernomorskiya-region-e-nash-prioritet", "text": "България играе важна роля за развитието на партньорството между страните-членки на Организацията за черноморско икономическо сътрудничество (ОЧИС) в областта на туризма. Това бе общото мнение, което изразиха по време на срещата си председателят на Народното събрание Цвета Караянчева и генералният секретар на организацията Майкъл Христидис. Гостът е в България за участие в неформалната среща на министрите на туризма на държавите-членки на ЕС, която се открива утре в София. Това съобщиха от пресцентъра на НС. Председателят на парламента подчерта, че сред приоритетите на България е развитието на сътрудничеството със страните от Черноморския регион. Цвета Караянчева отбеляза значението на ОЧИС за задълбочаване и разширяване на взаимодействието между нашите държави в различни области и изрази надежда България да допринесе за това като координатор на работна група \"Сътрудничество в туризма\". Генералният секретар на Организацията за черноморско икономическо сътрудничество Майкъл Христидис посочи, че организацията отдава голямо значение на партньорството между нейните страни-членки в областта на туризма. За последните година и половина, в които България координира работната група в този сектор, беше свършена много работа и се надяваме усилията ни да доведат до изграждане на колективен туристически имидж на Черноморския регион, отбеляза той. Майкъл Христидис подчерта, че много неща обединяват държавите-членки на организацията и сред тях са културата, виното, кухнята и традициите. ОЧИС планира да направи портал с винена карта на страните от организацията, на който ще бъде поместена информацията за традициите и спецификите на този отрасъл в различните държави, уточни той. Българското председателство на Съвета на ЕС е шанс за България да покаже своите изключителни природни дадености, богатото си културно-историческо наследство и традициите си, посочи Цвета Караянчева. По думите й красноречиво доказателство за това е увеличаването на броя на туристите в последните години.", "date": "2018.02.12", "title": "Караянчева: Партньорството със страните от Черноморския регион е наш приоритет"}
{"url": "http://www.faktor.bg/bg/articles/novini/svyat/saakshvili-deportiran-v-polsha-poroshenko-mu-otnel-grazhdanstvoto", "text": "Бившият президент на Грузия и бивш губернатор на украинската Одеска област Михаил Саакашвили е депортиран в Полша, предава Франс прес, цитирана от Фокус. „Саакашвили живееше в Украйна нелегално и затова е изпратен обратно в страната, откъдето е дошъл“, съобщава службата в официално свое заявление.  След скорошното разваляне на отношенията си с украинския президент Петро Порошенко, Саакашвили бе лишен от украински паспорт. През септември той пресече украинско-полската граница, за да помага на своите последователи.", "date": "2018.02.12", "title": "Саакшвили депортиран в Полша, Порошенко му отнел гражданството"}
{"url": "http://www.faktor.bg/bg/articles/novini/balgariya/film-za-vazroditelniya-protses-yadosa-nfsb-atakuvat-bnt", "text": "Вицепремиерът Валери Симеонов през партията си НФСБ пусна декларация до БНТ, в която обвинява националната медия, че е излъчила антибългарски филм в ефира си. В неделя вечерта телевизията е пуснала по сателитния си канал “БНТ World” филма за възродителния процес “Откраднати очи”, който разказва за гибелта на 17-месечната Тюркян през 1984 година. “Откраднати очи” предизвика остри и противоречиви реакции още с появата си на екран, защото под формата на “художествено произведение” прави откровено пропагандни внушения, като при това си служи с директни фалшификации”, се твърди в декларацията на НФСБ. Според партията на Симеонов във филма се лъжело, че Тюркян е била прегазена от бронирани машини, а не от тълпата протестиращи български мюсюлмани. “Тази лъжа бе изфабрикувана от медийната машина на анти-български сили”, твърди НФСБ. Хората на Симеонов твърдят, че от филма имали полза единствено ДПС и ДОСТ. Те искат БНТ да спре да излъчва такива продукции. И предлагат в противен случай да бъдат пуснати и македонският филм “Трето полувреме” и художествено четене на “Митът Батак” на Улф Брумбауер и Мартина Балева.", "date": "2018.02.12", "title": "Филм за Възродителния процес ядоса НФСБ, атакуват БНТ"}
{"url": "http://www.faktor.bg/bg/articles/radev-ot-erevan-yavorov-zapali-iskrata-mezhdu-balgari-i-armentsi-koyato-e-zhiva-i-dnes", "text": "„Поетът Яворов запали искрата на приятелството между нашите два народа и огънят, който днес гори е в резултат на тази искра. Щастлив съм, че в годината, в която отбелязваме 140 години от неговото рождение, имаме толкова хубави поводи да сме днес тук\". Това заяви държавният глава Румен Радев, който бе гост на 131-во основно училище „Пейо Яворов\" в Ереван, информират от пресцентъра на президентството. Президентът, който беше посрещнат по стар български обичай от деца в носии с хляб и сол, поднесе цветя пред паметника на патрона на учебното заведение, а по-късно присъства на представянето на книга, посветена на великия български поет и драматург. От 2006 г. училището поддържа кабинет-музей, който включва ценна сбирка от фотографии, барелефи и редки издания, свързани с живота и творчеството на Яворов. В училището Румен Радев съвместно с министъра на културата на Армения Армен Амирян откриха кабинет за интерактивно обучение. Залата е оборудвана с финансовата помощ на българската държава. В словото си пред гостите Румен Радев посочи важната роля на 131-во училище „Пейо Яворов\" в Ереван като силна връзка между българския и арменския народ и като пазител на българския дух и традиции в Армения. „Там, където нашите деца пеят на български език и танцуват български танци, няма как нашето приятелство да не просъществува\", каза Румен Радев и допълни, че българската държава оценява високо тези усилия, в резултат на които е и изцяло новият компютърен кабинет. Румен Радев се обърна към родителите и учителите, изпълнили до краен предел училището, като им пожела учениците да растат като достойни граждани на Армения и на света. „Нека не забравят, че на хиляди километри оттук имат приятелския български народ\", посочи президентът. По повод 140 години от рождението на поета Пейо Яворов и във връзка със значимия принос за популяризирането на българската култура, образование и традиции държавният глава Румен Радев удостои 131-во основно училище „Пейо Яворов\" с почетен плакет „Св. Св. Кирил и Методий\". В срещата участваха представители на Дружеството за приятелство и културни връзки „Армения-България\", преподаватели, културни дейци, десетки наши сънародници. По-рано през деня президентът Радев беше посрещнат от своя арменски колега Серж Саргсян с официална церемония в Президентския дворец в Ереван, посочва cross.bg. Държавният глава на България посети и Центъра за креативни технологии „Тумо\" в арменската столица.", "date": "2018.02.12", "title": "Радев от Ереван: Яворов запали искрата между българи и арменци, която е жива и днес"}
{"url": "http://www.faktor.bg/bg/articles/tsvetanov-nyama-da-nalagame-sas-sila-istanbulskata-konventsiya", "text": "“След като Истанбулската конвенция е приета на заседание на Министерския съвет, логично е мнозинството да я подкрепи. Но ние отложихме ратифицирането й, след като има притеснения у хората, подклаждани от БСП с двойното лице, едното от които през декември е подкрепило документа на ПЕС в Лисабон, а другото сега се заиграва със страховете на българите\", заяви пред \"24 часа\" зам.-председателят на ГЕРБ и лидер на депутатите на партията Цветан Цветанов по повод думите на шефа на народните представители на \"Обединени патриоти\" Волен Сидеров, че именно той, а не премиерът Бойко Борисов, настоява най-много за приемането на Истанбулската конвенция и дори заплаши с падане на правителството, ако бъде ратифицирана конвенцията на Съвета на Европа срещу насилието над жени.  \"Не трябва да се заиграваме със страховете на хората, не трябва да допуснем популизмът да взема връх\", коментира Цветанов. И очерта какво предстои: \"Решихме да има обществен дебат и ако обществото е склонно да се борим по-ефективно и с по-добра координация на всички институции с проблема домашно насилие над жени и деца, конвенцията да се подкрепи. ГЕРБ няма да наложи силово приемането й. Трябва да продължим диалога с гражданското общество, защото политическите решения трябва да се вземат в диалог с хората. А относно притесненията за трети пол и еднополови бракове, с нашата Конституция това няма как да стане.", "date": "2018.02.12", "title": "Цветанов: ГЕРБ няма да наложи силово приемане на Истанбулската конвенция"}
{"url": "http://www.faktor.bg/bg/articles/novini/balgariya/kalfin-tvardenieto-na-opozitsiyata-che-istanbulskata-konventsiya-krie-risk-za-balgariya-e-absolyutno-nevyarno", "text": "Отказвайки да приемат Истанбулската конвенция на практика опозицията се окичи с един медал – че спира един голям риск за България, която е абсолютно невярно.  А управляващите направиха една грешка – че не казаха за законите, които ще съпътстват тази конвенцията, което доведе до това неразбиране и разделение в обществото. Това каза в студиото на Би Ти Ви бившият евродепутат и социален министър Ивайло Калфин, коментирайки спорния документ.  Той уточни, че конвенцията е изработена от Съвета на Европа и няма нищо с Европейския съюз. Калфин посочи, че е нейни привърженик, но като изпълнение е твърде скъп проект за България.  Става дума за насилието над жени и момичета, които се нуждаят от подкрепа на конкретни институции. Ние имаме скромни социални услуги, а това е един значим ангажимент, изисква специална и голяма финансова грижа от страна на държавата. Сега тези функции са поети от неправителствения сектор. Но държавата не може да разчита на него. Безспорно обаче Истанбулската конвенция тотално отвлече вниманието на хората от по-сериозните проблеми в страната. Сега буквално във всяка кръчма се говори за конвенцията. Темата за социалния пол се оказа особено гореща, а тя е свързана с определен тип  дискриминация по отношение на слабия пол.  Джендър политиките са свързани именно с равенството на мъжете и жените, и нямат нищо общо със смяна на пола. Но се питам - защо не се вдигна такъв шум, когато се прие закон, който дава право да си смениш пола, аргументира позицията си Ивайло Калфин.", "date": "2018.02.12", "title": "Калфин: Твърдението на опозицията, че Истанбулската конвенция крие риск за България, е абсолютно невярно"}
{"url": "http://www.faktor.bg/bg/articles/mazh-pochina-na-ski-pista-v-pamporovo", "text": "Издъхналият на писта в Пампорово 49-годишен Свилен Каневски е собственик на фабрика в Пловдив. Каневски е в бизнеса с трикотажни изделия от 1991 г. Продава дрехи под бранда \"STYLER\" в страната и чужбина. Работодател е на 50 души.  Каневски се свлякъл на пистата и очевидци подали сигнал на тел. 112 за това, че на зелената ски писта \"Снежанка- 6\" има човек, на който му прилошало и паднал. Свилен Каневски пада на равното, почти накрая на пистата близо до ски-център \"Студенец\", без да има сблъсък с друг скиор или някакво друго препятствие. Оказана му е помощ на място, но въпреки всичко е починал. По случая е образувано досъдебно производство. Няма данни за насилствена смърт, съобщиха от полицията. Най-вероятно мъжът е починал от масивен инфаркт. Във фаталния час на пистата отишъл да се спусне сам, докато приятелите и съпругата му били на ски център \"Студенец\", обясниха запознати със случая.", "date": "2018.02.12", "title": "Собственик на фабрика в Пловдив почина на ски писта в Пампорово"}
{"url": "http://www.faktor.bg/bg/articles/ministarat-na-turizma-na-harvatiya-balgarskiyat-turizam-stava-razpoznavaem", "text": "Министърът на туризма Николина Ангелкова проведе работна среща с Гари Капели, министър на туризма на Република Хърватия. Двамата разговаряха в рамките на срещата на високо ниво на министрите на туризма на страните членки на ЕС „Туризъм и икономически растеж“ в София, съобщиха от Министерството на туризма. Министър Капели приветства усилията на Министерството на туризма да направи българските туристически продукти разпознаваеми на световния пазар. Той изказа задоволство от създаването на самостоятелно Министерство на туризма в България, което е оценка за важността на отрасъла в страната, и заяви готовността си за двустранно сътрудничество. Министър Ангелкова представи пред хърватския си колега положителните данни за туризма в България. Над 8,8 млн. са чуждестранните туристически посещения за цялата 2017 г. Ръстът, който се отчита, е 7,6% в сравнение с предходната година. Общо над 630 700 повече чуждестранни посетители са дошли в България. Бележим ръст от над 26% на туристите от Република Хърватия, посетили България през 2017 г. 23 хил. хърватски туристи са избрали страната ни за своята ваканция. Така Хърватия се нарежда на 35-о място сред най-големите входящи дестинации у нас, отбеляза министър Ангелкова. Българското председателство на Съвета на Европейския съюз е възможност, която ни дава шанс да се подчертае ролята на туризма като устойчив фактор за икономически растеж и като мост между хората, държавите и културите. Европредседателството е чудесна възможност да популяризираме страната си като туристическа дестинация за четири сезона, заяви българският министър. Планират се опознавателни турове във всички страни от Западните Балкани през втората половина на 2018 г., посочи още тя. И допълни, че планираме да представим в Хърватия възможностите за морски, културно-исторически, балнео- и СПА туризъм у нас. Двамата министри обсъдиха и потенциала за развитие у нас на филмовия туризъм. В България са заснети много боливудски филми при изключително добро съотношение на качество и цена. Очакваме включването на дигиталните технологии да допринесе за положителното развитие на туризма в страната, заяви министър Ангелкова. И обясни, че българското Министерство на туризма е първото в международен план, което пуска услуга с възможност за директно споделяне на туристически обекти чрез Chat Extension на Вайбър. Обсъдена бе и възможността за засилване на авиолиниите към далечни дестинации, която да допринесе за насърчаване на туристическия обмен между страните. Ангелкова и Капели заявиха, че туризмът е общ продукт и за него е важно сътрудничеството между държавните институции, частните организации и местните общности.", "date": "2018.02.12", "title": "Хърватия се нарежда сред най-големите входящи туристически дестинации у нас"}
{"url": "http://www.faktor.bg/bg/articles/predstavyat-360-unikalni-nahodki-v-arheologicheskiya-muzey-v-stolitsata", "text": "За 11 пореден път НАИМ представя Националната археологическа изложба \" Българска археология 2017\". По традиция изложбата представя теренната работа на българските археолози през изминалата година с най-интересните находки и богат илюстративен материал. Повод за изложбата е денят на археолога 14 февруари. Изложбата е израз на признанието на НАИМ към труда и всеотдайността на археолозите. Традиционно по време на откриването на изложбата, което ще се състои в петък, директорът доц. д-р Людмил Вагалински връчва награда на българските журналисти с принос в популяризирането на българската археология като цяло. Тази година съорганизатори на изложбата са 17 исторически и археологически музеи в страната, които предоставят находки от своите фонове. С годините \"Българска археология\" се наложи като символ на партньорството между широк кръг музеи от цялата страна, на признанието към труда на българския археолог и на желанието да споделим откритията си с широката публика, изтъкна доц. Людмил Вагалински. Изложбата представя 340 експоната от 22 обекта и постери за общо 50 проучвания, различни като вид и хронология, от ранна предистория до Средновековието, посочва news.bg. Сред тях са продължаващите проучвания на пещерите Козарника и Бачо Киро, праисторическите селищни могили Юнаците и Козарева могила, къснобронзовия некропол при Балей, античните градове Аполония, Хераклея Синтика, Деултум, Сердика и Филипополис и др. Това е начинът да сме близо до хората, сподели доц. Вагалински. Впечатляващи резултати и находки представиха мащабните спасителни археологически разкопки на праисторическото селище Дамяница и на античните обекти при Покровник и Мощанец по трасето на автомагистрала Струма. Най-впечатляващите находки са златен амулет от селищна могила Юнаците, бронзова флейта от Деултум, мраморна статуя на богинята Изида от Каснаково и др. Системата функционира, доволен е доц. Вагалински. Изключително разнообразна е тазгодишната изложба на НАИМ. Археолозите са притеснени от предложенията за частна археология. Доцент Вагалински се притеснява от приватизация на археологията. На Запад тези промени са оказали негативно влияние, по думите му.Разкопките трябва да са в държавни ръце, според шефа на НАИМ. Средствата от износ на културни находки от иманяри са на стойността от трафика на хора и трафика на дрога.", "date": "2018.02.12", "title": "Представят 360 уникални находки в Националния археологическия музей"}
{"url": "http://www.faktor.bg/bg/articles/grisho-padna-s-edna-pozitsiya-nadolu-v-svetovnata-ranglista", "text": "Шампионът от финалите на АТП в Лондон Григор Димитров загуби една позиция в световната ранглиста. От днес българският тенисист е №5, след като пропусна турнира в София и не успя да защити 250-те точки от титлата в \"Арена Армеец\" през 2017 г. Димитров беше изпреварен от Александър Зверев - Зверев има 4450 точки, а Димитров - 4425. 20-годишният германец също загуби точки миналата седмица, след като реши да не защитава титлата си в Монпелие. Той се взе почивка след победите срещу Ник Кириос и Алекс де Минор за купа \"Дейвис\", които изведоха Германия до успех срещи Австралия. Рафаел Надал остава №1 за 25-а поредна седмица и общо 166-а в кариерата си. Той обаче няма да играе тази седмица и може да отстъпи първото място, ако Роджър Федерер, който има  9605 точки, като изостава със 155 от Надал, стигне до полуфиналите на започващия днес турнир от категория \"АТП 500\" в Ротердам. Носителят на 20 титли от Големия шлем може да стане най-възрастният №1 в историята на тениса. В момента рекордът се държи от Андре Агаси, който оглавяваше ранглистата на 33 години и 131 дни. Федерер ще навърши 37 години през август. Финалистът от Мелбърн Марин Чилич е трети с 4960 точки. В челната десетка са още австриецът Доминик Тийм (4060 т.), белгиецът Давид Гофен (3400 т.), американецът Джак Сок (2880 т.), аржентинецът Хуан Мартин дел Потро (2815 т.) и испанецът Пабло Кареньо Буста (2705 т.). Федерер, Димитров, Зверев и Гофен ще играят в Ротердам тази седмица. Те са поставени на първите четири места, а другите четирима в списъка с поставените са Стан Вавринка, Томаш Бердих, Лука Пуи, който в неделя спечели титлата в Монпелие, и Жюл Мюлер. Димитров е водач в долната половина, а в първия кръг ще се изправи срещу японеца Юичи Сугита. При успех във втория кръг го очаква двубой с победителя от мача между сърбина Филип Крайнович и канадския тинейджър Феликс Оже-Алясим. Другите поставени в половината на българския тенисист са Пуи, Гофен и Бердих, които започват участието си съответно срещу Андрей Рубльов, Беноа Пер и Миша Зверев.", "date": "2018.02.12", "title": "Гришо падна с една позиция надолу в световната ранглиста"}
{"url": "http://www.faktor.bg/bg/articles/sport/vetrovete-v-pyongchang-otlozhiha-starta-na-mariya-kirkova", "text": "Още един старт на български скиор на Зимните олимпийски игри в Пьонгчанг беше отложен. Мария Киркова трябваше да участва в гигантския слалом днес. Организаторите обаче решиха да не рискуват и преместиха състезанието за четвъртък. Причината са силните ветрове, които могат да предизвикат падания и сериозни контузии на състезателите. Стартът е пренасочен за четвъртък (15 февруари), като първият манш трябва да започне в 3:00 ч. българско време. Това не е първото отложено състезание по ски алпийски дисциплини в Пьонгчанг. Стартът на Алберт Попов и Камен Златков, който трябваше да се проведе в неделя (11 февруари) също беше преместен за четвъртък.", "date": "2018.02.12", "title": "Ветровете в Пьонгчанг отложиха старта на Мария Киркова"}
{"url": "http://www.faktor.bg/bg/articles/delyan-dobrev-s-ministar-temenuzhka-petkova-nyamame-protivorechie", "text": "Цената на тока вече дръгна надолу. От началото на 2018 година цената на борсата падна с 20%. В неделя имаше рекорд - токът струваше 24 лева. Предприятия си купиха директно от борсата и не използваха посредници. Според нас и според бизнеса това все още не е достатъчно. Трябва да има още либеразация на пазара. Трябва да се продава на свободно договорена цена, заяви по БТВ депутатът от ГЕРБ Делян Добрев и председател на енергийната комисия в парламента.  Държавата ще изпълнява своите задължения и ще предоставя премии за тези производители на ток. Така продавачите на ток, които в момента са трима, ще нараснат до 100. Дали цените ще спаднат или ще нараснат на борсата, ще определи пазарът, но поне ще знаем, че това е действителна пазарна цена\", каза Добрев. За протестите на работодателите Делян Добрев посочи: \"Успяхме да тушираме напрежението. Засега само с обещания, но от другата седмица тези обещания ще започнат да се превръщат в реално изпълнени ангажименти. Вече работим по тях.\" \"Не бих казал, че имам страхотно противоречие с министър Теменужка Петкова. По-скоро казваме едно и също нещо по различен начин. Трябва да постигнем споразумение с американските централи. Трябва да се търси диалог както с ръководствата на централите, които произвеждат скъп ток, така и с еврокомисията, която вече не разрешава преференциално изкупуване на произведена еленергия. Бившият министър посочи, че в този случай не трябва да се търси решение с приемането на нарочен закон, защото това би довело до дълга арбитражна процедура. По думите му има ясен финансов модел, по който може да се изчисли колко може да се наложи да плати енергетиката вероятно чрез заем от ЕБВР, за да покрие направените инвестиции\", категоричен е Добрев \"Няма нищо вярно в тезата, че има натиск да приемем Истанбулската конвенция. Не искам да коментирам темата за изказванията от страна на Обединените патриоти, защото място за това е на коалиционния съвет, а не пред медиите. С изказвания в медиите ще се стигне само да реплики и дуплики. В коалиционното споразумение няма точка за Истанбулската конвенция. На мен никой не ми оказвал натиск\", потвърди Добрев.", "date": "2018.02.12", "title": "Делян Добрев: Токът за бизнеса спадна до 24 лв. за мегаватчас"}
{"url": "http://www.faktor.bg/bg/articles/bogomil-manchev-za-edin-megavatchas-energiya-v-tets-maritsa-iztok-se-otdelya-mezhdu-1-2-1-4-tona-vagleroden-dvuokis", "text": "Изграждането на ядрени мощности за произвеждането на ток е дългосрочно решение за енергийния пазар в България, докато т.нар. „зелени централи“ са временно решение и не са рентабилни, заяви по БНТ председателят на Българският атомен форум Богомил Манчев. Той допълни, че Европейската комисия изисква от България да намали вредните си емисии от топлоелектроцентралите, а ако не изпълни изискванията, страната ни ще я грозят глоби. Има стратегия на Европейската общност. Миналата година бяха приети ниски нива на емиси, които трябва да излъчват големите енергийни уредби, посочи още Богомил Манчев. Те излъчват въглероден диоксид, живак и азотни оксиди, напомни той. \"Ако не успееш да си купиш всичките квоти, в момента по нашето законодателство ще те глобят със 100 евро на емисия. Ако си ги купиш от борса, която продава „Заместител зелена емисия“, в момента те са между 7,5-8 евро на тон. Това се начислява върху цената за мегаватчас.\" За да се произведе един мегаватчас енергия в ТЕЦ Марица-изток, в момента отделяме между 1,2-1,4 тона въглероден двуокис на всеки добит мегаватчас, а при глоба цената на мегаватчас ще се увеличи значително, допълни Манчев. По думите му, като енергетика ще рухнем, затова България иска малка отсрочка да може да представи свои програми как да достигне нови нива на емисии, въведени от ЕК миналата година. Това трябва да се случи до 2022 г. С Парижкото споразумение светът се съгласява въобще да премахне въглеродната енергетика. Това би означавало да се мине на ядрена или слънчева енергия, а най-бързо в тази посока се развива Китай, заяви бизнесменът.", "date": "2018.02.12", "title": "Богомил Манчев: За един мегаватчас ТЕЦ \"Марица-изток\" отделя 1,2-1,4 тона въглероден двуокис"}
{"url": "http://www.faktor.bg/bg/articles/pridobivka-davat-bezplatni-zabni-protezi-na-pensionerite", "text": "Пенсионерите ще имат право на безплатни зъбни протези. Те ще се отпускат от 1 септември първоначално само за хората между 65- и 69-годишна възраст. За взимането на мярката, изработването им и евентуалните корекции възрастните хора няма да заплащат нито лев. Това съобщи председателят на Българския зъболекарски съюз д-р Николай Шарков, цитиран от \"Монитор\", и уточни, че до тази придобивка за старите хора у нас се е стигнало след продължителни преговори между съсловната организация и Националната здравноосигурителна каса, която ще покрива на 100% новата стоматологична услуга. Зъболекарският съюз ще преговаря от догодина възрастовата група на хората, които имат нужда от цели протези, да се разшири от 2019 година, допълни д-р Шарков. В бюджета на НЗОК за дентална помощ за тази година се отпуска още 1 млн. лева, като общата сума, с която касата ще закупи дентални дейности в полза на здравноосигурените, е 157 млн. лева. Увеличението на средствата спрямо 2017 г. е с 10 млн. лева. С тези средства НЗОК ще стартира програмата за зъбно протезиране, като заплати на денталните лекари дейностите, необходими за подготовка на пациентите за изработване и поставяне на зъбни протези. Идеята пенсионерите да получават безплатни протези не е нова. Проектонаредба на служебния здравен министър д-р Илко Семерджиев предвиждаше протези да им бъдат отпускани от 1 юли 2017 г. Според нея те трябваше да бъдат предоставяни на хората от 65 до 75 години.  Около 20% от хората на възраст над 65 години са с изцяло обеззъбена челюст, сочат данните на Българския зъболекарски съюз. От Министерството на здравеопазването са убедени, че голяма част от тези хора са социално уязвими и не разполагат със средства да решат проблема си. Изчисленията показват, че средният годишен разход на системата за едно лице, нуждаещо се от протеза, би бил около 200 лева.", "date": "2018.02.12", "title": "Придобивка: Дават безплатни зъбни протези на пенсионерите"}
{"url": "http://www.faktor.bg/bg/articles/aktivizira-se-opasno-svlachishte-na-metar-ot-kashtite-v-bankya", "text": "Валежите активизираха свлачище в курортния град Банкя до София. То е само на около метър-метър и половина от една от къщите. Възрастното семейство, което я обитава, вече се е евакуирало, а дъщеря на двойката е притеснена, че ако общината не вземе мерки, родителите  ще останат без дом. „Ще трябва да ги взема в дома си, най-вероятно временно. Но в момента са разпределени в санаториум“, казва тя пред бТВ. Притеснения има и на съседната улица. Семейството на Маргарита Дамянова няма къде да отиде. „Притеснява ме това, че къщата ни ще слезе долу, в реката“, казва тя. От Общината очакват хидроинженери да предпишат аварийно укрепване още през тази седмица. „Надявам се още следващата седмица да имаме вече практически действия по самото свлачище“, казва кметът Рангел Марков. А докато започне укрепването на терена, хората се надяват да няма рязко повишаване на температурите и по-активно топене на снега, защото това може да активира допълнително свличане на земни маси.", "date": "2018.02.12", "title": "Активизира се опасно свлачище на метър от къщите в Банкя"}
{"url": "http://www.faktor.bg/bg/articles/prokuraturata-zapochna-razsledvane-za-nasilie-v-tsentara-za-detsa-s-uvrezhdaniya-v-gabrovo", "text": "Районната прокуратура в Габрово е образувала досъдебно производство за насилие над настанени в Центъра от семеен тип за деца и младежи с увреждания в Габрово, предаде агенция \"Фокус\". В края на януари прокуратурата започна проверка в дома \"Хризантема\", след като конфликти и спорове между персонала в дома доведоха до публикуване на видеозаписи, които показват физическа и вербална агресия над деца в дома. Впоследствие бяха уволнени директорът на Агенцията за закрила на детето, директорът на дома в Габрово, а в центъра бяха изпратени социални служители от други градове. Сега прокуратурата е преценила, че има достатъчно данни за извършено престъпление от общ характер. Държавното обвинение посочва, че са били изтезавани малолетен и непълнолетен от центъра, като извършеното не представлява по-тежко престъпление. Ще бъдат назначени експертизи, свързани с получени от децата телесни увреждания, както и за тяхното психическо състояние и годността им да бъдат свидетели. В рамите на разследването ще се изясняват и действията на целия персонал на дома, както и на длъжностните лица от община Габрово. Целта е да се установи дали са извършвани и други престъпления от хора извън заснетите във видеоматериалите.", "date": "2018.02.12", "title": "Прокуратурата започна разследване в дом \"Хризантема\" в Габрово"}
{"url": "http://www.faktor.bg/bg/articles/novini/balgariya/b-lukarski-nyama-da-se-stigne-do-predsrochni-izbori-zaradi-istanbulskata-konventsiya", "text": "\"Не вярвам да се стигне до предсрочни избори заради Истанбулската конвенция. Патриотите отново ще поискат нещо в управлението, което най-вероятно и ще получат\", прогнозира пред бТВ лидерът на СДС Божидар Лукарски. \"Учудва ме това, че партия, която винаги е защитавала десни консервативни ценности, а именно ДСБ, няма позиция по конвенцията. Очаквах да имат такава позиция, сходна с нашата, особено по отношение на спорните текстове, свързани с т. нар. понятие \"социален пол\", коментира Лукарски.   \"Не сме водили разговори с НФСБ, с Валери Симеонов не сме обсъждали каквито и да били общи политически стъпки\", опроверга Лукарски твърдения за коалициа с патриотите. \"Винаги може да има предсрочни избори, в момента не смятам, че обстановката е чак толкова нестабилна, а и не е добре за България по време на европредседателството да има такива избори. След това – времето ще покаже\", каза Лукарски.", "date": "2018.02.12", "title": "Б. Лукарски: Няма да се стигне до предсрочни избори заради Истанбулската конвенция"}
{"url": "http://www.faktor.bg/bg/articles/novini/balgariya/iliyan-vasilev-studenata-voyna-stava-goreshta-200-rusnatsi-se-vrashtat-v-kovchezi", "text": "Близо 200 руски войни са били убити последния петък в Сирия, след като са атакували кюрдски позиции в района на Ефрат. Руските медии масово мълчат за трагедията, защото в Москва вече започнаха да пристигат ковчезите, а това е изключително компрометиращо за президента Путин по време на президентската  кампания. Според изданието Рускиий мир, различни източници посочват между 200 и 600 убити руски военни при сблъсък с американската армия. Загиналите руски войни са от частната армия „Вагнер груп”(виж  , кои са тези елитни войни, б.р.). Ето как анализаторът Илиян Василев коментира кървавата трагедия: „Това е най-важното развитие в обстановката в Сирия от началото и с далеко отиващи последствия за световния мир и сигурност, в това число и за България. Путин се опита да приложи кримската тактика в Сирия и повече от 200 руснаци се оказаха товар 200 /ковчези/. Няколко пъти са ги предупреждавали да не нападат кюрдските сили за самоотбрана, още повече, че знаят, че те имат американски съветници. Получават отговор, че атакуващите кюрдите сили не включват руски войски и не знаят кой атакува. Което освобождава американските части от задръжки. Още два пъти ги предупреждават и ..... вижте какво правят елитните части на частната армия Вагнер. Някой в Москва си мисли, че със зелени човечета могат да спечелят истински битка. И забравиха разликата между Матис и Тилерсън. Следете развитията по нататък - студената война, вече е гореща. И фронтът и минава през България. Путин не може да отговори в Сирия, ще търси реванш от унижението. Сега дори не може да погребе в Русия по достойнство загиналите в негово име в руски войници. Защото обяви операцията в Сирия за приключена и за успех.  Частната армия „Вагнер” реално се командва от ГРУ.”", "date": "2018.02.12", "title": "Илиян Василев: Студената война става гореща, 200 руснаци се връщат в ковчези"}
{"url": "http://www.faktor.bg/bg/articles/novini/balgariya/parvanov-geografsko-ime-na-makedoniya-savpadashto-s-nashiya-dyal-bie-po-interesa-na-balgariya", "text": "\"Самият факт, че се деблокира диалогът между Гърция и Македония е положителен. Притеснява ме, че започват да се водят разговори, в които фигурират георграфски определения, които съвпадат или могат да се отнасят към Пиринска Македония. Това бие по българската позиция. Ние сме признали Македония, но има догаваряне за сметка на България. Трябва да има някаква съгласуваност и с нас\", коментира пред бТВ бившият президент и лидер на АБВ Георги Първанов.  \"Деблокирането на преговорите е по-скоро западен натиск. Има опасност, обаче да се пренесе един дребен частичен спор да натовари в нови проблеми ЕС, който и сега се задъхва\", прогнозира той.  \"Има две тенденции - едната е османизацията на Турция, другата е европейският път. Разговорът с Реджеп Ердоган няма да бъде лесен. Претенцията на страната ни да бъдем посредник е доста голяма. Самата организация на тази среща е позитивен знак. не бива да се натоварваме с прекалени очаквания\", коментира Първанов.  Има много по-значими проблеми за българското общество от Истанбулската конвенция Корнелия Нинова предлага референдум, но колко депутати са я прочели. В нея 56 пъти се говори за насилието над жени. Очевидно е заложена една ниша, но е заложен и другия проблем. Не допускам БСП да бъде изключена от ПЕС заради конвенцията\", заяви той и припомни, че по негово време също е имало конфликт БСП-ПЕС заради оценката на българските леви за войната в Югославия.  \"Изборите ще покажат как се справя Корнелия Нинова като лидер на БСП. Това ще бъде един сблъсък между лявото и дясното, избор срещу статуквото. Ако левицата не се обедини и загуби изборите - това ще бъде фатално\", прогнозира той.", "date": "2018.02.12", "title": "Първанов: Географско име на Македония, съвпадащо с нашия дял, бие по интереса на България"}
{"url": "http://www.faktor.bg/bg/articles/pentagonat-poluchi-nay-golemiya-byudzhet-v-istoriyata-si-za-sledvashtite-2-g", "text": "Пентагонът получи най-големия бюджет в историята си: 700 милиарда американски долара, съобщава АФП. Това е далеч повече от разходите за отбрана на двата най-големи конкурента на САЩ - Русия и Китай. Средствата ще позволят поддържане на повече войници, повече учения, повече кораби и др. За следващата година е предвидено военните средства да бъдат увеличени до 716 милиарда долара. Двугодишното споразумение ще позволи засилване на бойната готовност на въоръжените сили на фона на конфликта в Афганистан и напрежението на Корейския полуостров. Законопроектът за бюджета, подписан от президента на САЩ Доналд Тръмп в петък, включва увеличение на разходите за отбрана: Пентагонът ще има 94 милиона долара повече за тази фискална година в сравнение с предишната, като увеличението е с 15,5%. Това е най-голямото увеличение на годишна база от 2002 г., когато военният бюджет беше увеличен с 26,6% от 345 милиарда долара до 437 милиарда долара. Тогава САЩ започнаха война в Афганистан, Ирак и разшириха националната отбрана след 9/11. Допълнителните средства не са предвидени за справяне с нови врагове или заплахата от \"Ал Кайда\", или Русия. Те са по-скоро за разрешаване на редица проблеми, включително в обучението, нуждата от по-високотехнологична противоракетна отбрана и модернизиране на ядрените оръжия. Всеки военен министър от 2011 г., когато Конгресът приема закон за ограничение на военните и вътрешни разходи, се оплаква, че таванът сериозно е засегнал армията и че броят на готовите за война бойни звена е намалял. Остарялото военно оборудване и недостатъчната подготовка на войниците също се посочват като сериозни проблеми. САЩ имат по-малко войници в Ирак в сравнение преди 10 г., 15 000 войници в Афганистан днес в сравнение със 100 000 през 2010-2011 г., но тенденцията е в противоположната посока при Доналд Тръмп, тъй като се отчита засилване на антитерористичните операции в Сомалия и Йемен. Тръмп нареди още няколко хиляди американски войници да бъдат изпратени в Афганистан. В същото време е надвиснала и заплахата от война между Северна Корея и САЩ. Тръмп настоява Пхенян да се откаже от ядрените си оръжия. Огромното увеличение на разходите за отбрана, договорено от американските законодатели в петък, е далеч повече от това, което Тръмп искаше. От 700 милиарда долара разходи за фискалната 2018 г., започнала от 1 октомври, около 629 милиарда долара са за операции на Пентагона, а близо 71 милиарда долара за войните в Афганистан и на други места по света. Тръмп поиска 603 милиарда долара за основни функции и 65 милиарда долара за военни мисии. В споразумението е заложено военният бюджет за 2019 г. да бъде в размер на 716 милиарда долара. Най-много печелят най-големите оръжейни компании като Lockheed Martin, Boeing и General Dynamics, които харчат милиони долари ежегодно за лобиране в Конгреса. Очаква се милиарди долари да бъдат отделени за един от основните приоритети на Пентагона: ракетната отбрана. 12,3 милиарда долара са заделени за Агенцията за противоракетна отбрана. Ще бъдат прибавени нови 28 ракети прехващачи. Предвидено е също увеличение на заплатите на войниците с 2,4%.", "date": "2018.02.12", "title": "Пентагонът получи най-големия бюджет в историята си за следващите 2 години"}
{"url": "http://www.faktor.bg/bg/articles/novini/svyat/sasht-sa-gotovi-da-pregovaryat-sas-severna-koreya", "text": "\"Съединените щати са готови да преговарят със Северна Корея\", заяви вицепрезидентът Майк Пенс, след като се върна от Зимната олимпиада в Южна Корея, предаде ДПА. В интервю за \"Вашингтон пост\" в самолета на път към САЩ Пенс каза, че САЩ ще продължат да налагат санкции на режима в Пхенян, но са готови и да водят преговори с него.  \"Максималният натиск ще продължи и ще се засилва. Но ако искате да преговаряме, ще преговаряме\", каза той. Изразената от вицепрезидента готовност за преговори бележи промяна в политиката на правителството на Доналд Тръмп, което досега настояваше, че ще преговаря само ако Северна Корея направи реални отстъпки по въпроса за ядрената и ракетната й програма. Пенс каза пред вестника, че новата позиция е уговорена с южнокорейския президент Мун Дже-ин, който обмисля поканата да посети Северна Корея, а след това може да има преговори между двете Кореи.", "date": "2018.02.12", "title": "САЩ са готови да преговарят със Северна Корея"}
{"url": "http://www.faktor.bg/bg/articles/novini/balgariya/inzh-atanasov-proektite-v-severozapada-shte-se-sluchat-po-barzo-otkolkoto-nyakoi-ochakvat", "text": "\"Приоритет на последните правителства е развитието на автомагистралната мрежа в Северна България. Това ще доведе модернизация на целия регион\", заяви пред БНТ председателят на Управителния съвет на Агенция \"Пътна инфраструктура\" инж. Дончо Атанасов. \"Изпълнени са обходът на Враца и обходът на Монтана. Трасето е с активни ленти и една аварийна. В близкия един месец ще стартира процедурата за избор на строител и надзор на най-тежкия участък - Ботевград-Мездра. Тази отсечка вероятно ще бъде изградена максимум до 2021 г. Между Мездра и Враца има скоростен път, който ще бъде рехабилитиран. За пътя Враца-Монтана в момента ОВОС се обжалва. Работи се по трасето Ружинци-Монтана\", обясни инж. Атанасов. \"Започва предпроектно проучване за изграждане на тунел под Петрохан. Правим най-необходимото много бързо да се случат тези проекти. Протестите са разбираеми, трябва да се направи автомагистрала, която да улесни достъпа до Северозападна България. В рамките на 3-4, до 5 години този магистрален пръстен ще бъде изграден. Тези проекти са изключителен приоритет и ще се случат по-бързо, отколкото някои хора очакват\", заяви шефът на АПИ.", "date": "2018.02.12", "title": "Инж. Атанасов: Проектите в Северозапада ще се случат по-бързо, отколкото някои очакват"}
{"url": "http://www.faktor.bg/bg/articles/novini/svyat/ep-oligarsi-s-vrazki-s-premiera-orban-zloupotrebyavat-s-evropeyski-pari", "text": "Комисията по бюджетен контрол на Европейския парламент призова за по-мащабна проверка на отпусканите за Унгария евросредства, пише \"Гардиън\". Евродепутати и организации за по-голяма прозрачност са обезпокоени, че олигарси, поддържащи връзки с премиера на Унгария Виктор Орбан, могат да злоупотребяват с европейските средства. Унгария трябва да получи 25 милиарда евро от седемгодишната бюджетна рамка на ЕС до 2021, което прави страната един от най-големите реципиенти на глава от населението от фондовете на съюза за икономическо развитие. Евродепутати са притеснени, че парите отиват в ръцете на семейството, на приятели и поддръжници на Орбан, които печелят еврофинансиране с малка конкуренция, което е проблем за организациите за борба с корупцията. Председателят на Комисията по бюджетен контрол в ЕП Ингеборг Гресле заяви, че Унгария има някои конкретни проблеми, които трябва да бъдат разрешени. След посещение в Унгария германският депутат и комисията са установили, че на 36% от обществените поръчки участва само една компания. По този показател Полша и Хърватия изпреварват Унгария, тъй като при 45% от поръчките участва само една компания, което според евродепутатите е изключително необичайно. Средното ниво в ЕС през 2017 г. е 26,3%. \"Правилата изглежда се спазват, но в същото време те...отклоняват конкуренция\", подчерта Гресле. Според нея проблемите не са изолирани само до Унгария, тъй като има поява на нова \"полузаконна\" нередност. \"Ние виждаме в някои страни членки олигарси да стават политици и в същото време да се възползват от ЕС и националните пари в полза на компаниите, които притежават\", допълва тя. Ингеборг Гресле призова ЕС да засили контрола чрез използване на наскоро съгласувана регулация за предотвратяване конфликт на интереси. След разследване в Унгария Европейската служба за борба с измамите (ОЛАФ) обяви, че е установила сериозни нарушения, свързани с обществени поръчки за улично осветление, които са възложени на компания, контролирана от роднина на Орбан. От ОЛАФ призоваха Европейската комисия да си върне повече от 40 милиона евро средства. Организацията вече препоръча на европейските институции да поискат от Унгария да върне 283 милиона евро, които са отпуснати за нова метролиния в Будапеща. Според ОЛАФ открити са доказателства за \"измама и възможна корупция\". Според някои евродепутати Унгария трябва да се присъедини към новосъздадената прокуратура на ЕС, ако иска да продължи да получава евросредства. До момента 20 страни са заявили участие в новия орган, но Унгария е сред тези държави, които отказват. През декември 2017 г. Орбан обяви, че унгарската икономика може да оцелее и без средствата на ЕС. \"Унгария няма от какво да се страхува, тъй като не зависи от външни пари\", увери той.", "date": "2018.02.12", "title": "ЕП: Олигарси с връзки с премиера Орбан злоупотребяват с европейски пари"}
{"url": "http://www.faktor.bg/bg/articles/novini/svyat/dve-treti-ot-germantsite-sotsialistite-ne-tryabva-da-sa-vav-vlastta", "text": "Около две трети от германците не смятат, че социалдемократите са подходящи да участват в национално правителство, сочи допитване, цитирано от ДПА. Тези данни са публикувани две седмици преди очакваното гласуване в Германската социалдемократическа партия (ГСДП) за съставяне на нова коалиция с консерваторите на Ангела Меркел. Допитването на социологическия институт „Сивей”, изготвено за информационния портал t-online.de, обхваща 5000 души, от които 67,1 на сто подкрепят това мнение. Едва 25,6 на сто намират социалдемократите за подходящи да управляват, но сред привържениците на ГСДП този процент е значително по-висок - 68,7 на сто. Сред поддръжниците на Християндемократическия съюз (ХДС) на Меркел и на баварския Християнсоциален съюз (ХСС) - с които ГСДП преговаря за съставяне на коалиционно правителство - 71,6 процента са критични спрямо способността на социалдемократите да управляват. Участниците в друго допитване - на института „Емнид” за в. \"Билд\", гледат със скептицизъм и на планираното предаване на властта в ГСДП от Мартин Шулц на председателката на парламентарната група на партията Андреа Налес. Едва 33 на сто от тях смятат, че ГСДП ще има по-голям успех при управлението на Налес, докато 52 на сто не очакват да стане така. Канцлерът Ангела Меркел защити болезнените отстъпки, които е направила пред социалдемократите за постигане на четвърти мандат и посочи, че нарастващите критики сред нейните консерватори не са признак за отслабване на авторитета й, предаде „Ройтерс”. В интервю пред обществената телевизия Цет Де Еф тя коментира нарастващото неодобрение сред консерваторите след нейното решение да даде на социалдемократите могъщото финансово министерство. Запитана дали планира да подготви терена за наследник, който да ръководи нейните консерватори на следващите избори, Ангела Меркел отговори, че по-младото поколение от редиците на ХДС би трябвало да получи министерски постове в новата коалиция с ГСДП. \"Сега трябва да покажем, че можем да започнем с нов екип\", изтъкна тя. Меркел допълни, че има още шест министерски поста за попълване и че според нея трябва да се направи така, че да се посочат не само над 60-годишни кандидати, но и по-млади хора.", "date": "2018.02.12", "title": "Две трети от германците: Социалистите не трябва да са във властта"}
{"url": "http://www.faktor.bg/bg/articles/novini/balgariya/a-simov-stanishev-natiska-bsp-ovikahme-vigenin-zaradi-rusiya", "text": "\"Сергей Стнишев оказва огромен натиск върху БСП за подписването на Истанбулската конвенция, но това няма да стане\", заяви пред телевизия \"Европа\" депутатът от БСП Александър Симов. Пред водещия Георги Коритаров той призна, че в БСП са \"овикали\" тогавашния външен министър Кристиян Вигенин заради посещението му в Украйна, както и за присъединяването към санкциите срещу Русия заради анексирането на Крим. \"Той е най-овикваният външен министър\", каза Симов. По думите му, определения като \"прозападен, пронатовски, атлантически\" може да унищожи кариерите на политици от БСП. Симов атакува европейските леви, че не водят правилна политика и това било в основата на конфликта БСП- ПЕС. \"Ние имаме различни позиции по санкциите срещу Русия, за които нашата партия постоянно настоява да бъдат отменени, по мигрантската криза и по истанбулската конвенция\", заяви Симов.", "date": "2018.02.12", "title": "А. Симов: Станишев зверски извива ръцете на БСП, овикахме Вигенин заради Русия"}
{"url": "http://www.faktor.bg/bg/articles/novini/svyat/avioekspert-eksploziyata-na-ruskiya-samolet-e-stanala-vav-vazduha", "text": "По думите му това показва снимковият материал от мястото на разпръскване на частите. „Не е възможно самолетът да падне от такава височина и така да се разпръсне. Обикновено при такъв удар се образува голям кратер на земята, какъвто там там няма. Това означава, че експлозията е станала във въздуха”, заяви Борисов. За да се взриви един самолет във въздуха, има две възможности – едната е терористичен акт, аналогично както взривиха руския самолет в Синай над Египет. Втората възможност е да гръмне някой от двигателите, каза още експертът. Той разясни, че при режим на излитане две минути двигателят работи на максимал и след тези 2 минути режимът се намалява на номинал, тоест 80%. Ако тези проценти се надвишат над 2 минути, има възможност двигателят да получи повреди, а над него са 10 тона керосин в крилата, подчерта Ангел Борисов. Според него в случая поради авария в самия двигател е възможно да е настъпил пожар в двигателя и екипажът да не е успял да го загаси. „Има системи, които при възникване на пожар го гасят автоматично – изпразват се противопожарни бутилки, но все пак имаме случаи, при който пожарът не може да се угаси”, каза авиоекспертът. Той коментира и информациите, че проверка е установила нарушения при поддръжката на самолета – вместо да заменят маслото на редукторите, да почистват филтрите на въздушните стартери след всеки извършени 375 летателни часа, това се  извършвало на 750. Борисов посочи, че това е един от елементите, които задължително трябва да се спазват. Маслото неслучайно се сменя на толкова часове, защото именно триенето може впоследствие да доведе до нежелателни последици, отбеляза той. Ангел Борисов допълни, че според първите коментари, които са се дали от гледна точка на изследването на земни части, не са открити прахови частици от взрив. Все пак той отбеляза, че информацията е първоначална. Според него дрон или птица не биха могли да предизвикат трагичния инцидент.", "date": "2018.02.12", "title": "Авиоексперт: Експлозията на руския самолет е станала във въздуха"}
{"url": "http://www.faktor.bg/bg/articles/mon-shte-sadi-izdatelstvo-za-pomagalo-sas-zadacha-pantalonkite-na-momchentseto-struvat-10-leva-a-kolko-struva-roklyata-mu", "text": "МОН може да съди издателство \"Сънрей\", чието помагало по математика пита в задачка за първи клас  \"Панталонките на момченцето струват 10 лв......., а колко струва рокличката му?\". Министерството не е одобрявало това помагало, коментира за \"Канал 3\" зам.-министърът на образованието Деница Сачева. Тя обясни, че МОН е одобрило проект на същия авторски колектив през 2011 г., но за издателство \"Вега 74\". Това помагало на издателство \"Сънрей\" не е одобрявано от МОН, некоректно е обявено така. Все още се извършва проверката на експерти от МОН. Ако установим, че издателството е действало, може да заведем дело за това, че некоректно е използвало името на министерството, каза още зам.-министърът на просветата.   \"Политкоректната\" задача по математика за 1 клас, в стила на джендърите, взриви родителската общност във фейсбук. Заданието гласи: \"Панталонките на момченцето струват 10 лева, а блузката му е с 20 лева по-скъпа. Колко струва роклята му?\", съобщи ПИК. Задачката е автентична и е в в помагалото \"Курс по математика за 1 клас\" на издателство \"Сънрей\". На корицата на помагалото с едри букви пише \"Одобрен от МОН\" и \"По най-новата програма на МОН\", а годината на издаване е настоящата 2018.   Пред ПИК авторката на книгата Боря Милкоева коментира, че грешните бройки от изданието моментално ще бъдат коригирани и тиражите ще бъдат пуснати с поправка.   \"Това е обикновена грешка от преумора, понеже работим денонощно, понякога и през нощта колегите редактират и коригират. Досега не сме имали такива проблеми от толкова години и помагалата ни по математика са най-добрите и са харесвани и от учители, и от деца, и от родители. Аз съм автор на изданието и гарантирам, че задачата не е такава - трябваше да пише колко струват двете дрешки. Не знам кой е написал за роклята, вероятно някой колега редактор или коректор от преумора. Ще проверя и ще има последствия, а бройките ще бъдат коригирани\", заяви Милкоева. Авторката на изданието научи от агенция ПИК, че всъщност грешката е скандализирала обществото във връзка с настъпването на джендър идеологията, понеже пише момченце, което носи рокля. \"Дори не се бях сетила за това!!! Ама как може някой да си помисли такова нещо, ние нямаме нищо общо с такива джендър-мендър неща. Имам нормално семейство, съпруг и деца, ние сме доказани хора на образованието и истински християни. Дори не би ми хрумнало такова нещо\", коментира Милкоева пред ПИК и се извини на всички родители и деца за допуснатата грешка, която категорично заяви, че не е злоумишлена. Само че в случая няма как да иде реч за печатна грешка.", "date": "2018.02.12", "title": "МОН скочи за скандално помагало със задача: Панталонките на момченцето струват 10 лева, а колко струва роклята му?"}
{"url": "http://www.faktor.bg/bg/articles/spetssadat-varna-na-prokuraturata-deloto-sreshtu-rumyana-chenalova", "text": "Специализираният наказателен съд отново върна на прокуратурата делото срещу бившия съдия от Софийски градски съд /СГС/ Румяна Ченалова. Ченалова е обвинена за това, че като съдия по висящо търговско дело, е извършила 14 деяния, с които е нарушила и не е изпълнила служебните си задължения. Тя беше и едно от главните лица в записите от случая \"Яневагейт\", заедно с бившия председател на СГС Владимира Янева. След като СГС върна делото на държавното обвинение, а по-късно Апелативният съд потвърди определението, сега и спецсъдът констатира процесуални нарушения и прекрати производството. Определението подлежи на жалба или протест в седемдневен срок, предава БТА. Според съда направените възражения от страна на защитата от една страна са основателни, а в друга не са, тъй като са въпроси по същество. И посочи, че има допуснати противоречия във фактическите твърдения на прокуратурата, че липсват фактически твърдения в части от обвинението, както и че няма хронологична и логическа връзка между отделните диспозитиви. Тези и други процесуални нарушения според съда пречат на подсъдимата да разбере в какво точно е обвинена, което нарушава правото й на защита. Преди определението на съда Ченалова взе думата в своя защита и точка по точка коментира обвиненията срещу нея като изведе процесуалните нарушения допуснати от прокуратурата. Пред медиите тя заяви, че при тези обвинения окончателният резултат на делото срещу нея би бил оправдателна присъда, ако то бе останало да се гледа в градския съд. \"Това е несериозно дело, срамно дело\", каза Ченалова. И допълни, че ще търси правата си в Страсбург. Тримата прокурори по делото заявиха пред медиите, че ще протестират определението на съда. Като допълниха, че съдът не им е дал възможност да вземат отношение по аргументите на защитата, а е можел да го направи.", "date": "2018.02.12", "title": "Делото срещу Ченалова буксува - спецсъдът го върна на прокуратурата"}
{"url": "http://www.faktor.bg/bg/articles/dostapat-do-ndk-shte-e-ogranichen-na-13-15-16-i-17-fevruari", "text": "Във връзка с наситената програма от календара на Българското председателство на Съвета на ЕС тази седмица достъпът до НДК ще е ограничен на 13, 15, 16 и 17 февруари. Това се налага от мерки за сигурност, които се предприемат при всички събития от висок клас в програмата на Председателството, съобщиха от пресцентъра на НДК.  От утре до събота включително в кино „Люмиер Лидъл” ще работят целодневно две билетни каси, така че всички зрители на културните прояви в НДК да могат безпроблемно да си набавят билети. На 14 и 15 февруари (сряда и четвъртък) НДК разкрива временна билетна каса в ДНК – пространство за съвременен танц и пърформанс. Касата ще продава само билети за представленията на ДНК и Театър \"Азарян\" в съответните дни и ще работи от 18:00 ч. до началния час на спектаклите. През останалото време от 13, 15, 16 и 17 февруари Билетният център на НДК няма да е отворен за посетители. С ограничен достъп в тези дни ще бъде и Литературен клуб „Перото”, който ще отваря врати в късните следобедни часове след приключване на мероприятието. За точните часове на отваряне на „Перото” следете Фейсбук страницата на литературния клуб.", "date": "2018.02.12", "title": "Достъпът до НДК ще е ограничен на 13, 15, 16 и 17 февруари"}
{"url": "http://www.faktor.bg/bg/articles/3-mesetsa-reshetki-za-marokanetsa-terorist-zadarzhan-na-balgarskata-granitsa", "text": "Съдът в Хасково постанови временно задържане от 90 дни спрямо 35-годишен поданик на Кралство Мароко, обвинен в тероризъм и членство в \"Ислямска държава\", съобщи \"24 часа\". През този период ще се гледа искане за екстрадицията на Нофал Рашид Захри в Мароко, където за него е била издадена международна заповед за арест. Той е бил задържан на 13 ануари т.г. заедно с 27 сирийци на \"зелената граница\" близо до свиленградското село Сладун. Настаненият след това в центъра за мигранти на МВР от затворен тип в Любимец Захри първоначално също се представил за сириец, като се легитимирал с фалшив сирийски паспорт. ДАНС обаче е установил истинската самоличност на мароканеца след експертиза по лицево разпознаване, съобщи прокурорът Павел Жеков. Според Интерпол - Рабат и Апелативната прокуратура в мароканската столица, Захри е имал \"лоялно членство в терористична организация ИДИЛ, като е работил към принадлежащата в ИДИЛ служба \"Механизация към Главна дирекция - Военни лагери\" в град Ал - Маядин, област Дер - Алзор, Сирия. В изпълнение на тази дейност се е придвижвал в Сирия като е носел колан с експлозиви, ръчни гранати, огнестрелно оръжие и боеприпаси\". Изправеният пред съда обяви, че не е терорист и не желае да бъде екстрадиран в родината си, защото щял да бъде хвърлен в затвор. Пред репортери Нофал разказа, че е живял 4 години в Сирия с жена си и шестте си деца и се е препитавал с търговия. Той уточни още, че е знал, че тайните служби в Мароко го търсят и влязъл нелегално у нас след като платил 2200 евро на трафикант на хора. Държавното обвинение поиска временното му задържане в ареста, а защитата не се възпротиви. Сега нашите съдебни власти ще чакат искането за екстрадиция, което Мароко е уверило, че ще последва. Законът в Мароко предвижда наказание от 30 години затвор, ако обвиненията в тероризъм бъдат доказани в съда, стана още ясно по време на съдебното заседание.", "date": "2018.02.12", "title": "3 месеца решетки за мароканеца терорист, задържан на българската граница"}
{"url": "http://www.faktor.bg/bg/articles/obshtestvo/zakon-i-red/osadiha-uslovno-bivsh-shef-na-napoitelni-sistemi", "text": "Окръжният съд в Шумен осъди условно бившия шеф на хидротехнически район в \"Напоителни системи\" в Шумен Юлиян Вълчев. 48-годишният мъж е признат за виновен за умишлена безстопанственост като ръководител на предприятието и получи наказание 2 години лишаване от свобода с 3-годишен изпитателен срок, съобщиха от пресцентъра на прокуратурата.  Според обвинението Вълчев, който в качеството си на длъжностно лице и при условията на продължавано престъпление, от началото на август до 13 септември 2013 година не е положил достатъчно грижи за ръководенето, управлението и стопанисването на повереното му имущество, от което последвала значителна щета - 49 003 лева.  С присъдата си съдът го лиши и от правото да заема определена държавна или обществена длъжност за срок от 2 години. В момента Юлиян Вълчев е директор на общинското предприятие \"Общински жилища и имоти\" в Шумен, където е бил назначен на 29 ноември миналата година.  Присъдата подлежи на протест и обжалване пред Апелативния съд във Варна в 15-дневен срок.", "date": "2018.02.12", "title": "Осъдиха условно бивш шеф на Напоителни системи"}
{"url": "http://www.faktor.bg/bg/articles/koshlukov-predupredi-che-ako-pak-atakuvat-zhurnalist-shte-reagira-no-po-vazpitano-bez-sreden-prast", "text": "“Нямам никакво оправдание. Дължа извинение за неприличния жест, който направих в петък в това студио. Той беше провокиран от подобни жестове, придружени с обиди срещу мои колеги от БНТ, но това не ме оправдава”, заяви програмният шеф на БНТ 1 и водещ на “Още от деня” Емил Кошлуков по повод показването на среден пръст в ефир. \"Съжалявам за това, което стана. Няма да се повтори повече”, обеща Кошлуков.  Той напомни, че е дисидент, политически затворник, студентски опозиционен лидер, време, в което е имал далеч по-напрегнати ситуации.  “Помня времето, в което нямаше свободно слово и демокрация. Така че всеки, който нападне журналист, посегне на полицай, който си позволи да бие учител и лекар - реагирам първосигнално”, каза Кошлуков. “Може да ми дойде някой ден акълът и на мен, макар че съм на 52 г.”", "date": "2018.02.12", "title": "Кошлуков предупреди, че ако атакуват журналист, пак ще реагира, но без \"среден пръст\""}
{"url": "http://www.faktor.bg/bg/articles/politika/hlyab-i-pasti/politikat-slavi-i-loshite-v-strashniya-film-s-generalite", "text": "Шоуменът Слави Трифонов пееше навремето в една от песните си  „Ние сме лошите в страшния филм”.   Бъдещият политически лидер Слави сега провежда ударно кастинг за политици, та пушек се вдига. И малко мъгла... Когато тя се разее ще стане интересно…. Особено,  ако се открие един нов политически пейзаж, както разни експерти ни убеждават, че ще се случи.  Няма да се изненадам, ако кандидатите за политици накрая се окажат  повече от тези за другите  риалити проекти на Слави Трифонов като „Танцувай с мен”,  „Гласът на България” и т.н. . Те му донесоха много добри приходи, между другото.   Дали шоуменът-общественик очаква такива от политическия си проект, това не мога да кажа, но със сигурност има някъде  едни „велемъдри” мъже, които вече са направили калкулациите и са теглили чертата. И те съвсем не са някои случайни типове, а видни, но анонимни наши кукловоди. А те по право   Хората са професионалист, вече са преценили как, къде и колко да инвестират в някои нови „политици”. Нещо като инвестицията в състезателен кон, ама по-вълнуващо. Конят не може да ти изкове закон. Освен, ако не е жребецът на Калигула. Макар че у нас вече всякакъв добитък кове закони.   Ама ми се вижда  крайно невероятно да разчитат само на професионализма им.  Кандидатите са събрани от различни точки на света, като единственото, което ги  обединява ще е самият Слави Трифонов в качестовото си на техен вожд и учител.  Той няма програма или избистрена идеология, което у нас е бял кахър, разбира се. Кой го интересуват чак такива подробности за ценностите на бъдещите ни политици.   Слави не е заявил и позицията си по редица важни въпроси. Ето само три от тях, които ми хрумват на прива виста, въпреки че спокойно могат да минат и за един, три в едно. 1. Одобрява ли наш Слави агресивната политиката на руския президент Владимир Путин по света и у нас, най-вече у нас? 2. „За” или „против”  е строенето на АЕЦ „Белене”? 3.     „За” или „против”  е ратифицирането на Истанбулската конвенция. Подвъпрос към третия е вярва ли в митичното същество „джендер”. Което идва  от турския  ад, наречен„джендем”, ако се вярва на един наш владика.  Божият служител не се и сеща за „Генезис”. Не му трябва. Него го интересува джендема.  И тук, кой знае защо,  се сещам за    „Титанът” на мисълта, който завлече в политиката и удави там дългогодишната дясна ръка на Дългия Росен Петров, май излезе доста скъпо на проектантите на проекта му, на КТБ, в крайна сметка платихме всички.  Тези босове, за които говоря, нямат нищо против един проект да излезе скъпо на данъкоплатците, даже това е задължително, но дотук. Свои пари нахалост повече не желаят да хвърлят.   Операция „Костинброд” показа, че и най-добрите сценарии се сблъскват с човешкия фактор. А той доведе до размирици и протести срещу дошлото по втория начин правителство на Орешарски. Пеевски, поради голямата си вместимост, стана капката, която преля чашата,  но началото постави именно Никито като острие на успешния опит за манипулирането на изборите.   Сега Делян кове закони за медиите, подковава идеологически своите медии, а Никито  е в „изгнание” в Европарламента.       Както и да е, Трифонов е решил да формира около себе си нов политически елит  и се опитва да го направи с типичната си целеустременост. Умението да направи метан на правилните хора също не е без значение, с това той самият се е хвалил. Макар и да използвам друга дума, по-прилична„          Желаещите да станат политици под крилото на Слави са хиляди, а след тях има много неизвестни ни досега експерти от различни области, работещи по цял свят. Идеята е чудесна на прима виста, но никак   не е нова и вече се провали     Такива експерти бяха и онези гении, които доведе Симеон Сакскобурггоски, ако си спомняте. А той все пак е работил цар, както се казваше в един виц,  може да преценява хората. Никой обаче не го попита. Има сериозни източници, които твърдят, че по време на голяма част от премиерстването си дори не си е говорел с финансовия министър Милев Велчев и други ключови екземпляри в кабинета си. Не му е било приятно как са му ги спуснали очевидно, но не е можел да рита.  Тежка е царската корона Особено, когато я няма.        Народът в началото се радваше като обезумял,  че юпитата са дошли да вложат знанията и уменията, а после стана кристално ясно, че повечето от тях работят за друга държава. И за себе си, много ясно.  Самият цар и днес играе по музиката, поръчана от Москва. И все пак, може би ги попреметна, като успяхме да се набутаме в ЕС, това само Господ знае. Внук е на Фердинанд Лисицата все пак, а и пра-пра-внук и на Краля -Слънце.  Факт е обаче, че царската кохорта се оказа като отряд на Червената армия.   И днес това ясно си личи.  НДСВ очевидно е създадена, за да прикрие окончателното преразпрезеление на капитала в червените редици и не е случайно, че точно „Мултигруп” на Илия Павлов беше двигател на царския проект. А до Мадрид прескочи самият ген. Любен Гоцев.   Дългия е прав за едно  Българското общество изпитва вълчи глад за качествени професионалисти, които да се включат във властта и да не са пряко свързани с партиите. Преобладаващата част от него изпитва огромно недовери към управляващите елити и е готово дори на безумия, за да ги изтласка.  Политическата класа е компрометирана за повечето ни сънародници, като те до голяма степен са прави, защото все пак сме най-бедната страна в ЕС. На този фон антиевропейското говорене лови все повече мухи в мрежите си, а това в един момент може да се окаже фатално за България. И Слави чудесно би могъл да се впише в тази игра. Особено интересно е, че хора като социолога Кольо Колев предричат на формацията на Трифонов светло бъдеще на първа политическа сила. И не на шега.     „БСП направиха силен ход с дистанцирането от Станишев и Истанбулската конвенция, но едновременно с това са част от статуквото. И двете основни партии си правят сметките без кръчмаря. Мисля, че на едни следващи избори, ще се появи доста силен играч извън тези партии. Слави Трифонов има огромен шанс да бъде първата политическа сила“, са думите на социолога. Според него, предсрочни избори ще има, въпросът е кога. Такива обаче едва ли ще се проведат в рамките на европредседателството, а по-скоро през пролетта на следващата година. Намества ли ви си картинката? Още повече, че всички знаем за кой отбор е Кольо. Даже си има цветен прякор.  Е, Слави първа полинтическа сила няма да стане, още повече, че той е човек , а не партия, в рамките на шегата. Първа няма да стане и формацията му, разбира се, но защо Кольо да не напомпа очакванията.  „Нали за едни и същи генерали работим”, както казваше  навремето Иво Карамански на колегата си Васил Илиев.  Абе…. „Ние сме лошите в страшния филм”.", "date": "2018.02.12", "title": "Политикът Слави и лошите в страшния филм с генералите"}
{"url": "http://www.faktor.bg/bg/articles/novini/svyat/helikopter-se-razbi-v-shtata-nevada", "text": "Трима души загинаха, а други четирима са настанени в болница в Невада, след като хеликоптер се разби над Гранд Каньон в САЩ. Според местната полиция хеликоптерът е превозвал британски граждани.  Разследват се причините за катастрофата.  В друг инцидент с малък самолет в Южна Калифорния загинаха двама мъже, жена и дете.", "date": "2018.02.12", "title": "Хеликоптер се разби в щата Невада"}
{"url": "http://www.faktor.bg/bg/articles/novini/balgariya/e-krusev-obshtinata-otdavna-ne-kupuva-dizelovi-avtobusi", "text": "\"Използването на зеления билет за първи път показа, че хората имат желание да се възползват от такава мярка за подобряване на качеството на въздуха. 30 000 души се възползваха от новoвъведението, което показва, че тази мярка съвсем правилно е заложена в плана за справяне с мръсния въздух\", коментира пред БНТ зам.-кметът на София по транспорта Евгени Крусев.  Зеленият билет се въвежда, когато има констатирани или прогнозирани повишения на нива на фините прахови частици.  \"Използваме всички възможни канали за информиране – и в електронните медии и на електронните табла на спирките, и на сайта на Столична община\", съобщи той.  По думите му, Общината обновява автобусния парк и вече отдавна не се купуват дизелови автобуси.  \"В момента са в ход процедури за доставка на над 160 единици. С тях градският транспорт ще достигне средна възраст 6 години. В момента са останали около 200 дизелови автобуса\", заяви Крусев.  \"През тази година се залагaт реконструкции за няколко основни парка, за междублокови пространства и градинки, така че максимално много зелени пространства да могат да бъдат максимално обновени и полезни за хората\", каза още Евгени Крусев.", "date": "2018.02.12", "title": "Е. Крусев: Общината отдавна не купува дизелови автобуси"}
{"url": "http://www.faktor.bg/bg/articles/vnesen-e-sadeben-isk-sreshtu-kompaniyata-na-harvi-uaynstiyn", "text": "Прокурорът на щата Ню Йорк внесе съдебен иск срещу студиото, основано от продуцента Харви Уайнстийн и брат му Робърт. Обвинението е, че управителният съвет не е защитил служителите от сексуалния тормоз и заплахите на Уайнстийн към тях. Прокурорът обвинява компанията и братята Уайнстийн в нарушения на човешките права, на правата на личността и на правото на труд. Внасянето на съдебния иск е резултат от четиримесечно следствие, в което служителите, експертите и жертвите са били разпитвани, а архивите и електронната кореспонденция на фирмата е била най-щателно проверена. Досега близо 70 жени отправиха обвинения към холивудския продуцент. В момента се водят преговори за купуване на студиото му.", "date": "2018.02.12", "title": "Внесен е съдебен иск срещу компанията на Харви Уайнстийн"}
{"url": "http://www.faktor.bg/bg/articles/novini/balgariya/tihomir-stoychev-zashto-sled-shestornoto-ubiystvo-v-novi-iskar-nyama-nakazani-i-uvolneni", "text": "След шесторното убийство в Нови Искър трябваше вече да има поне няколко наказани и уволнени от правоохранителната система, защото не са си свършили работата. Това обяви по Нова ТВ Тихомир Стойчев, бивш шеф на БСП. Коментарът му е, след като стана ясно, че 24 400 са издирваните престъпници в страната, а за 1114 от тях имат и влезли ефективни присъди и трябва да са в затворите. Тихомир Стойчев е категоричен, че  шесторният убиец Росен Ангелов е трябвало да бъде картотекиран и наблюдаван, ако наистина е бил участник в Чуждестранния легион. Но достоверността на този факт и до днес не е установена, посочва Стойчев. Според него вече е трябвало да има уволнения и наказания в полицейския участък в Нови Искър, но и във Второ РПУ, което ги контролира. Но от страна на институциите няма никакви действия, казва Стойчев. Два са вариантите, за да се реши този проблем – когато съдията прочете присъдата и тя е ефективна, престъпникът да бъде арестуван веднага, казва адвокат Марин Марковски. Според него съдиите трябва да пишат много бързо мотивите за  присъдите, за да стигнат бързо до втора инстанция. Това обаче налага да се увеличи и броят на съдиите. Електронната гривна е другият изход, за да се намали броят на издирваните. Чрез нея осъденото лице може да бъде проследяване в реално време от службите. Центърът винаги получава сигнал и дали се прави опит да бъде свалена гривната и къде е мястото. Проблемът е, че тези устройства за проследяване са много скъпи – 10 хил. лв., посочи Марковски.", "date": "2018.02.12", "title": "Тихомир Стойчев: Защо след шесторното убийство в Нови Искър няма наказани и уволнени?"}
{"url": "http://www.faktor.bg/bg/articles/novini/balgariya/m-konstantinov-valeri-simeonov-vredi-na-sebe-si-na-pravitelstvoto-klati-darzhavata", "text": "\"България ще бъде първата държава, която ще отхвърли Истанбулската конвенция. Ако Истанбулската конвенция бъде ратифицирана, правителството ще падне\", прогнозира пред БНТ проф. Михаил Константинов.  \"ГЕРБ осъзна реалността, направи крачка назад, надявам се да направи и останалите крачки\", добави той.  По думите му поведението на вицепремиера Валери Симеонов не е ефективно и не допринася за изпълнението на целите му.  \"Той вреди на себе си, на правителството, клати държавата. Надявам се обаче, че нещата по тази линия ще се оправят\", каза още проф. Константинов.  \"Мисля, че референдумът е изходът от ситуацията с Истанбулската конвенция. Не помня такова разделение у нас от времето на падането на комунизма. Това разделение е изключително вредно и трябва да се намери някакъв изход, а няма нищо по-чисто от референдума. По-добре е да се мине през референдума, защото това ще спаси всички\", коментира от своя страна и политологът Първан Симеонов.  \"В чисто юридически смисъл Истанбулската конвенция е много глупав, празен документ. Управляващите трябва да са много глупави, за да се разпаднат сега, когато данните за икономическия растеж са добри и се усещат резултатите от икономическата стабилност\", заяви той.  \"Валери Симеонов пак си изтърва нервите, той изпада в някакво менгеме – оставката му искат либералните протестиращи, а и търпението на Борисов е на изчерпване. Ако Валери Симеонов оцелее сега, това ще е последният път, който подобно поведение ще му се размине\", прогнозира  Симеонов.", "date": "2018.02.12", "title": "М. Константинов: Валери Симеонов вреди на себе си, на правителството, клати държавата"}
{"url": "http://www.faktor.bg/bg/articles/spetssadat-namali-parichnata-garantsiya-na-kmeta-na-septemvri-marin-rachev", "text": "Спецсъдът намали паричната гаранция на кмета на Септември Марин Рачев от 250 000 лева на 130 000 лева. Рачев беше арестуван при акция в града, а впоследствие му бяха повдигнати и обвинения. Прокуратурата обвини Рачев за неизгодна сделка и умишлена безстопанственост. Обвинението поиска той да бъде отстранен от длъжност, за да не повлияе на свидетели.", "date": "2018.02.12", "title": "Спецсъдът намали паричната гаранция на кмета на Септември от 250 000 на 130 000 лева"}
{"url": "http://www.faktor.bg/bg/articles/obshtestvo/zakon-i-red/spetsializiraniyat-sad-gleda-deloto-sreshtu-rumyana-chenalova", "text": "Специализирания наказателен съд гледа делото срещу Румяна Ченалова. Срещу нея има две обвинения за престъпление по служба и документно престъпление. Ченалова беше уволнена дисциплинарно заради нарушeния по делото \"Белведере\". Скандалът стана повод бившият френски посланик у нас Ксавие дьо Кабан да използва израза за \"гнилите ябълки\" в българската съдебна система. След това започнаха и поредицата от проверки и дела срещу нея. В края на януари делото срещу нея беше отложено спецсъда.", "date": "2018.02.12", "title": "Специализираният съд гледа делото срещу Румяна Ченалова"}
{"url": "http://www.faktor.bg/bg/articles/obshtestvo/balgarski-rabotnitsi-nay-chesto-se-oplakvat-ot-velikobritaniya-italiya-germaniya", "text": "\"Великобритания, Италия, Германия. Това са държавите, от които най-често български работници са се оплаквали от условията на труд\", заяви пред Нова телевизия Яна Каролева-Стоянова от Националната телефонна линия за борба с трафика на хора. Темата излезе на дневен ред, след като разследване на ВВС разкри ферма във Великобритания, в която чужди работници работят в робски условия. Във фермата се оказа, че няма българи. В много други обаче има наши сънародници, които живеят и работят в условия много по-различни от обещаните им преди да заминат. \"Не е задължително работниците да са били пребити или насилвани\", коментира и Антоанета Василева от асоциация \"Анимус\". По думите й дори само да са подведени за условията, при които ще работят, това пак попада в графата на трафика на хора с цел трудова експлоатация. \"През 2003-2004 г. за пръв път с български журналисти посетихме ферми в Северна Гърция, в които българите буквално спяха в оборите на сламата с животните. Но вече сме 2018 година, иска ми се да сравняваме нещата с нещо по-нормално\", коментира Пламен Димитров, президент на КНСБ.", "date": "2018.02.12", "title": "Български работници най-често се оплакват от Великобритания, Италия, Германия"}
{"url": "http://www.faktor.bg/bg/articles/obshtestvo/zakon-i-red/v-haskovo-arestuvaha-izdirvan-za-terorizam", "text": "Мароканец, заподозрян, че е терорист от „Ислямска държава“ (ИДИЛ), беше арестуван на границата ни с Турция. Той е опитал да мине през България с фалшива френска лична карта. Мъжът е с инициали Н. З. и е търсен от Мароко чрез Интерпол във връзка с извършване на терористична дейност и членство в ИДИЛ. Съгласно информацията от Интерпол той е работил в принадлежащата към ИДИЛ служба „Механизация към Главна дирекция – Военни лагери“ в Сирия. При изпълнение на тази дейност той се е придвижвал в Сирия, носейки колан с експлозиви, ръчни гранати, огнестрелно оръжие и боеприпаси. Днес следобед Н.З. ще се изправи пред Окръжния съд в Хасково, който ще разгледа мярката му за неотклонение.", "date": "2018.02.12", "title": "В Хасково арестуваха издирван за тероризъм"}
{"url": "http://www.faktor.bg/bg/articles/novini/balgariya/otnemat-litsenza-na-firmata-posrednik-na-rabotnitsite-robi-v-kornuol", "text": "\"Не сме получавали конкретни сигнали за случая с работниците, държани на сила във Великобритания, фирмата посредник е проверявана. През 2016 г. са установени нарушения, заради които имаше основание за отнемане на лиценза\", заяви пред БНТ Дина Христова от \"Главна инспекция по труда\". Тримата заподозрени по случая в Корноул са пуснати, а информацията за българи сред работниците не се потвърждава, както беше в началото. \"Няма договор с чуждестранен работодател, в приемащата държава, което трябва да се изисква. Не са предоставяли трудови договори на лицата, които тръгват. Двете наказателни постановления са влезли в сила, отнет е лицензът, след обжалване лицензът обаче е възстановен. В момента отново тече процедура по отнемане на лиценза на фирмата посредник по случая в Корноул\", съобщи тя. Христова отбеляза, че е имало сигнали, че се взимат суми от лицата, които се изпращат на работа в чужбина. Христова отбеляза, че законодателството в ЕС е много единно: \"Понякога при сигнали от чужбина ги изпращаме на колегите на място, за да направят проверки, понеже законодателството в Европа е единно и имаме случай на компенсирани работници по подобна схема с фирма посредник. Тази фирма е била регистрирана от европеец у нас\", коментира тя. Тя бе категорична, че много трябва да се внимава при сключване на договор с фирма посредник, за да може после да си искаме правата, ако са нарушени.", "date": "2018.02.12", "title": "Отнемат лиценза на фирмата посредник на работниците-роби в Корнуол"}
{"url": "http://www.faktor.bg/bg/articles/novini/balgariya/novata-sedmitsa-s-temperaturi-nad-nulata", "text": "Облачността ще е значителна, но ще е почти без валежи, съобщиха от НИМХ при БАН. Минималните температури ще бъдат между минус 4 и 1 градуса, максималните - между 3 и 8 градуса. Над Черноморието облачността ще значителна, но ще е без валежи. Максималните температури ще бъдат 5-7 градуса.  Над планините ще има значителна облачност и на места ще превали слаб сняг.", "date": "2018.02.12", "title": "Новата седмица с температури над нулата"}
{"url": "http://www.faktor.bg/bg/articles/novini/svyat/merkel-poema-premierskiya-post-vizhda-shults-kato-vanshen-ministar", "text": "Ангела Меркел ще оглави новото правителство на Германия. Тя опроверга спекулациите, че може да се оттегли от поста преди следващите парламентарни избори през 2021 г. Това предаде Дойче веле. Ако коалиционното споразумение между оглавявания от Меркел блок ХДС/ХСС и социалдемократите бъде прието от редовите членове на ГСДП, тя ще остане начело на правителството. \"Аз съм от хората, които спазват обещанията си\", заяви Меркел пред телевизионния канал ZDF. Ако членовете на ГСДП гласуват против създаването на \"голяма коалиция\", канцлерът не изключва възможността за провеждане на нови избори, като в този случай ще продължи да бъде лидер на ХДС. По думите й, решението да бъде отстъпено на социалдемократите министерството на финансите е болезнено, но обяснимо. По традиция то се оглавява от представител на ХДС, но ако християндемократите не бяха направили този жест, преговорите биха се озовали в задънена улица. Меркел беше категорична, че вижда Мартин Шулц като министър в бъдещия кабинет, въпреки решението му да се откаже от предложения му пост на външен министър. Според проучване на социологическия институт Civey, около 60 на сто от социалдемократите смятат да подкрепят създаването на \"голяма коалиция\".", "date": "2018.02.12", "title": "Меркел подкрепя Шулц, вижда го като външен министър"}
{"url": "http://www.faktor.bg/bg/articles/novini/svyat/spasitelnata-operatsiya-sled-samoletnata-katastrofa-v-rusiya-priklyuchi", "text": "По-малко от денонощие след тежката самолетна катастрофа в Русия спасителната операция приключи. Всички 71 души в разбилия се вчера в Подмосковието самолет са загинали и затова се преминава в етап на издирване, обявиха руските власти.   То може да продължи повече от седмица, тъй като отломки от самолета са разпръснати на голяма площ с тежък терен. Роднините на загиналите ще получат по 1 милион рубли допълнително обезщетение извън застраховката, обещаха властите. Три деца на възраст между 5 и 12 години, както и 17-годишен юноша са сред загиналите. Самолетът изпълнявал полет от Москва за град Орск в Урал. Машината изчезнала от радарите 10 минути след излитането от летище „Домодедово” в Москва, а отломките ѝ са намерени в Раменския район в Подмосковието, на около 40 километра от руската столица.", "date": "2018.02.12", "title": "Спасителната операция след самолетната катастрофа в Русия приключи"}
{"url": "http://www.faktor.bg/bg/articles/novini/balgariya/pochina-irina-aktasheva-rezhisyor-na-zabraneniya-film-lavina", "text": "На 86-годишна възраст ни напусна кинорежисьоркaта Ирина Акташева, предаде БНТ. Тя стои зад едни от най-емблематичните и скандални български филми от годините на комунизма  \"Лавина\", по романа на Блага Димитрова. Автора е и на, \"Само ти, сърце\",\"Като песен\" и забраненият от тоталитарната власт \"Понеделник сутрин\". Освен като една от първите жени режисьорската професия Ирина Акташева ще остане в историята на българското кино и като актриса, и сценаристка. Поклонението ще се състои на 14 февруари от 13.30 ч. на Централните софийски гробища.", "date": "2018.02.12", "title": "Почина Ирина Акташева – режисьор на забранения филм „Лавина”"}
