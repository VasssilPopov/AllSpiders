{"url": "https://www.faktor.bg/bg/articles/es-otsrochva-brekzit-do-22-may", "text": "Европейският съюз ще се съгласи да даде на Великобритания отсрочка за Брекзит до 22 май, ако парламентът в Лондон одобри следващата седмица сделката за развода, предаде Ройтерс. Това сочи проектокомюнике от срещата на лидерите на 27 страни от ЕС, които се срещат тази вечер в Брюксел.  „Предвид факта, че Обединеното кралство не възнамерява да организира избори за Европейски парламент, удължаване не е възможно след тази дата“, се посочва в документа. И се уточнява, че всички едностранни ангажименти, изявления и други действия трябва да бъдат съвместими със постигнатото вече споразумение за Брекзит, което не може да бъде предоговаряно. Сделката за раздяла на два път вече бе отхвърляна от британските депутати. Вчера премиерката Тереза Мей поиска отлагане на Брекзит от 29 март за 30 юни 2019 г. Европейската комисия по-рано обяви възражения, тъй като на 23 май е първата от 4 дати за провеждане на избори за Европейски парламент.", "date": "2019.03.21", "title": "ЕС: Отсрочка за Брекзит след датата 22 май не е възможно"}
{"url": "https://www.faktor.bg/bg/articles/demonstranti-atakuvaha-direktsiyata-na-politsiyata-v-tirana", "text": "След три и половина часа пред сградата на албанския парламент поддръжниците на обединената опозиция се преместиха пред полицейската дирекция в Тирана. Протестиращите искат освобождаване на няколко задържани след предишния протест. Демонстрантите хвърляха твърди предмети по сградата, разбивайки стъклата на няколко прозореца. Отекват викове като \"Освободете нашите братя\" и \"Няма да си отидем, докато не ги освободите\". По-рано протестиращите се опитаха да пробият полицейския кордон, по който хвърляха димни бомби и твърди предмети, крещейки \"Рама, върви си\" и \"Парламент на престъпници\". Полицията беше принудена да употреби водни оръдия, за да предотврати опитите на част от участниците в протеста да нахлуят в парламента, пореден опит да проникнат в него. Бившият премиер и президент на Албания и почетен председател на Демократическата партия, Сали Бериша, участва в протеста. Лидерът на най-голямата албанска опозиционна Демократическа партия, която е водач на обединената опозиция, Люзим Баша, подкрепи протестиращите в съобщение от Брюксел.", "date": "2019.03.21", "title": "Демонстранти атакуваха дирекцията на полицията в Тирана"}
{"url": "https://www.faktor.bg/bg/articles/us-bombardirovachi-razgneviha-kremal-tova-e-gruba-provokatsiya", "text": "Полетите на американски бомбардировачи В-52, които могат да носят ядрени оръжия, над неутралните води на Балтийско море в близост до границите на Русия създават напрежение в региона, предаде ТАСС, цитирайки говорителя на Кремъл Дмитрий Песков. Руското министерство на отбраната заяви по-рано, че изтребители Су-27 са били изпратени да прехванат бомбардировач B-52, след като той е започнал да се приближава до границите на Русия. Едва ли обаче американските летци са искали да навлязат в руското въздушно пространство, предвид обстоятелството, че своевременно са променили посоката на полета си, което е принудило руските изтребители да се върнат в базата си. \"Без съмнение, подобни действия на САЩ не водят до укрепване на атмосферата на сигурност и стабилност в региона, намиращ се в пряко съседство с границите на Руската федерация. По-скоро обратното, те създават допълнително напрежение\", размахва своята опорна точка гласът на Кремъл. \"Съжаляваме за подобни действия на Вашингтон\", подчертава Песков, коментирайки прехвърлянето на шест американски бомбардировача В-52 в Европа, за което съобщи телевизия CNN. Песков добави, че прехвърлянето на бомбардировачите от военно-тактическа гледна точка могат да коментира само руските военни.", "date": "2019.03.21", "title": "US-бомбардировачи разгневиха Кремъл: Това е груба провокация"}
{"url": "https://www.faktor.bg/bg/articles/ognyan-minchev-1-11", "text": "„Няма съмнение, че вече сме в предизборна ситуация“. Това заяви пред БНР политологът Огнян Минчев, като коментира ежедневните скандали и компромати в публичното пространство, последните от които свързани с апартаменти на знакови политици. „За пореден път се срещаме с феномена на политическа кампания, която изцяло е центрирана върху динени кори, въпреки че става дума за европейски избори“, уточни Минчев. По думите му публиката трябва да бъде информирана какво се случва в Европа, какво ние да предложим или да очакваме от Европа, какъв е нашият интерес, но ще се разминем с такъв вид кампания. Според Минчев гражданите очакват публична позиция на управляващите по скандалите, защото „замерянето с евтини апартаменти ще продължи“. Във връзка с договорената обща европейска листа на ГЕРБ и СДС и състоянието на десницата политологът заяви, че проблемите на десните партии в българската публичност са силно преекспонирани: „Досадно е да се опитваме да представяме като новини неща, които от десетилетия са непроменени“.", "date": "2019.03.21", "title": "Огнян Минчев: Очаква ни политическа кампания, центрирана изцяло върху динени кори"}
{"url": "https://www.faktor.bg/bg/articles/antikoruptsionniyat-fond-oproverga-tsacheva-za-tsenata-na-noviya-y-apartament", "text": "Антикорупционният фонд уличи правосъдния министър Цецка Цачева в премълчаване на важни факти и обстоятелства около чисто новото жилище, закупено от нея от фирма \"Артекс\" на преференциални цени. В подкрепа на това от фонда вадят документи, с които доказват твърденията си - нотариалните актове на сделките между правосъдния министър и фирмата, продала й луксозното жилище.  Ето и цялата позиция на Антикорупционния фонд: След твърденията на министър Цачева за “спекулативна информация на Антикорупционния фонд” за цената на придобиване на нейния имот от фирма “Артекс”, както и че има направени плащания по предварителен договор от 2017 година (както и ангажименти за последващи такива, които променят крайната цена), публикуваме нотариалните актове и за двете сделки - на министър Цачева и депутата Рашидов. Заличени са единствено личните данни и подписите. Твърденията на министъра на правосъдието по казуса са меко казано спорни и заслужават специален коментар: Цената, която сме публикували е тази, посочена в нотариалния акт от 27 юли 2018г. , където се посочва, че това е “окончателната и действителна цена”. В този документ за собственост няма договорени никакви допълнителни плащания. Дори да се приеме, че посочената в нотариалния акт е само за имот в “груб строеж”, това влиза в сериозно противоречие както с оферираните цени от фирмата-строител, така и с обичайните имотни цени за района дори за този етап на строителство. Ако г-жа Цачева е уговорила допълнителни плащания с Артекс, които следва да бъдат платени месеци след това (в края на май 2019г. по нейните собствени думи), логичният въпрос е защо това не е отразено в нотариалния акт, каквато и е обичайната практика и както е направено от Рашидов пропъртис ЕООД (вижте приложения документ). Припомняме и че на наш изричен въпрос относно цената преди нашата публикация не беше получен отговор. Твърдения като “оформяне на окончателен нотариален акт с отразяване на всички плащания” са юридически необосновани и не отговорят нито на законодателството, нито на нотариалните практики.  С въпросния нотариален акт от 27 юли е прехвърлена собствеността върху апартамента срещу сумата от 138 хиляди евро и е юридически невъзможно да се сключи втори “окончателен” нотариален акт за прехвърляне на собственост.", "date": "2019.03.21", "title": "Антикорупционният фонд опроверга Цачева за цената на новия й апартамент"}
{"url": "https://www.faktor.bg/bg/articles/hasan-ademov-izlizaneto-na-dps-ot-parlamenta-oznachava-edno-predsrochni-izbori", "text": "Излизане на ДПС от парламента означава едно - предсрочни парламентарни избори при всички положения, независимо от тази нова структура (на управляващите) с Воля и т. н. Но за нас по-важният въпрос е не кога ще има предсрочни парламентарни избори, а за нас важният въпрос е какво се случва след изборите. Защото ние не сме съгласни с принципа \"стани да седна\". И идва другата политическа партия, без държавата да има приоритет, както беше преди 15 г., когато държавата бе обединена около стратегически приоритети - членство в НАТО, членство в Европейски съюз. Това заяви пред Канал 3 депутатът от ДПС Хасан Адемов, председател на социалната комисия в парламента, по повод изявление на лидера на социалистите, че движението крепяло парламента.  Той изтъкна, че през последните десетина години социалистите се опитват да пришиват ДПС към ГЕРБ, които, от своя страна пришиват движението към БСП.  \"Ние обаче сме самостоятелна, автономна политическа сила, и изпълняваме нашата програма, каквато е заявена в предизборната кампания. Независимо от конюктурните политически цели на другите партии, пришивайки ни към едната или другата, за да могат да извлекат някакви политически дивиденти, чисто конюктурни цели, които нямат стратегически характер. Не на последно място сегашната фиксация на колегите от БСП върху ДПС, в опит да ни пришият към ГЕРБ, е със съвършено ясна цел - да може да се привлече популистки, националистически вот, който е разочарован от ОП, той се чуди в момента накъде да се ориентира и пришивайки ДПС към ГЕРБ се опитват да го привлекат към тях\", обобщи Хасан Адемов.  Той припомни, че преди президентът Радев да призове за създаване на стратегически съвет, ДПС са определили стратегическите приоритети пред страната ни.  \"Преди президентът да направи това, ние заявихме, че страната има нужда от ясни стратегически приоритети, от ускорена програма за икономическо развитие. И ние искаме останалите политически сили да кажат - ето ги тези два приоритета, около които трябва да се обединим. Ние казваме да има един или два или три стратегически приоритета, които всяко следващо правителство да следва, за да може страната да върви напред. Иначе нека да си има опозиция, нека всеки да си има програма, но нека да има един или два стратегически приоритета. Какви да бъдат те? Да имаме догонващо икономическо развитие\", посочи бившият министър на труда и социалната политика.  \"Нямаме нищо против всяка партия да направи или визия, или програма, или каквото и да е. Ако официално те заявят това са нашите приоритети, нашата програза за преструктуриране на икономиката, ако те кажат, това са нашите приоритети, това са вашите, и да извлечем два или три около които да се обединим\", предложи Хасан Адемов.  За обещаната минимална пенсия от 240 лв. в края на сегашния мандат след срещата между парламентарните групи на ГЕРБ и Воля, той бе категоричен: \"Най-притеснителното е, че управляващите, без да са променили закона, говорят за минимални пенсии от 240 лв., и то с формацията на господин Марешки, при положение, че имат легален, официален партньор в управлението (Обединени патриоти\", които са обещали 300 лева. Дискусията за минималния размер на пенсията е изключително сериозна, защото минимален размер получават хората, получавали минимални доходи. Увеличаването на минималната пенсия минава през изключително сериозна дискусия, защото се нарушават балансите в системата.  Затова винаги съм казвал, че минималната пенсия за стаж и възраст, когато тя е под линията на бедност, държавата да има фонд, който да компенсира всички тези, които примерно нямат имущество, без допълнителни доходи, нямат възможност да стигнат линията на бедност - те да бъдат подкрепени. Това, ако може да стане, е най-добре\", пожела г-н Хасан Адемов.", "date": "2019.03.21", "title": "Хасан Адемов: Излизането на ДПС от парламента означава едно - предсрочни избори"}
{"url": "https://www.faktor.bg/bg/articles/nashite-pone-napraviha-neshto-dokato-drugite-tarpyat-ninova-i-peevski", "text": "Висшият талант на политика е да балансира между ценности и резултати. Идеалните ценности вдъхновяват и увличат, без тях не може да тръгне никакъв политически проект. Ако обаче една власт не побеждава, започваме да се оглеждаме за друг водач. Но за да побеждава, той трябва да прави и компромис с ценностите. Компромисите разочароват, последователите се отдръпват, появяват се призиви политическата сила да се върне към ценностите и тъй нататък. Разбирате защо говоря това: става дума за дилемата на Европейската народна партия, изправена пред скандала, наречен Виктор Орбан. От едната страна са ценностите на европейската християндемокрация, с които този ловък популист се подиграва от години. Той прекрои избирателната система, за да заздрави властта си, овладя правосъдието и медиите, притисна неправителствените организации, изгони цял университет и беше хванат да разпределя еврофондове сред приближените си. И на всичкото отгоре лъже по начин, на който могат да завидят брекситърите и дори самият Доналд Тръмп - основната му пропагандна теза е, че Европейската комисия в комбина с филантропа Сорос пращали мигранти, за да подменят християнското ДНК на гордите маджари. Сламката, която счупи гърба на камилата, беше предизборният плакат със Сорос и Юнкер - изобразени като грозни, подли конспиратори и агенти на глобализацията. Политическата линия на Фидес, впрочем, нееднократно се е променяла. От анархо-либерална в началото на прехода, партията на Орбан зави към консерватизма, за да стигне днес до ксенофобия и расизъм - с една дума до прословутата нелиберална демокрация, на която Орбан се учел от Русия, Китай и Турция. И у нас някои десни опитаха да направят този лупинг, но с далеч по-малък успех. От стипендиант на „Отворено общество“ през 1988, днес Орбан гледа на фондацията и нейния създател като на свои основни врагове: Джордж Сорос се представя като образ, съчетаващ милиардера-изедник с безродника евреин - фигура, която гъделичка някои задрямали чувства в една страна, в която днес издигат бюстове на диктатора Хорти, виновен за смъртта на 600 000 евреи. Орбан държи първата си голяма реч при препогребването на Имре Наги, станал жертва на Съветската окупация от 1956; през 2018 той вече е ревизирал отношението си и паметникът на достойния комунистически премиер е преместен на по-невидимо място. Повод за най-резкия завой в идеологията му стана бежанската криза, която изведнъж разкри неподозирани християнски дълбини в душата на унгарския лидер и той се провъзгласи за защитник на християнската цивилизация. Орбан вбеси европейците с манипулативния си референдум с въпрос: „Искате ли ЕС да има право задължително да заселва неевропейски граждани в Унгария без съгласието на парламента?“. И както често става при популистите, цялата кампания изби в посока на демографията с лозунги от сорта на: „Ще се противопоставим на нашествието като раждаме“ или „Няма мигранти в държавата Унгария, има ги само в контролираните медии!“. За да прилича работата на политика, Орбан постави съгражданите си пред дилема - пари за мигранти или пари за унгарските майки. Няма лошо в щедрите помощи за семействата, само че засега те не дават особени резултати: хората не са зайци - да се размножават, когато им се сложи повече храна. Затова пък нелибералният лидер укрепи ореола си на демограф-християнин. Междувременно му се наложи да затегне трудовото законодателство, защото парите все отнякъде трябва да идват, а въведените от него мерки получиха прозвището „робските закони на Орбан“. Да добавим и унизителното поведение на Орбан, когато разбра, че партията му е заплашена от изключване - извиненията, замяната на злополучния плакат с друг, призоваващ да се раждат деца. Добре, в ценностно отношение нещата отдавна са ясни. Да изключат Фидес поискаха редица северни партии; такава позиция заяви нашата извънпарламентарна десница. Но как изглежда проблемът откъм политическата прагматика? Приближават избори, ЕНП рискува да загуби унгарските 11 гласа и всичко това в една сложна ситуация, в която се очаква спад в доверието към системните партии. Къде биха отишли хората на Орбан, ако не при Льо Пен и Салвини? Така антиевропейските партии ще се озоват по-близо до заветната една трета депутатски места, която ще им позволи да блокират всяко решение и да викат „искаме друга Европа“. А в същото време да спират всеки опит за промяната ѝ, за да могат необезпокоявано да усвояват фондове и да безчинстват у дома. А може Фидес да повлече след себе си и някои източноевропейци, които предпочитат ЕС много-много да не им се меси. Вземете нашите ГЕРБ – те май не бяха особено принципни във вижданията си за Орбан, нали помним? Има и друго: ако изключиш една партия, губиш последния си лост на въздействие върху нея. Докато Фидес са вътре в ЕНП, все още има някакъв шанс да им се въздейства, па макар и само със заплахата, че могат да бъдат изключени, а като излязат – върви, че им влияй! Ето как се стигна до компромиса, който впрочем още преди няколко дни изказа новата лидерка на ХДС в Германия Крамп-Каренбауер, която очевидно е силната фигура и в самата ЕНП: членството на Фидес се замразява до след изборите. Предвиден е изпитателен срок, старейшини които наблюдават, декларации и заклинания. Предложението, впрочем, беше направено от ръководството на ЕНП, но съвместно с Фидес; приеха го с огромно мнозинство – всичко това навежда на идеята за постигнат компромис. Избегнатото изключване на Фидес няма да попречи за избора на водещ кандидат от ЕНП като шеф на Еврокомисията, а и шокът от изборните резултати ще бъде смекчен. Компромисът е ужасно разочароващ, но няма ли да се разочароват повече десните избиратели, ако загубят председателския пост в Комисията и водещата си роля в Европа? Сега поне онези, които така или иначе са решили да гласуват за дясното, могат да намерят оправдание за пред съвестта си - е добре де, нашите поне направиха нещо, докато социалистите не изключиха Нинова, а либералите търпят Пеевски.", "date": "2019.03.21", "title": "Нашите поне направиха нещо, докато другите търпят Нинова и Пеевски"}
{"url": "https://www.faktor.bg/bg/articles/royters-sasht-skoro-mozhe-da-stopirat-podgotovkata-za-dostavka-na-f-35-na-turtsiya", "text": "Възможно е САЩ скоро да стопират подготовката за доставка на изтребители Ф-35 на Турция. Това посочва агенция Ройтерс като се позовава на свои анонимни източници. Информацията противоречи на скорошните медийни публикации, че Анкара е готова и очаква да приеме самолетите съвсем скоро. Ако последните данни се окажат факт, то това бил най-ясният сигнал, изпращан досега от Белия дом, че Турция не може едновременно да има Ф-35 и системата за противовъздушна отбрана ЕС-400 от Русия. Ф-35 и ЕС-400 са два компютъра. Не можем да свържем нашия с този на противника. Това каза пред Ройтерс Кейти Уилбаргър – отговаряща за международните въпроси в Пентагона. Мнозина американски високопоставени източници на агенцията с тревога твърдят, че Анкара все повече се отдалечава от ценностите на НАТО и заздравява връзките си с Русия.", "date": "2019.03.21", "title": "Пентагонът: Няма как да свържем компютъра на Ф-35 с ЕС-400 на противника"}
{"url": "https://www.faktor.bg/bg/articles/varhovniyat-sad-na-sasht-svali-imuniteta-na-svetovnata-banka-dali-shte-ima-i-prisadi", "text": "Световната банка вече няма имунитет срещу съдебно преследване за финансиране на проекти, които увреждат и унищожават поминъка на малки общности на местно ниво. Това реши Върховният съд на САЩ в края на февруари тази година със 7:1 гласа, посочва actualno.com. Решението предизвика пространен анализ от страна на Международния консорциум на разследващите журналисти (ICIJ) – какви ще са ефектите от него, тъй като 74 години Световната банка де факто имаше съдебен имунитет по тази линия.  Поне засега се очертават два ефекта – Световната банка да бъде съдена от две малко известни в световен мащаб общности. Първата е мюсюлманската общност уагъри, която живее в индийския щат Гуджарат. Всъщност именно заради един от тези хора – Будха Исмаил Джам, Върховният съд на САЩ взе знаковото си решение за Световната банка. Джам се обърна към правосъдието в САЩ заради финансиран проект от Световната банка – на Tata Group. Проектът е за изграждане на въглищна централа на брега на Гуджарат, но той не взема под внимание, че в тази местност уагърите се препитват главно чрез риболов. Индустриалният проект обаче съсипва крайбрежието и де факто унищожава поминъка на малката общност. Всичко това се случва, след като Tata Group казва, че проектът няма да навреди на риболовна дейност, защото в района нямало такава. А заводът изхвърля отпадъчна вода от дейността си директно точно там, където уагърите ловят риба Втората общност, която търси справедливост от Световната банка, всъщност е още по-малка. Става въпрос за 17 рибари от Хондурас и техните семейства. Ищците са категорични, че са подложени буквално на геноцид от могъщата хондураска компания Dinant, която иска да контролира местните плантации за палмово масло. Рибарите обвиняват Световната банка, че дава заеми на Dinant, макар че компанията използва паравоенни и формира отряди на смъртта, които да се погрижат корпоративните интереси да надделят, дори с цената на човешки живот. Dinant катерогично отрича, а Световната банка не коментира нито случая в Хондурас, нито този в Индия. След решението на Върховния съд на САЩ, и хондураските миньори, и уагърите вече водят други дела в американски районни съдилища (съответно в Делауер и Вашингтон, окръг Колумбия) – този път в търсене на директно обезщетение. Съдебната битка обаче ще е дълга и трудна, защото има още много юридически пречки пред това да видим Световната банка осъдена заради съсипване на поминъка на някоя малка общност. Например – кои видове заеми на Световната банка, предназначени за регионално развитие, са „търговски“, както и коя част от дейността на банката и свързаните с нея международни финансови институции е обект на американското право и съответно по нея могат да бъдат водени дела. Една от линиите на защита на Световната банка е да твърди за даден заем, че не е търговски или свързан със САЩ, за да блокира съдебен иск.  ICIJ твърди, че между 2004 и 2013 година, 3,4 млн. души в цял свят са били принудени да напуснат местоживеенето си заради проекти за развитие, финансирани от Световната банка. Международният журналистически консорциум е категоричен, че в много случаи при такива проекти банката не спазва собствените си вътрешни правила.", "date": "2019.03.21", "title": "Върховният съд на САЩ свали имунитета на Световната банка, ще има ли и присъди?"}
{"url": "https://www.faktor.bg/bg/articles/udariha-4-dzhamii-za-edna-nosht-v-birmingam", "text": "Четири джамии в английския град Бирмингам са били нападнати за една нощ, а мъж с ковашки чук в ръка, е забелязан да разбива прозорци на две места за поклонение, съобщи полицията. Службите за борба с тероризма разследват нападения срещу джамиите в четири различни района в северната част на града, се казва в изявление на полицията в Уест Мидландс. Добавя се, че инцидентите \"се разглеждат като свързани\". \"В момента не знаем мотива за снощните атаки\", заяви началникът на полицията Дейв Томпсън. \"Мога да кажа, че силите и отдела за борба с тероризма работят рамо до рамо, за да открият кой е отговорен\". Полицаите са били алармирани в ранните часове в четвъртък, че мъж разбива прозорци с чук на едно от местата за поклонение. След съобщения за подобно нападение срещу друга джамия в съседен квартал, служителите разположили целенасочени патрули и открили \"допълнителни щети\" на други две места. \"Експертите работят за идентифициране на доказателствата и се гледат камерите за видеонаблюдение\", добавиха от Уест Мидландс.", "date": "2019.03.21", "title": "Удариха 4 джамии за една нощ в Бирмингам"}
{"url": "https://www.faktor.bg/bg/articles/politika/hlyab-i-pasti/koalitsiyata-mezhdu-sds-i-gerb-osveti-che-bsp-i-demokratichna-balgariya-peyat-v-edin-hor", "text": "Темата с имотите и въобще личното пространство на големите политици винаги е била много интересна за масите. Хищните акули в редиците на БСП, подушили кръв и възможност да захапят политическите си опонентите от ГЕРБ, веднага грабнаха уж на готово (за това – малко по-надолу) темата и обиколиха студиата на медиите да разтръбят каква е новата корупционна афера на властта и на първите хора в ГЕРБ.  В опита си отново да използват скандална тема от публичното пространство като оръжие, с което да стрелят по ГЕРБ,  Дали от политическа неопитност на ръководство на социалистическата партия или просто толкова си могат, но БСП отново подхващат тема, която за часове почна да им гърми в лицето. Няколко часа след като скочиха да атакуват Цветан Цветанов за това, че е заменил две свои жилища и е доплатил 100 000 лв, за  едно жилище в същия квартал, се появи информацията, за далеч по-скандалните сделки на депутати и хора, в голямата си  част – ръководители на партията столетница. Корнелия Нинова, Елена Йончева, Кирил Добрев, Валери Жаблянов, Жельо Бойчев са само част от хората в БСП, които в годините, в които БСП са били на власт, са купили множество имоти на скандално ниски цени. Отделно от апартаментите Кирил Добрев декларира дялове във фирма „Пирин Ват“. Това е дружеството - собственик на ВЕЦ „Топлика“. Кирил Добрев  един от съсобствениците заедно с бизнесмените Ангел Дерменджиев и Ангел Гераксиев. Управител и акционер в дружеството бе Еленко Божков, назначен тези дни от президента Румен Радев в неговия Стратегически съвет. Всички тези хора, днес първо станаха и говориха колко незаконна е сделката на Цветан Цветанов. Няколко часа по-късно, след като стана ясно колко тежко компрометирани са самите те по същата тема, смениха версията на „може и да се окаже законно, но не е морално“.  на всяко свое действие политиците плащат на избори, а такива предстоят и след тях ще съдим кое хората са приели за морално и кое не. Но тук, щом подемаме темата с морала, ще си позволя да питам: А морално ли е представящата се за първа дама да си купува рокли и облекла за по 15 000 лв? И понеже знам отговора, продължаваме към по-важните въпроси:  От къде всъщност тръгна цялата тема?! От разследване на Свободна Европа и антикорупционния фонд – организации, финансирани от „Америка за България“ и свързани пряко с „Да, България“ на Христо Иванов и ДСБ (на не знам кой, защото там вождовете станаха много, но няма индианци, ако перифразираме популярната реплика). Макар и да звучи иронично, с пари от Америка се удря лично по безспорно най-изявения про-американски политик в България. И в тази ситуация наблюдаваме нещо много странно. Тезите и интересите на либералната част от извънпарламентарната десница доста съвпадат с тезите и целите на БСП. А организациите, свързани със същата тази част от десницата, правят скандала публичен в деня, след като цялата страна започна да се забавлява с разтърсващите вътрешни скандали в БСП и много удобно се измести фокусът отново върху ГЕРБ, по напълно НЕполитическа тема.  Защо и как съвпаднаха тези неща – оставям всеки сам да преценява. Но на мен този ход и все по-явното мобилизиране на ДСБ и \"Да, България\" в един хор с БСП много ми прилича на отговор на това, че другата част от десницата – консервативната СДС, реши да се събере с ГЕРБ на предстоящите евроизбори.", "date": "2019.03.21", "title": "Коалицията между СДС и ГЕРБ освети, че БСП и Демократична България пеят в един хор"}
{"url": "https://www.faktor.bg/bg/articles/povdignaha-obvinenie-na-kmeta-na-cherven-bryag", "text": "Специализираната прокуратура повдигна обвинение за длъжностно престъпление на кмета на Червен бряг Данаил Вълов. Той беше задържан вчера с още петима общински служители при специализирана полицейска операция, съобщиха от прокуратурата. Вълов е обвинен, че през 2017 г., като публичен възложител по Закона за обществените поръчки е нарушил служебните си задължения. Без да има законови основания, е прекратил обществена поръчка за доставка на топъл обяд за социално слаби в Червен бряг и Койнаре, като по този начин е облагодетелствал две свързани с него фирми. Вълов беше освободен, след като му беше повдигнато обвинение и взета паричната гаранция в размер на 75 хил. лева. Предстои Специализираната прокуратура да поиска от Специализирания наказателен съд да бъде отстранен от длъжност. Другите петима задържани също бяха разпитани и след това освободени. За момента те са само свидетели по делото, уточняват от прокуратурата.", "date": "2019.03.21", "title": "Повдигнаха обвинение на кмета на Червен бряг"}
{"url": "https://www.faktor.bg/bg/articles/ikonomika/kevr-obsazhda-nov-skok-v-tsenata-na-gaza-ot-1-april", "text": "Комисията за енергийно и водно регулиране обсъжда новите цени на природния газ от 1 април. Според доклада на регулатора, увеличението ще бъде  под 1%. Такова е и искането на „Булгаргаз”. Цената на синьото гориво расте трето поредно тримесечие, като тази пролет е най-ниското увеличение. От октомври досега цената на природния газ е скочила общо с близо 18 на сто. Ако комисията одобри и поскъпването с под 1%, това няма да се отрази на цените на парно и топла вода, тъй като увеличението ще е под 5%.", "date": "2019.03.21", "title": "КЕВР обсъжда нов скок в цената на газа от 1 април"}
{"url": "https://www.faktor.bg/bg/articles/yan-englert-s-maystorski-klas-v-natfiz", "text": "Известният преподавател по актьорско майсторство и театрален режисьор проф. Ян Енглерт, познат на българската публика като изпълнител на главната мъжка роля (на отец Ередия) във филма на Въло Радев \"Осъдени души\" (1975), ще бъде удостоен с почетното звание Доктор хонорис кауза на Националната академия за театрално и филмово изкуство \"Кръстьо Сарафов\".  Церемонията ще се състои на 23 март (събота) от 10 ч. на сцената на кино \"Одеон\". След официалната част проф. Енглерт ще проведе в НАТФИЗ майсторски клас за студентите, преподавателите на академията и специалните гости на събитието. Проявите са организирани с подкрепата и съдействието на Полския институт в София и Българската национална филмотека. Ян Енглерт (роден 1943 г.) е един от най-изявените полски актьори и театрални режисьори. Той дебютира на 14-годишна възраст във филма на Анджей Вайда \"Канал\". През 1964 г. завършва Държавното висше театрално училище \"Александер Зелверович\" във Варшава (в момента Театрална академия) и същата година дебютира на сцената на Съвременния театър. Той е изпълнител на над 100 филмови и театрални роли, за които получава много престижни отличия, включително и наградата за мъжка роля (на отец Ередия) на VI международен кинофестивал във Варна. Ян Енглерт е смятан от своите колеги за работохолик и човек, който се посвещава изцяло на работата си. В годините 1981-1987 е декан на Факултета по актьорско майсторство в Държавното висше театрално училище, а по-късно три пъти заема длъжността ректор. През 1989 г. получава академичното звание професор. В периода 1992-1993 г. е член на Съвета за култура в кабинета на президента на Република Полша. От 2003 г. е артистичен директор на Народния театър във Варшава. Ян Енглерт винаги е заявявал, че откакто се е снимал в \"Осъдени души\" не престава да обича България, да мисли за нея и дори не е забравил българския език. Когато през 2015 г. му беше връчено отличието на Министерството на културата \"Златен век\" - печат на Симеон Велики, той отново потвърди големия си сантимент към нашата страна.", "date": "2019.03.21", "title": "Удостояват Ян Енглерт с почетното звание Доктор хонорис кауза на НАТФИЗ"}
{"url": "https://www.faktor.bg/bg/articles/legendata-petar-zhekov-problemat-ni-e-che-veche-10-godini-nyamame-napadateli", "text": "Легендата на българския футбол Петър Жеков коментира контузията на Кирил Десподов, която го извади от старта на квалификациите за Евро 2020. \"Не знам какво става с това момче и защо не играе постоянно. Контузен е напоследък и направо се чудя как сме го тренирали тук, щом 2 месеца не може да свикне в Италия. Бях на мнение, че не трябваше да се продава Десподов сега. Още не му беше времето. Когато вземеш един талант, той трябва да играе поне 5 години тук и да ти бъде от полза. Едва когато стане завършен футболист, тогава да го пуснеш\", разкритикува политиката на футболни шефове и мениджъри легендата на ЦСКА.  Лошо е положението с нападателите в България. От 10 години нямаме читави играчи, които да вкарват важни голове. Проблемът е, че всичките ни нападатели идват от чужбина. А момчетата от Африка пращат цялата си заплата на майките си и на третия ден викат: \"Дай пари!\".  Ето, последният ни голмайстор бе Бербатов. Но и за него сме ходили да го взимаме от Благоевград, където ни го препоръча един телевизионен техник. Той беше две години по-малък, но играеше със старшата възраст. А като дойде на \"Червено знаме\" го видях, че е малко слабичък в раменете и 2 месеца тренирахме само да заякне\", коментира легендата пред \"Меридиан мач\".", "date": "2019.03.21", "title": "Легендата Петър Жеков с остри критики към мениджъри и футболни шефове"}
{"url": "https://www.faktor.bg/bg/articles/poredna-losha-novina-za-balgariya-predi-macha-s-cherna-gora", "text": "Неприятните новини, свързани с Националния отбор, продължават. Вратарят Пламен Илиев бе освободен от лагера на България за предстоящите двубои срещу Черна гора и Косово заради контузия. Той е вторият след нападателя на Каляри Кирил Десподов с травма.  Групата на България е попълнена с голмайстора на \"Левски\" Станислав Костов и вратаря \"Дунав\" (Русе) Благой Макенджиев. Двубоят с Черно гора е утре от 19:00 на Националния стадион \"Васил Левски\".", "date": "2019.03.21", "title": "Поредна лоша новина за България преди мача с Черна гора"}
{"url": "https://www.faktor.bg/bg/articles/kzk-odobri-prodazhbata-na-nova-tv-sdelkata-s-bratya-domuschievi-veche-e-fakt", "text": "Сделката за Нова телевизия вече е официален факт, след като Комисията за защита на конкуренцията е одобрила сделката, научи БЛИЦ от три независими източника. Шведската компания MTG подписа споразумение да продаде своите 95% от \"Нова Броудкастинг груп\" (\"Нова\") в България на \"Адванс Медия груп\", която е собственост на братята Кирил и Георги Домусчиеви.   Цялата компания е оценена на 185 милиона евро.  \"Адванс медия груп\" ЕАД е собственост на \"Адванс Пропъртис\" ООД, което притежава 117 компании в 23 страни. Те оперират в повече от 10 индустрии включително фармацевтика, корабоплаване, пристанищни операции, имоти и енергетика. Нова ТВ е най-голямата търговска медийна група в България, със 7 тв канала и допълнителен онлайн бизнес, който достига до 74% от българското население всеки месец. Медията генерира 1, 154 млн. от продажби (SEK) и 223 млн. оперативни приходи (EBIT) за 2018 г., като в нея работят 650 души.  MTG навлезе в България за пръв път през 2007 г., инвестирайки в \"Болкан Медиа груп\". Придоби Нова ТВ през 2008 г. и сля двата бизнеса през 2009 година.", "date": "2019.03.21", "title": "КЗК одобри продажбата на Нова ТВ, сделката с братя Домусчиеви вече е факт"}
{"url": "https://www.faktor.bg/bg/articles/ikonomika/za-prav-pat-bulgargaz-obyavyava-konkurs-za-dostavka-na-gaz-koyto-ne-e-ot-rusiya", "text": "За пръв път в своята история „Булгаргаз“ обявява конкурс за доставчик на природен газ, който не е от Русия. Това съобщи изпълнителният директор на компанията Николай Павлов, цитиран от Нова телевизия. „Обявихме търг на 15 март. Това е първата процедура, която „Булгаргаз“ обявява, за покупка на природен газ извън Русия. Там има ясно разписани критерии и изисквания към участниците. Всички са поканени да представят своята оферта“, каза Павлов. Според него това е „нещо ново и важно, което ще бъде в интерес на българските потребители“. Що се отнася до виртуалната точка на доставка количествата са приблизително 144 млн. куб.м. и те са изцяло съобразени с възможностите за съхранение в Чирен. На въпрос защо „Булгаргаз“ пуска този търг точно сега, Павлов отговори, че в момента са налице условия за покупка на „синьо гориво“ на по-ниска цена. Той уточни, че има възможност за доставка от Румъния или Гърция. На днешното заседание на КЕВР държавното дружество официално поиска „синьото гориво“ да поскъпне по-малко от 1% от 1 април тази година. Най-вероятно комисията ще удовлетвори желанието му. Ако това стане, няма да има повишаване на цената на парното и електроенергията, увери председателят на КЕВР Иван Иванов. По закон, за да скочи цената на парното и топлата вода, исканото и одобрено от КЕВР поскъпване от обществения доставчик трябва да е над 5%.", "date": "2019.03.21", "title": "За пръв път: \"Булгаргаз\" обявява конкурс за доставка на газ, който не е от Русия"}
{"url": "https://www.faktor.bg/bg/articles/ikonomika/parnoto-i-toplata-voda-nyama-da-poskapvat-ot-1-april", "text": "Не се очаква поскъпване на парното и топлата вода от 1 април. Това стана ясно от думите на председателя на Комисията за енергийното и водно регулиране Иван Иванов.   „Увеличението на цената на природния газ във второто тримесечие на 2019 г. ще бъде под 1% или 0.83%, ако разбира се Комисията на своето финално заседание приеме доклада на работната група и предложението за решение“, посочи Иванов.   „Това означава, че изменението е толкова малко, че няма да бъде променена нито цената на топлинната енергия, т.е. на парното, нито на топлата вода, нито на електрическата енергия“, допълни той.", "date": "2019.03.21", "title": "Парното и топлата вода няма да поскъпват от 1 април"}
{"url": "https://www.faktor.bg/bg/articles/ikonomika/biser-petkov-prez-2032-g-shte-lipsvat-kadri-sas-sredno-obrazovanie", "text": "През 2032 г. ни очаква недостиг на кадри със средно образование, около 94 000 души. Тяхното място ще бъде запълнено от лица с по-високо или по-ниско образование. В същото време е прогнозиран и структурен излишък при лицата с основно и по-ниско образование и такива с висше образование, съобщи социалният министър Бисер Петков на Конференция за представяне на резултатите от средносрочни и дългосрочни прогнози за развитието на пазара на труда в България до 2032 г. ,,През 2032 г. най-голяма заетост се предвижда при професиите продавачи в магазините, приблизително 163 000, при административните специалисти – 121 000 заети, както и при водачите на камиони и автобуси, около 105 600'', каза още министър Петков, цитиран от Нова телевизия.", "date": "2019.03.21", "title": "Бисер Петков: През 2032 г. ще липсват кадри със средно образование"}
{"url": "https://www.faktor.bg/bg/articles/kurts-velikobritaniya-ne-mozhe-da-uchastva-v-izborite-za-evropeyski-parlament", "text": "Великобритания не може да участва в изборите за Европейски парламент, заяви в Брюксел австрийският канцлер Себастиан Курц преди срещата на върха на ЕС, цитиран от БТА. Ройтерс цитира канцлера, че би подкрепил удължаване на срока за излизане на Великобритания от ЕС, но само ако бъде даден отговор на важните въпроси. По-добре е отлагане на Брекзит, отколкото Брекзит без споразумение, добави Себастиан Курц. Австрия е ротационен председател на ЕС за първите шест месеца на 2019 г.", "date": "2019.03.21", "title": "Курц: Великобритания не може да участва в изборите за Европейски парламент"}
{"url": "https://www.faktor.bg/bg/articles/zashto-sistemite-na-facebook-s-izkustven-intelekt-ne-sa-zasekli-zhivoto-izlachvane-na-kasapnitsata-v-kraystcharch", "text": "Масовото убийство в новозеландския град Крайстчърч бе излъчено на живо в социалните мрежи. При това лайвстриймът е продължил 17 минути, без никой да го спре. Премиерът на Нова Зеландия Джасинда Ардерн потърси отговорност от представители на Facebook, като поиска да подложи на дискусия функцията за директно излъчване в социалната мрежа. Видеото от Крайстчърч, показващо бруталните сцени на насилие, е било достъпно онлайн от всяка една точка на света в продължение на часове. Официално от Facebook съобщават, че само за първите 24 часа са премахнали един и половина милиона видеа със стрелбата в Крайстчърч. Обяснение даде и високопоставен представител на корпорацията в отговор на множеството критики срещу ръководството на социалната мрежа Според вицепрезидента по въпросите на почтеността Гай Розън системите на Facebook с изкуствен интелект, които не са съумели автоматично да открият видеото на живо от стрелбата в Крайстчърч, са обучавани чрез големи количества сходни съдържания, но в случая придобитите умения не са били достатъчни. Той поясни, че изкуственият интелект трудно може да бъде приучен да прави разлика между касапницата, излъчвана на живо от Нова Зеландия, и \"визуално подобно, но невинно съдържание\", каквото са онлайн видеоигрите.", "date": "2019.03.21", "title": "Защо системите на Facebook с изкуствен интелект не засякоха касапницата в Крайстчърч"}
{"url": "https://www.faktor.bg/bg/articles/obshtestven-komitet-izdiga-kandidaturata-na-nikolay-nenchev-za-evrodeputat", "text": "С писмо група общественици поискали да бъде номиниран за европарламента бившият военен министър и лидер на БЗНС Николай Ненчев за независим евродепутат. Информацията бе съобщена от БЗНС. Писмото било получено в Управителния съвет на Съюза. В него се призовава да бъде създаден Инициативен комитет и членовете на БЗНС да подкрепят комитета, който да номинира Николай Ненчев. \"Днес искаме да предложим на българските избиратели за кандидат именно вашия лидер който е доказал, че притежава необходимите за това качества и възможности. Нещо повече - той не е представител на статуквото и не е кадър на червеното задкулисие. Николай Ненчев никога не се е възползвал от облагите на комунистическия режим и продължава да е трън в очите на червената олигархия\", пишело в писмото. Авторите му са уверени, че Ненчев няма да изневери на българите, изстрадали дълго европейската мечта, и ще отстоява докрай демократичните принципи в тези най-трудни за Европейския съюз години. Те смятат, че Николай Ненчев ще бъде разпознат като доказан десен кандидат, който ще представлява достойно българските избиратели в новия Европейски парламент и в групата на Европейската народна партия, се казва в писмото, в което повечето изречения са възклицателни. От БЗНС свикват разширен Управителен съвет на 23 март 2019 г. На заседанието ще решат формата и начина за участие на БЗНС в предстоящите избори на 26 май 2019 година.", "date": "2019.03.21", "title": "Обществен комитет издига кандидатурата на Николай Ненчев за евродепутат"}
{"url": "https://www.faktor.bg/bg/articles/tramp-napadna-pokoynika-makkeyn", "text": "Седем месеца след смъртта на Джон МакКейн, американският президент Доналд Тръмп нападна покойния сенатор на фона на съобщения в консервативните медии, че МакКейн е бил отговорен за изтичане на скандалното руско досие, съставено от британския бивш шпионин Кристофър Стийл. Досието описва връзките на Тръмп с Москва. \"Дадох му погребението, което искаше, което като президент трябваше да одобря. Не ми пука за това. Не получих благодарност, но добре\", коментира Тръмп за Маккейн, докато обикаля завод за производство на танкове в щата Охайо. Очевидно Доналд Тръмп е изправен пред сериозна реакция за съживяването на критиките си срещу Маккейн, който почина от рак на мозъка миналата година. Докато Тръмп има спорни отношения с МакКейн, републиканците се отказаха от готовността му да се занимава с посмъртни нападки. Дъщерята на МакКейн, Меган отговори достойно на нападките на Тръмп. Тя обясни пред ABC The View: \"Ако бях казала на баща ми: Седем месеца след като си мъртъв, ще доминираш в новините и в Туитър, той би помислил, че това е смешно и жалко. Но вижте колко ревнив е нашият президент, че баща ми доминира в новините и след смъртта си\". \"Това е ново странно дъно. Ще кажа, че да нападаш някой, който не е тук, е толкова ниско\", допълва Меган МакКейн.", "date": "2019.03.21", "title": "Тръмп нападна покойника МакКейн: Дадох му погребението, което искаше, но благодарност не получих"}
{"url": "https://www.faktor.bg/bg/articles/borisov-za-apartamentite", "text": "Премиерът и председател на ГЕРБ Бойко Борисов съобщи пред журналисти в Брюксел, че ще събере Изпълнителната комисия на партията заради скандала с апартаментите на властта. Тъжно ми е, че в ден, в който дадохме 53 млн. за великденски надбавки като се вземат и добавките за Коледа, общо, над 106 млн. от Коледа това потъва, заминава. Много ми е тъжно и гадно. Обяснение има. Говорих с Цветанов по телефона, той утре отива в Америка, в сряда ще се прибере, ще говоря отново с тях. Ще събера изпълнителната комисия. Никак не ми е приятна тази тема. Ще изчакам и резултатите от проверките на КОНПИ, и прокуратурата. Трябва да се изправя и срещу колегите, които казват - във всеки случай ти режеш глави и махаш, а те застават като един и защитават виновните. На единия дали милион от КТБ, на Вежди му откраднали милион, а те ги постаявт на една плоскост, посочи Борисов. Дори само нарушение, а не престъпление да има, много внимателно ще проследя тези сделки, защото решенията са много тежки в толкова кратко време преди изборите, добави той. В ГЕРБ винаги сме вземали правилните решения. И това, че другите са маскари, нас не ни оправдава. Въпросът е ГЕРБ прави ли така, това е тежкият въпрос, това е морален въпрос, коментира премиерът. Всичко е много добре планирано. Цветанов също трябва да си направи изводи откъде дойде тази атака по това време. Можеше да дойде след изборите, можеше да дойде по-рано. Но това пак не ни оправдваява. Така че като се видим, ще водя разговор дали е законно или не. Мъчно ми е, че толкова добри неща направихме, а цялата гадост, която в момента ни удря, е за нещо толкова битово и ненужно. При положение, че имаш апартаменти, за нещо, за което си ял бой, кое наложи да го направиш точно сега, каза още Бойко Борисов.", "date": "2019.03.21", "title": "Борисов за апартаментите: Тъжно и гадно ми е, но ще изчакам проверките на КОНПИ и прокуратурата"}
{"url": "https://www.faktor.bg/bg/articles/dmitriy-peskov-otreche-kremal-da-razrabotva-plan-kak-vladimir-putin-da-stane-pozhiznen-lider", "text": "Ние нямаме никакви планове да обявяваме Владимир Путин за пожизнен лидер на нашата страна, заяви прессекретарят на Кремъл Дмитрий Песков. Говорителят на държавния глава в Москва отрече статия на \"Блумбърг\". Американската медия по-рано в обширен материал написа, че в администрацията на Путин се е разработвал план, който би могъл да позволи на президента да остане начело на Русия и след 2024 г. (когато той трябва да напусне поста си окончателно, както пише във федералната Конституцията). \"Тази статия е плод на журналистическа фантазия. Тя по никакъв начин не отговаря на реалността\", категоричен бе Песков.   В материала на \"Блумбърг\" се посочваше, че Путин може да оглави Съюзната държава (Русия и Беларус). \"Назначаването на Путин за лидер на новото образувание би му позволило да избегне ограниченията в основния закон\", посочи още медията от Ню Йорк. Според журналистите в Кремъл са започнали дискусиите след оставката на казахстанския президент Нурсултан Назарбаев. Той се оттегли на 19 март след като бе начело на страната 28 години. Въпреки оставката Назарбаев запази титлата си Баща на нацията.", "date": "2019.03.21", "title": "Песков: Ние нямаме планове Владимир Путин да стане пожизнен президент"}
{"url": "https://www.faktor.bg/bg/articles/petitsiya-za-ostavaneto-na-velikobritaniya-v-es-sabira-podkrepa-s-shemetna-barzina", "text": "Повече от 850 000 души подписаха вече петиция, поместена вчера на сайта на британския парламент, с искане правителството да оттегли заявлението си за излизане от Европейския съюз и да остане в блока, предаде Ройтерс. Само за няколко минути петицията събра хиляди подписи, след като късно снощи министър-председателката Тереза Мей направи телевизионно обръщение. Тя упрекна законодателите, че не са успели да се споразумеят по стратегия за Брекзит и призова парламента да направи окончателен избор. Крайно време е да вземем решение\", каза Мей на британците и добави: \"аз съм на ваша страна\". Говорител на камарата на общините каза, че парламентарният сайт се е сблъскал с \"технически проблеми\", заради значителното и продължително натоварване на системата\", предаде Франс прес. Сред подписалите е и актьорът Хю Грант. \"Подписах като всеки разумен човек в страната. Налице е извънредна ситуация\", написа Грант в Туитър. Петицията бързо надхвърли 100 000 подписа, нужни, за да бъде проведен дебат в парламента. Тя събираше по около 1500 подписа на всеки 60 секунди. Около 9 часа местно време в четвъртък, когато броят на подписите бе достигнал 600 хиляди, официалният сайт на правителството за такива петиции блокира. Около три и половина часа по-късно сайтът работеше, макар и трудно и бавно. Тогава подписите вече бяха 850 хиляди, пише \"Гардиън\". \"Правителството многократно е заявявало, че напускането на ЕС е \"желание на народа\". Трябва да сложим край на това изтъкване, като докажем силата на сегашната обществена подкрепа за оставане в ЕС\", пише в текста, придружаващ петицията. Втори референдум \"не би могъл да бъде организиран, затова гласувайте сега\", призовава документът. Инициаторка на петицията е Маргарет Ан Георгиаду. \"За много хора е сега или никога\", обясни тя пред Би Би Си. Георгиаду каза, че след референдума през юни 2016 г., на който 52 процента се обявиха за напускане, гласът на привържениците на оставане в ЕС, като нея, е бил заглушен, а те са били пренебрегнати. Британските депутати не можаха да се споразумеят по условията за напускането, което накара министър-председателката да поиска от Брюксел отсрочване на Брекзит до 30 юни. Миналата седмица парламентът в Лондон отхвърли възможността за втори референдум за Брекзит. Същевременно актрисата Лина Хийди от култовия сериал \"Игра на тронове\" обяви, че ще се присъедини към похода в събота в центъра на Лондон за втори референдум за Брекзит, предаде ДПА. \"Залозите са възможно най-високи. Моментът налага спешни действия повече от когато и да е било\", каза 45-годишната Хийди, превъплътила се в образа на злата кралица Церсей Ланистър в сериала. \"Нека вашият глас се чуе. Сега или никога\", призова актрисата привържениците на идеята за втори референдум, посветен на темата за Брекзит. Говорителят на опозиционната партия Либерални демократи Том Брейк призова младите гласоподаватели да се присъединят към похода в Лондон в събота. Според него младите ще бъдат най-засегнати от Брекзит. Походът се организира от кампания, наречена \"Народен вот\". Нейният директор Джеймс Макгрори каза, че много британци са ядосани от това, че страната им напуска ЕС, като особено ядосани са младите хора. Макгрори смята, че народът трябва да се намеси, за да извади страната от катастрофалната бъркотия, в която се е озовала. Той се надява, че протестното събитие в събота ще привлече над 700 000 души. Толкова бяха хората излезли на подобен митинг в Лондон миналия октомври. \"Нашето искане е просто - всякакво споразумение за Брекзит да бъде представено на народа, така че той да има последната дума\", се казва в изявление на групата \"Народен вот\".", "date": "2019.03.21", "title": "Петиция за оставането на Великобритания в ЕС събира подкрепа с шеметна скорост"}
{"url": "https://www.faktor.bg/bg/articles/balgarka-ubita-ot-mazha-si-v-atina", "text": "Пенсиониран грък от военновъздушните сили застреля жена си, която се оказа, че е българка, и се самоуби. Жертвата и стрелецът не са загинали на място от куршумите, а са отведени в болница в Атина, като и двамата били в критично състояние. Час и половина след инцидента обаче медиите съобщиха, че мъжът и жената са починали от раните си. Полицията все още не е потвърдила информацията за смъртта им, както и възрастта им. Според местни медии военният е бил на 70-78-годишна възраст, а жена му на 50-60, пише keeptalkinggreece.com. Кървавата случка се разиграла пред дома на двойката в предградието на Южна Атина Елинико. Малко преди 12 часа на обяд мъжът прострелял съпругата си с 12-милиметровото си оръжие. Жената е била на улицата пред техния дом. По първоначални данни, след като прострелял партньорката си, гъркът влязъл в двора на имота и се самоубил. \"Видях жената на земята, беше ранена и в шок\", разказа ученик пред CNN.gr. Българката станала от земята и се опитала да се качи в такси, крещейки \"Той ме уби, той ме уби!\". Таксиметровият шофьор е заявил, че чул два изстрела, но не е видял извършителя. Медиите твърдят, че таксиджията е казал на ранената жена да излезе от колата му и че той не може да й помогне. Полицията разследва случая и мотива на стрелеца. Позовавайки се на свидетели, медиите добавят, че двойката е имала сериозен спор преди изстрелите. Двамата били женени от няколко месеца.", "date": "2019.03.21", "title": "Бивш военен застеля жена си в Атина и се самоуби"}
{"url": "https://www.faktor.bg/bg/articles/andrey-novakov-za-glasuvaneto-na-paket-mobilnost-bzpretsedenten-natisk", "text": "Всички разбират, че това е несправедливо. Когато пакет \"Мобилност\" е отхвърлен три пъти, ти да го предлагаш да се гласува четвърти път, и то в последната сесия на този европарламент, заяви в Брюскел евродепутатът от ЕНП/ГЕРБ Андрей Новаков, който коментира предложението на либералите в ЕП пакет \"Мобилност\" да бъде гласуван в сряда. \"Българите, които работим по този въпрос, сме събрали подписка точката от дневния ред да отпадне. Нашето предложение ще бъде подложено на гласуване в понеделник от 17 часа. Надявам се да съберем мнозинство и да свалим гласуването на пакет \"Мобилност\". Ако не го свалим, сме подготвили цял пакет от предложения с българските превозвачи и ще ги предложим за гласуване. Това е българската позиция. Каквото и да се случи, трябва да кажем, че това не е финалното гласуване. Предстоят преговори със съвета, след гласуване на второ четене. Надявам се следващият европарламент да довърши този процес и да не се съобрази с настоящето гласуване, което най-вероятно ще е следващата сряда. Това, което се случва е абсолютно безобразие. След като е взето днес решение пакет \"Мобилност\" да остане в дневния ред, ние буквално имаме днешния ден и утре, за да можем да отреагираме и да внесем нашите предложения и изменения. Безпрецедентен натиск\", категоричен беше Новаков. \"Вече се организират протести. Разговарял съм с българските превозвачи и ги подкрепям. В Страсбург ще дойдат и чужди превозвачи, не само български. Всички български евродепутати сме единни и подкрепяме нашите превозвачи. Протестът ще е в сряда в Страсбург\", съобщи Новаков, цитиран от Novini.bg. \"Нямам самочувствие да си давам сам оценка на работата. Оценката ще я дадат ръкводството на партията, хората. Мога само да кажа, че откакто влязох в европарламента дадох сърцето си и вложих всички усилия, за да работя за България. Европарламентът гласува и подкрепи по-голям бюджет за България. Това касае всеки един българин. Пакет \"Мобилност\" може да касае 300 000 души, но се превърна в национална кауза и също касае всеки един българин. Имам няколко проекта, чиято цел е да се спре обезлюдяването на българските села. Мисля, че това е дна малка, но полезна стъпка. Друг проект, с който мисля, че съм допринесъл, е разработването на платформа на български език, чрез която гражданите да не се губят в бюрокрацията в европейските институции\", разкри Андрей Новаков.", "date": "2019.03.21", "title": "Андрей Новаков: Искането за четвърто гласуване на пакета \"Мобилност\" е бзпрецедентен натиск!"}
{"url": "https://www.faktor.bg/bg/articles/zakopchaha-bivsh-prezident-na-braziliya-po-obvineniya-v-koruptsiya", "text": "Бившият президент на Бразилия Мишел Темер беше арестуван днес в Сао Пауло, в рамките на мащабното разследване за корупция, наречено \"Автомивка\", съобщи източник, близък до разследването, цитиран от бразилски медии и Ройтерс. Темер, който е обект на няколко разследвания за корупция, пое президентския пост през 2016 г. след отстраняването от власт на Дилма Русеф и управлява до края на 2018 година. Очаква се Темер да бъде прехвърлен в Рио де Жанейро, съобщи телевизия \"Глобонюз\", цитирана от Франс прес и БТА.", "date": "2019.03.21", "title": "Закопчаха бивш президент на Бразилия по обвинения в корупция"}
{"url": "https://www.faktor.bg/bg/articles/mityo-ochite-i-dashterya-mu-na-sad-razkriha-kak-sa-zaplashvali-zhertvite-si", "text": "Специализираната прокуратура предаде на съд  Димитър Желязков-Митьо Очите и 12 други лица, участвали или действали по поръчение на ръководена от него престъпна група. Тя извършвала палежи, разпространявала наркотици, изнудвала и заплашвала, твърдят от държавното обвинение. Бандата действала от януари 2013 г. до август 2018 г. на територията на Бургас, Ямбол, Несебър и „Слънчев бряг“. Митьо Очите е сочен за неин ръководител. Деветима от останалите обвиняеми са сочени за участници в престъпната група, а останалите трима изпълнявали нейни поръчки, смятат от прокуратурата. Сред обвиняемите участници е и дъщерята на Желязков – Станислава, обвинена за събиране на „такса спокойствие“ от таксиметрови фирми и собственици на търговски обекти в „Слънчев бряг“. Освен като ръководител на организирана престъпна група, Желязков ще отговаря за 9 деяния, извършени от него и от останалите обвиняеми по негово лично разпореждане. От създаването на групата през януари 2013 до края на 2017 г. участниците получили само от две собственички на погребални агенции в Бургас близо 72 000 лв. „такса спокойствие“. Чрез заплахи те били принудени да плащат по 150 лв. за всяко погребение, като се „отчитали“ на групата на всяко 10-о число от месеца. “Ако не ми дадеш парите, веднага ще има чупене на капачки, нали знаеш?“, „... ако спреш да плащаш ще съжаляваш - последствията ги знаят всички“ – подобни заплахи били отправяни към изнудваните. Само през 2013 г. събраната „такса“ възлязла на 20 100 лева. Когато в началото на следващата година те отказали да плащат, едната от тях била заплашена с пистолет. След случката плащанията продължили. „Такса охрана“, но и „Такса рекет“ бил принуден да отчита на групата предприемач от Ямбол. Най-напред той бил заставен да приеме обектите му в града да бъдат охранявани от „Аркус Сигурност Бургас“ ООД – фирмата, в която Митьо Очите е бил назначен на длъжност експерт по сигурността. “Остави джипа - виж децата ти. Не можеш да ги пазиш непрекъснато. Има лоши хора – може да им се случи нещо лошо – я ще вземат да ги отвлекат, я някоя беля ще направят“, „съветвали“ бизнесмена хората на Желязков. Ако плащал, нямало „да бъдат отвличани децата ти, няма да ти бъдат палени коли, няма да ти счупят стъкло на заложната къща или на офиса... да хвърлят нещо вътре и да ги запалят“. Таксата за охрана за обектите на предприемача в града била 2520 лв. месечно. Освен нея обаче, той трябвало да плаща на групата и „Такса рекет“. От 2013 г. до началото на 2018 г. въпросната такса плавно се покачвала, за да достигне до 45 000 лв. месечно. Когато бизнесменът отказвал да плаща повече, му показвали снимката на детето или отправяли смъртни заплахи срещу самия него. Бизнесмен от Бургас пък бил изнудван да се откаже от дяловете си в успешно търговско дружество в полза на групата, както и да продаде на ниска цена своите дялове във фирма, стопанисваща казино в „Слънчев бряг”. Отказът довел до опожаряване на казиното и личния автомобил на бизнесмена. На друг предприемач от Бургас Желязков наложил „глоба“ от 250 000 лева, защото отказал да плаща такса „рекет“. Заплашен бил и с убийство. В част от случаите Митьо Очите лично участвал в рекетирането на набелязаните от него жертви. За извършените от него престъпления законът предвижда до 15 г. затвор, глоба от 5000 до 10 000 лева и конфискация на половината му имущество.", "date": "2019.03.21", "title": "Разкриха потресаващи подробности как Митьо Очите и дъщеря му заплашвали жертвите си"}
{"url": "https://www.faktor.bg/bg/articles/prokuraturata-protestira-parichnata-garantsiya-na-minyu-staykov-iska-postoyanen-arest", "text": "Специализираната прокуратура протестира определението, с което съдът измени в по-леки мерките за неотклонение на Миню Стайков и Иван Димитров, съобщиха от пресцентъра на спецпрокуратурата. Мярката на Стайков беше изменена на 18 март в парична гаранция от 500 000 лева, а на другия обвинен по делото Иван Димитров - в гаранция от 50 000 лв. Двамата бяха задържани с други лица на 5 септември 2018 г. и обвинени за участие в организирана престъпна група за пране на пари, данъчни престъпления и продажба на акцизни стоки без бандерол. Прокуратурата предлага Апелативният специализиран наказателен съд да потвърди най-тежка мярка за неотклонение, взета след задържането им, и за двамата обвинени.", "date": "2019.03.21", "title": "Прокуратурата протестира паричната гаранция на Миню Стайков от 500 000 лева"}
{"url": "https://www.faktor.bg/bg/articles/registratsiyata-v-patna-politsiya-vremenno-shte-bade-zatrudnena", "text": "От 07:30 до 09:00 часа в петък ще се извърши обновяване на софтуерен компонент в системата на Пътна полиция, което ще предизвика временни затруднения в регистрациите. Обновява се „Система за планиране, разпределение и контрол на регистрационни табели и ценни образци“, с която работят звената на „Пътна полиция”. Ще бъде затруднена работата на „Регистрация и отчет на ППС и собствениците им“ при секторите „Пътна полиция” в страната. Не се очакват затруднения при подаване на заявления за издаване на свидетелства за управление на МПС и получаване на готови такива, както и за връчване и плащане на наказания по ЗДвП. Дейностите по регистрация ще бъдат възобновени в максимално бърз срок, уверяват експертите.", "date": "2019.03.21", "title": "Регистрацията в Пътна полиция временно ще бъде затруднена"}
{"url": "https://www.faktor.bg/bg/articles/protest-na-meditsite-blokira-tsentara-na-sofiya", "text": "Десетки медицински специалисти протестират пред Министерството на здравеопазването. Сред тях са медицински сестри, лаборанти, акушерки, физиотерапевти, фелдшери и други. Те блокираха движението по бул. \"Мария Луиза\" в района, предаде \"Фокус\". Медицинските специалисти се заканиха, че протестите ще продължат, докато исканията им за по-високи заплати и по-добри условия на труд не бъдат чути dir.bg. Те опънаха символично и палатка пред Министерството на здравеопазването, която ще остане до края на днешния протест, а в следващите дни в определени часове отново ще бъде поставяна пред сградата. Протестът протича при засилено полицейско присъствие. Протестиращите пропускат преминаването само на трамваите. Медицинските сестри настояват за стартова заплата в размер на две минимални работни заплати за страната, за подобряване на условията на труд и възможност за кариерно израстване. При ниското заплащане днес е много трудно да се полагат качествени медицински грижи, категорични са работещите в областта. Трябва да се направи всичко възможно да задържим тези специалисти в страната ни, каза омбудсманът Мая Манолова, която дойде при протестиращите. Сред протестиращите присъстват и представители на синдикат \"Защита\", с искане за оставка на министъра на здравеопазването. Протестът ще продължи, докато не се удовлетворят исканията ни, каза Мая Илиева, говорител на Инициативния комитет, организирал протеста. Тя изрази категоричното си мнение, че към момента протестиращите медицински специалисти не искат оставката на министър Кирил Ананиев, но беше категорична, че протестите ще продължат. Вчера медицинските сестри обявиха, че не вярват на обещанията на министъра за увеличение на заплатите на професионалистите по здравни грижи. На свой ред Ананиев каза, че няма нито една болница сред държавните и общинските, в която да има правила и ред при формирането на заплатите", "date": "2019.03.21", "title": "Протест на медиците блокира центъра на София"}
{"url": "https://www.faktor.bg/bg/articles/saprugata-i-dashteryata-na-tsvetan-vasilev-veche-ne-se-izdirvat-ot-interpol", "text": "Адвокатът на банкера Цветан Василев - Константин Симеонов официално обяви, че съпругата и дъщерята на банкера, подсъдим за фалита на КТБ, вече не се издирват от Интерпол, съобщи за БТА. По думите му бюрото на Интерпол у нас, което е в системата на МВР, със сигурност е уведомено от поне две седмици за решението, взето на централно ниво. Той отбеляза, че нашите институции знаят отдавна за него, но не са го обявили. На въпрос дали сега Антоанета и Радосвета Василеви, които се намират в Сърбия, ще могат да пътуват свободно, адвокат Симеонов заяви, че те ще могат да правят това единствено в държави, които са членове на Интерпол, но не се намират в ЕС. Тъй като спроед него срещу двете жени има издадени Европейски заповеди за арест. На 11 април 2017 г. прокуратурата обяви, че Антоанета Василева е обвинена задочно за \"пране\" на пари. На 16 август стана известно, че и дъщерята Радосвета Василева е обвинен задочно за същото престъпление.", "date": "2019.03.21", "title": "Интерпол прекратил издираването на съпругата и дъщерята на Цветан Василев"}
{"url": "https://www.faktor.bg/bg/articles/odobriha-proekta-za-individualnata-otsenka-za-horata-s-uvrezhdaniya", "text": "Националният съвет за хората с увреждания, чийто председател е вицепремиерът Томислав Дончев, одобри днес проект на Методика за извършване на индивидуална оценка на потребностите от подкрепа за хората с увреждания. Съветът обаче не прие проекта на правилника за приложение на Закона за хората с увреждания. „Ще се опитаме в максимална степен, доколкото е възможно, да се съобразим с всички направени конструктивни предложения, доколкото те не си противоречат взаимно. Защото има много такива. В този смисъл, в какъв финален вид ще бъдат приети, е рано да се каже. Особено когато говорим за методиката, при положение, че правим подобно упражнение за първи път, тя дефинитивно ще бъде обект на усъвършенстване следващите месеци“, отбеляза Дончев. Според одобрената днес методика, определянето на часовете за асистентска подкрепа ще зависи от това, дали хората с увреждания са деца до 0 до 12 години, от 12-18 или лица над 18-годишна възраст. По-рано днес ресорният министър Бисер Петков заяви: „Срокът за приемането на тези подзаконови нормативни документи е до края на месец март. Правим всичко възможно да сме готови да сме постигнали съгласие. Това е едно голямо професионално предизвикателство, защото се прилага нова методология и всичко трябва да стане в много кратки срокове без възможност да има тестови период. Но това беше искането на хората с увреждания, на представителите на майките, тази индивидуална оценка и последващите от нея права да бъдат получени максимално бързо“.", "date": "2019.03.21", "title": "Одобриха проекта за индивидуалната оценка на хората с увреждания"}
{"url": "https://www.faktor.bg/bg/articles/arteks-inzhenering-vsichki-dokumenti-sa-na-razpolozhenie-na-kontrolnite-organi", "text": "\"Артекс Инженеринг\", фирмата, чийто апартамент е закупен от Цветан Цветанов, излезе с отворено писмо до медиите, публикувано на сайта на компанията.  Ето цялото отворено писмо:  „Името на нашата чисто българска строително-инвестиционна компания – „Артекс Инженеринг АД”, която от 25 години на пазара е синоним на качество, коректност и законност попадна в чужд медиен сценарий.  В хилядите проектирани и построени от нас жилища живеят семейства с различни професии. За компанията ни никога не е било приоритет какво е служебното положение и политическите пристрастия на клиентите ни. Всеки, който познава нашите проекти и механизма на продажби, ще потвърди, че законът и пазарните правила, са тези, които от 25 години държат „Артекс” в най-светлата част на строителната индустрия.  Ние сме перфекционисти както в архитектурното проектиране на жилищни сгради, така и в строителния процес като цяло и именно това е разпознаваемият почерк на „Артекс”.  Именно затова ние нямаме нужда от политически тласък, за да правим бизнес. Един дом, който изгражда „Артекс”, е за десетилетия напред, в който да живеят поколения наред. Проектираме и строим като за внуците и правнуците на клиентите си.  За съжаление, българските политици – бивши, настоящи и бъдещи, планират живота ни само в рамките на своя мандат. И това е голямата разлика между всеки отговорен бизнес и политическата класа.  В тази връзка „Артекс” очаква да не бъде въвличан в предизборна риторика, защото нашият сериозен авторитет е само на архитектурно-строителния, а не на политическия терен. Ако има съмнение за законността на която и да е направена сделка с клиентите на „Артекс”, контролните органи могат да проверят – всички документи са на тяхно разположение.  За „Артекс” най-важното е всяко семейство, всеки наш клиент да получи дом на хармония, мир и радост, проектиран и построен с професионализъм и изключително качество по световните стандарти от компанията ни. Тогава считаме, че сме изпълнили предоставената ни мисия и сме оставили истински достойна диря за благото на гражданското общество и България”.", "date": "2019.03.21", "title": "„Артекс Инженеринг”: Всички документи по сделки са на разположение на контролните органи"}
{"url": "https://www.faktor.bg/bg/articles/patsient-prebi-i-ograbi-lichniya-si-lekar", "text": "Лекар беше пребит и ограбен от свой пациент. Инцидентът е станал в ямболското село Бояново. Над 10 години доктор Владимир Гинев е личен лекар в село Бояново, но подобно посегателство срещу него не е имало. Нападателите причакали лекаря пред дома му, когато се връщал от работа. В момента, в който отворил вратата и влязъл в двора, те се нахвърлили върху него, пребили го с метален прът и взели чантата, в която имал 7000 лева и златни накити. Лекарят събирал пари за кола и това били всичките му спестявания. В тъмното той не разпознал нападателите си. Когато били задържани два дни по-късно, се оказало, че един от тях е негов пациент от малък. „Никога не ми е показал, че има някаква неприязън към мен. Даже на следващия ден, като го видях с майка си, ми пожелаха бързо излекуване\", обясни д-р Владимир Ганев пред БТВ. Организаторът е на 24 години, криминално проявен, семеен, с две деца. В селото са в паника след посегателството срещу лекаря. \"Звънят ми отвън близките, децата на родителите, които са тук, утре викат, ще влязат и в къщи\", коментира кметът на село Бояново Кръстьо Драганов. След побоя лекарят е получил мозъчен инсулт и не може да практикува. Двамата мъже са задържани за 72 часа.", "date": "2019.03.21", "title": "Личен лекар получи инсулт, след като пациент го преби и ограби"}
{"url": "https://www.faktor.bg/bg/articles/obshtestvo/ulitsata/informatsionna-borsa-nabira-voynitsi-i-matrosi-za-armiyata", "text": "Разкриха информационна борса за набиране на войници и матроси за Българската армия. Събитието се проведе днес пред бизнес центъра в Хасково в рамките на кампанията “Бъди войник”. На място бе изложена част от техниката на армията и въоръжение, а улицата беше затворена за движение на автомобили. До момента за сухопътните войски са обявени 185 свободни места, а за бригадата 40 места в трите гарнизона Стара Загора, Хасково и Ямбол. Военнослужещите, подали заявление и кандидатстват са 380 човека. За Хасковското поделение са подали 19 кандидати за 5 от обявените свободни места. Утре е последният срок за подаване на документи. Това заяви командирът на 2 механизирана бригада бригаден генерал Костадин Кузмов. Конкурсът е обявен със заповед на министъра на отбраната Красимир Каракачанов.", "date": "2019.03.21", "title": "Информационна борса набира войници и матроси за армията"}
{"url": "https://www.faktor.bg/bg/articles/politika/na-vseki-kilometar/pamet-za-todor-kavaldzhiev-vsyaka-samozhertva-v-imeto-na-otechestvoto-e-malka", "text": "Идеалистът, който непоколебимо и силно вярваше в неограничените възможности на човешкия дух и в смисъла от саможертвата в името на свободата, демокрацията и благоденствието на хората.  Страдалецът, който прекара повече от единадесет години в най-страшните комунистически лагери и затвори,  със своята безгранична вяра в доброто и неизмерима любов към хората.  Демократът, чиито принципи останаха неподвластни на времето и обстоятелствата и заради които преживя нечовешки страдания. Колко разочарование и мъка обаче прозира в думите му, че болката е била много по-силна след промените, отколкото в затвора – заради пропилените възможности, заради алчността и изкушенията, заради липсата на морал и почтеност в политиката. Той вярваше, че ако нещо е неморално, то не може да бъде политически правилно и в това беше безкомпромисен както към политическите си опоненти, така и към своите съидейници.  Родолюбецът, за когото националните интереси бяха най-важни и над всичко. „Всяка саможертва в името на отечеството е малка!“, казваше и ежедневно с действията си доказваше това. Рицар на честта - той беше непоколебим и последователен не само в убежденията, но и в делата си. Излъчваше особено благородство и обаяние. За него думите никога не губеха смисъл - с магията на словото си неусетно увличаше слушателя и със силата на познанието и личния си пример оставяше у него отпечатък завинаги.  чиито увлекателни разкази за живота, изпъстрени с колорита на традициите и с вълнуващи спомени, възкръсваха като живи ренесансови картини. За детството му в село Главан и непосилния изтощителен труд на полето още от ранна детска възраст. За местните обичаи, за морала, честта, любовта към земята и трудолюбието на хората. За хората от селото, които ставали още преди изгрев слънце и изкарвали добитъка с песен на уста. След непосилен петнадесет часов труд на полето се прибирали по тъмно и пак пеели. Сега защо всички са тъжни, питаше!  Несправедливостта, насилственото отнемане на земята от хората и политическите убийства и репресии, подтикват будния му и независим дух към борба и саможертва в името на свободата и демокрацията в България! БЗНС и Никола Петков са неговите кумири! Едва шестнадесетгодишен той създава нелегална младежка организация. Приемат свой устав, изучават и разпространяват забранената в онези времена опозиционна литература на БЗНС „Никола Петков“. Организират съпротивително движение срещу властта. Разкрити са. Следва съдебен процес. Разказваше ми за обезумелия от ярост прокурор, който, обвинявайки го, крещял в лицето му, че съжалява единствено за това, че не е с няколко години по-възрастен, за да го изпрати на разстрел! Следват дълги години в различни комунистическите концлагери и затвори. Нечовешки страдания, изтезания, унижения - неописуем глад. И само едно-единствено условие от властта! Да се откаже от политическите си убеждения с декларация и в замяна … Свобода, образование, кариера! Милост и снизходително отношение към близките му.  През 1997 г. прочетох това, което беше останало от досието му, включително и констатациите на офицера от ДС за Тодор Кавалджиев: „Не се отказва от политическите си убеждения. Твърд и непреклонен е.  Високомерен е към органите на властта. Отказва да подпише декларация за отказ от политическите си убеждения и отказва да сътрудничи на органите на ДС.“ Споделял ми е, че в затвора е очаквал и е приел възможността за близка смърт и дори мислено се е сбогувал с близките си. Страдал е повече заради тях. Имал е особено сърдечни отношения с майка си и сестра си. Не е изпитвал омраза и желание за отмъщение към мъчителите си.  Спомням си за една негова история от плевенския затвор. В килията имало едно малко прозорче, през което, като се качи на дървения нар, можел да види нещо като парк и малка пътечка, по която всеки ден по едно и също време минавала двойка - момиче и момче, които се държели за ръце. Всеки ден ги чакал да минат. Радвал им се. Питал се дали някога и той ще може да се разхожда свободен и да държи девойка за ръката, защото никога преди това не го бил правил. Само за това си позволявал да мечтае, за друго – не смеел! След излизането си от затвора отново е преследван. Интерниран е и работи в горско стопанство като общ работник. Кандидатства и е приет във Висшия финансово-стопански институт в Свищов. Там в един дъждовен ден среща момиче, което нетърпеливо чака да превали, за да продължи пътя си. Кавалджиев без колебание предлага чадъра си. Момичето се казва Филарета и по-късно ще стане негова съпруга, която ще сподели и болките, и радостите му до края на дните му! Тодор Кавалджиев е един от първите, които излизат с декларации до ЦК на БКП, в които се настоява за реабилитация на Никола Петков и за възстановяване на БЗНС „Никола Петков”. Декларациите са изпратени и прочетени по радио „Свободна Европа“. През 1989 г. е един от възстановителите на БЗНС „Никола Петков” и негов секретар. Избран е за народен представител във ВНС.  През 1996 г. е избран за вицепрезидент. Имах честта да работя в предизборната му кампания, а по-късно и да служа в кабинета му. Беше неуморен. Никога не се оплакваше. Държеше сметка за всички държавни разходи. Отказваше да пътува в първа класа и да ползва скъпи апартаменти. Кабинетът на вицепрезидента се беше превърнал в  Помагаше на всички и не ги делеше на наши и ваши. При цялата му огромна ангажираност намери време и да твори – написа книги. Неуморно издирваше пострадалите от комунизма и издаде Алманах на Българския земеделски народен съюз и неговите жертви.  Живееше и пулсираше с успехите и болките на обществото ни. Казваше, че е богат с любовта си към хората. Недоволстваше, че пропиляваме шансовете на България. Протестираше. Не беше чут! И не беше предложен за втори мандат. Докато беше вицепрезидент, бяхме в село Габарево по повод на разкриването на масов гроб и ексхумацията на избити горяни. Някои от тях почти деца, на по шестнадесет - седемнадесет години. По време на опелото пред тленните останки бях до него. Прошепна ми: „Срам ме е! По-добре да бях сред тях!“ Просълзи се. На връщане до София не каза и дума!  Напусна ни тихо, без суета, верен на принципите си.", "date": "2019.03.21", "title": "Памет за Тодор Кавалджиев: „Всяка саможертва в името на отечеството е малка!“"}
{"url": "https://www.faktor.bg/bg/articles/kremal-obiden-na-varshava-da-tezhi-na-vashata-savest-che-ne-pokanihte-putin-za-chestvaniyata-na-vtorata-svetovna-voyna", "text": "Полските власти не поканиха президента на Русия Владимир Путин на церемонията по случай 80-та годишнина от началото на Втората световна война. Председателят на полския президент Бладжай Спихалски обясни това с „сегашната ситуация”. Не закъсня и реакцията на Москва. Руското външно министерство заяви, че полската страна \"фалшифицира\" събитията от Втората световна война \"в името на краткосрочните политически приоритети\", пише Гордон. Във Фейсбук руското външно министерство твърди, че отсъствието на Путин от тези чествания са проява на \"погрешен мироглед от страна на полската администрация\". \"Бяхме смутени от намерението на ръководството на Полша да организира през септември тази година събития по повод 80-та годишнина от началото на Втората световна война като среща на настоящите„ съюзници и партньори “на Варшава - страните в ЕС, НАТО. Полските власти оправдават идеята си с някои „съвременни реалности”, пренебрегвайки историческата логика. Въпреки безспорно решаващия принос на страната ни за разгрома на Хитлерския Райх и освобождението на Полша от нацистките нашественици, сред тях не е отредено място на Русия”, отбеляза външното министерство на Русия.", "date": "2019.03.21", "title": "Кремъл обиден на Варшава: Да тежи на вашата съвест, че не поканихте Путин за годишнината на Втората световна война"}
{"url": "https://www.faktor.bg/bg/articles/novini/balgariya/ruskiyat-maksim-izkara-taksimetrovite-shofyori-na-protest", "text": "Таксиметрови шофьори излизат на протест заради приложение в интернет, чрез което се извършват нерегламентирани таксиметрови превози. Става въпрос за такситата на \"Максим\", които според протестиращите браншови организации обаче нямат необходимите лицензи. Час преди да започне демонстрацията им представители на браншовите организации, осъществяващи таксиметров превоз, бяха на среща в парламента с шефката на бюджетната парламентарна комисия Менда Стоянова. Протестиращите настояват, че тези нерегламентирани превози чрез интернет приложението, се осъществяват както от таксита, които имат лицензи, така и от обикновени граждани, които работят нелегално. Това обаче крие риск и за клиентите, тъй като няма сигурност за качествата на водача, както и автомобила, в който се возят, аргументират се таксиметровите шофьори. \"Протестът ни цели институциите да се сезират и да се реши проблемът с нерегламентираните превози\", заяви Спас Атанасов, председател на Браншовата камара на таксиметровите превозвачи. От своя страна Менда Стоянова уточни, че проблемът не може да се реши чрез промяна в заканодателството. Решението било да се съберат достатъчно доказателства, за да КЗК да вземе решение за прекратяване на тази дейности и приложението да бъде свалено от интернет. \"Още от май Министерството на транспорта  и Автомобилна администрация са предприели действия в тази посока и работят съвместно с НАП, с автомобилна инспекция и е въпрос на време да се съберат доказателства. Това обаче е трудно - собственикът на този сайт е офшорна компания, чиито сървъри не се намират в България. На финала сме, надяваме се КЗК да излезе скоро с решение и да спре тази измама\", коментира Стоянова, цитирана от Днес.бг.", "date": "2019.03.21", "title": "Руският \"Максим\" изкара таксиметровите шофьори на протест"}
{"url": "https://www.faktor.bg/bg/articles/amerikanski-sayt-razoblichava-agresora-rusiya-i-prestapleniyata-mu-v-ukrayna", "text": "Американските власти пуснаха нов уебсайт на руски език, наречен \"Противопоставяне на руската агресия в Украйна\", в който са публикувани убедителни доказателства за престъпленията на Кремъл. Сайтът бе представен от специалния представител на Вашингтон Курт Уокър в Twitter, пише begemot.media, позовавайки се на американски медии. Той е изцяло посветен на руската окупация на украинския Крим и Донбас.  В него може да се намери подробна информация за хронологията на руската агресия срещу Украйна, започвайки от нахлуването на „зелените човечета” на полуострова през 2014 г. и завършвайки с пиратското изземване на 3 кораба и ареста на 24 моряци от въоръжените сили на Украйна близо до Керченския проток. Трябва да се отбележи още, че в него могат да се открият убедителни доказателства за агресията на Русия: сателитни изображения, карти, снимки и др.", "date": "2019.03.21", "title": "Американски сайт разобличава агресора Русия и престъпленията му в Украйна"}
{"url": "https://www.faktor.bg/bg/articles/shefat-na-antikoruptsionnata-komisiya-v-ns-mediynite-publikatsii-za-apartamenti-ne-sa-osnovanie-da-se-samosezirame", "text": "Медийните публикации за апартаментите на хора от властта не са основание антикорупционната комисия в парламента да се самосезира \"Ще коментираме, днес включително, този въпрос но вчера, в разговора, който водихме с колегите, не съм усетил да има настроение за разглеждане на проблема в Комисията\", каза председателят на Антикорупционната комисия в парламента и депутат от НФСБ Борис Ячев, предаде БНР.", "date": "2019.03.21", "title": "Шефът на Антикорупционната комисия в НС: Публикациите за апартаменти не са основание да се самосезираме"}
{"url": "https://www.faktor.bg/bg/articles/volen-siderov-tsvetanov-postigna-chudesa-v-diplomatsiyata-da-ne-mu-spirame-patya", "text": "Хубаво е всеки да има някакво жилище, което да обитава все пак, коментира пред журналисти зам.-председателят на ПГ на ДПС Хамид Хамид по повод разразилата се кампания срещу председателя на ПГ на ГЕРБ Цветан Цветанов. Има законодателство в тази посока, има органи, структури, нека се провери, допълни той. Според него този случай едва ли ще разклати управлението. \"Цветан Цветанов засега е много силен в дипломацията. Нека да не го отклоняваме от този път. Такива чудеса постига - това с Марешки, това с Румен Христов. Това е днешният Кисинджър. Имаме нужда от такива хора, не се вглеждайте в битовизми\", коментира председателят на ПГ на ОП Волен Сидеров. \"Стабилността на коалицията я крепим всеки ден. Виждате, че всеки ден с нашите крехки ръце каквото можем правим. Надявам се да не се срути коалицията, защото виждате, че БСП не са готови да управляват. Ако бяха готови, да кажем - заповядайте, поемайте властта, започвайте да управлявате. Не са готови. Значи трябва да поддържаме стабилността на коалицията дотогава, докато се появи такава сила. Може би г-н Трифонов със своята нова партия, може би някой друг\", каза още Сидеров. Според него ГЕРБ няма да загубят предстоящите евроизбори, особено след като в БСП се е получило разделение. По думите му това, че Елена Йончева е била определена за водач на листата на социалистите, е грешка, която ще се отрази на изборния резултат на БСП, и ГЕРБ ще вземат повече гласове. \"Въпросът е ние, патриотите, какво правим - дали ще се явяваме заедно. В събота има конгрес на ВМРО. Ще отида, поканен съм, ще си сложа един хубав костюм, ще поздравя ВМРО, защото ние сме партньори\", коментира Сидеров. Той изрази желание за среща между тримата лидери в коалицията \"Обединени патриоти\" по отношение на евентуално общо явяване на евроизборите. По повод на председателското място на парламентарната група на патриотите Сидеров заяви, че ако НФСБ настояват за съпредседателство и ВМРО са съгласни, той нямал нищо против. Да ръководиш парламентарна група от три партии е доста сложна работа, каза още той.", "date": "2019.03.21", "title": "Волен Сидеров: Цветанов постигна чудеса в дипломацията, имаме нужда от такива хора"}
{"url": "https://www.faktor.bg/bg/articles/streletsat-ot-utreht-veche-s-povdignati-obvineniya", "text": "Холандската прокуратура заяви, че ще повдигне обвинения срещу главния заподозрян за стрелбата с жертви в трамвай в Утрехт, включително за повече от едно предумишлено или непредумишлено убийство по терористични подбуди, предаде Асошиейтед прес. Прокуратурата в Утрехт посочи, че заподозреният - 37-годишният Гьокмен Танъш, ще бъде обвинен и в отправяне на заплахи по терористични подбуди. Прокуратурата заяви, че дотук разследването на стрелбата от понеделник, при която загинаха трима души, а трима бяха тежко ранени, показва, че стрелецът е действал сам. Продължава разследването дали действията на заподозрения \"произтичат от лични проблеми в съчетание с радикализирана идеология\". Утре Танъш ще се яви пред разследващ съдия. Подобни изслушвания са при закрити врати.", "date": "2019.03.21", "title": "Стрелецът от Утрехт вече с повдигнати обвинения"}
{"url": "https://www.faktor.bg/bg/articles/ruski-naemen-ubiets-ne-mozha-da-izpalni-porachkata-i-se-predade-na-politsiyata", "text": "Наемен убиец причаквал вчера с насочен мерник своята жертва в Северна Москва. \"Насочих пушката с оптически мерник към човека, натиснах спусъка, но не улучих. Вторият опит за убийство на човека също бе неуспешен. Тогава чух сирените на патрулка, уплаших се и реших да се предам\", заявил пишманубиецът, цитиран от лайф.ру.", "date": "2019.03.21", "title": "Руски наемен убиец не  можа да изпълни поръчката и се предаде"}
{"url": "https://www.faktor.bg/bg/articles/publikuvano-vav-fakti-bg-putin-obmislya-obedinenie-s-belarus-za-da-ostane-na-vlast", "text": "Кремъл обмисля какви са възможностите, за да може президентът Владимир Путин да остане на власт за неограничен период от време. Една от възможностите е обединение с Беларус. Мандатът на Путин изтича през 2024 година и той няма конституционно право да се кандидатира още веднъж. Според „Блумбърг“, цитирайки източници от Кремъл, руските власти обмисляли обединение с Беларус, за да се „заобиколи“ руската конституция. Путин започна четвърти мандат с категорична победа на последните избори, но не възнамерява да слиза от политическата сцена и след края на мандата. При споменатия сценарий Русия и Беларус се обединяват в нова държава, която ще бъде ръководена от Владимир Путин, което ще му позволи да заобиколи конституционните ограничения. От Кремъл побързаха да опровергаят тази информация, посочват fakti.bg. Говорителят на Кремъл Дмитрий Песков заяви, че тя не отговаря на истината, предаде ТАСС. Путин спечели президентските избори през 2018 година, получавайки близо 77% от гласовете.", "date": "2019.03.21", "title": "Блумбърг: Путин обмисля обединение с Беларус, за да остане на власт?"}
{"url": "https://www.faktor.bg/bg/articles/orban-zapazva-podkrepata-si-za-manfred-veber-kato-kandidat-na-enp-za-predsedatel-na-ek", "text": "„Преди 20 години Австрия и г-н Шусел бяха разследвани за върховенство на закона. Сега той разследва върховенството на закона в Унгария”. Това заяви унгарският премиер Виктор Орбан на пресконференция на политическото събрание на Европейската народна партия (ЕНП) в Брюксел. „Това означава, че след 20 години аз ще го разследвам. Може би аз ще разследвам Швеция и други либерални скандинавски държави. Харесва ми тази перспектива”, добави Орбан. Бившият австрийски Канцлер Волфганг Шусел е част от надзорния съвет, които ще следи замразяването на членството на ФИДЕС (партията на Виктор Орбан) в ЕНП. В сряда то бе замразено за неопределено време и на формацията бяха поставени условия, за да остане за в бъдеще в семейството на ЕНП. ФИДЕС дава 12 депутати на ЕНП в Европарламента. Без тях водещата политическа сила може да не запази мнозинство в следващия ЕП. Въпреки решението, Орбан заяви, че запазва подкрепата си за Манфред Вебер като кандидат на ЕНП за следващ председател на ЕК, предаде БТА. Унгарският премиер добавя, че е бил готов днес да напусне ЕНП, но остава.", "date": "2019.03.21", "title": "Орбан запазва подкрепата си за Манфред Вебер като кандидат на ЕНП за председател на ЕК"}
{"url": "https://www.faktor.bg/bg/articles/bedniyat-sotsialist-kiril-dobrev-kupil-tri-apartamenta-za-edna-godina", "text": "И зам.-председателят на БСП Кирил Добрев, който работи на обществени начала без заплата, се е облажил с евтини апартаменти, съобщава Breaking.bg, позовавайки се на свои източници. Това става по времето, когато той е депутат от левицата и взима малко над 2 000 лева. По-рано днес телевизия „Европа“ съобщи, че председателят на БСП Корнелия Нинова е успяла да закупи апартамент от близо 90 квадрата на столичната улица „Боряна“ в квартал Овча Купел на цена от 241 лева на квадратен метър. Общата цена, която Нинова и съпругът й Митко са платили е 21 514 лева, според имотната декларация на лидерът социалистите. Покупката е извършена през 2004 г., по времето когато Нинова все още е изпълнителен директор на „Техноимпекс“ АД. Според официалната статистика на НСИ за 2004 г. средната цена на имотите в София през годината е била 1095 лв. или четири пъти по-висока от платената от Корнелия Нинова. През 2004 г. друг червен депутат – Валери Жаблянов, се сдобива с апартамент с квадратура от 96 квадрата. Обявената в имотната му декларация цена на придобиване е точно 31 000 лева или 322 лева на квадрат. Цената е малко по-висока от тази на Нинова, но все пак близо четири пъти по- ниска от средната за София. Оказва се, че тези двама видни социалисти Нинова и Жаблянов не са единствените апартаментаджии, купили жилища на ниски цени. Такъв е и зам.-председателят на БСП и бивш депутат от левицата Кирил Добрев. Според декларацията му подадена пред КПКОНПИ-Антикорупционната комисия през 2018 г. Само за година Кирил Добрев се е сдобил с три апартамента, два свои и един на жена му Антония и то на доста „сладки“ цени. Двете жилища са в София, едното е във Варна. Покупките са станали през 2008 и 2014 г видно от декларацията на Добрев. През този период той е депутат от БСП. За последно Кирил Добрев бе народен представител в предишния парламент. Сега работи като зам.-председател на БСП. Два от апартаментите са от 140 квадрата, купени за смешните цени от по 200 000 лева. Интересен е въпросът от къде редовият депутат Кирил Добрев, със заплата малко над 2000 лева, има средства да купува огромни апартаменти в София ? Отделно от апартаментите Кирил Добрев декларира дялове във фирма „Пирин Ват“. Това е дружеството, собственик на ВЕЦ „Топлика“. Кирил Добрев бе един от съсобствениците заедно с бизнесмените Ангел Дерменджиев и Ангел Гераксиев. Управител и акционер в дружеството бе Еленко Божков, назначен тези дни от президента Румен Радев в неговия Стратегически съвет.  Като виден производител на електрическа енергия какво ли ще каже Добрев за цените на тока ? С какви пари Добрев е купил тези огромни жилища - остава магия. В социалните мрежи се появи снимка на депутата от БСП Жельо Бойчев на фирмен купон на нашумялата фирма „Артекс“. Припомня се и имотна сделка на Жельо Бойчев от преди години, в която той също се сдобива с жилище с доста внушителна разликата между средната пазарна цена на имотите в София и новия му апартамент. През 2006 г. депутатът от БСП и съпругата му Зорница придобиват апартамент с внушителна квадратура от 175 квадрата. Цената, която семейство Бойчеви плаща е 57 100 лева или цена от 326 лева на квадратен метър. Отново по данни на НСИ за първото тримесечие на 2006 г. средната цена на квадратен метър в София е била 1313 или четири пъти по-ниска цена. „Не помня като какъв съм бил там, беше  преди доста години“, заяви пред Breaking.bg Бойчев попитан като какъв е бил на фирмения купон на „Артекс“. Пред медията червеният депутат заяви, че няма апартамент в сграда на фирмата и няма нищо общо с нея.", "date": "2019.03.21", "title": "Ударник: Заместникът на Нинова Кирил Добрев купил три апартамента за една година"}
{"url": "https://www.faktor.bg/bg/articles/obshtestvo/zakon-i-red/arestuaha-trima-po-vreme-na-izpit-za-shofyor", "text": "ДАНС и Икономическа полиция в Ловеч арестуваха трима души по време на теоретичен изпит за получаване на шофьорска книжка. Единият от задържаните в служител на ДАИ, пише \"24 часа\".  Сред задържаните е и мъж, който полагал изпит. Оказало се, че 30-годишният мъж от село Борима е предоставил личната карта на друго лице и се е опитал да се яви на изпита вместо него. Впоследствие е задържано и лицето, с чиято лична карта е полаган изпита - 26-годишен мъж от Луковит. По случая е образувано досъдебно производство. Предстои наблюдаващият прокурор да повдигне обвинение спрямо задържаните лица.", "date": "2019.03.21", "title": "Арестуваха трима по време на изпит за шофьор"}
{"url": "https://www.faktor.bg/bg/articles/deloto-za-tsarskite-imoti-otiva-v-konstitutsionniya-sad", "text": "Върховният касационен съд (ВКС) е спрял делото за двореца Царска Бистрица в Рила и е сезирал Конституционния съд с искане да установи характера на Решение 12 от 1998 г. на Конституционния съд, с който е обявен за противоконституционен закона за обявяване държавна собственост имотите на семействата на бившите царе Фердинанд и Борис и на техните наследници. Делото пред ВКС е образувано по жалба на Симеон Сакскобургготски срещу решението на Софийския апелативен съд, с което беше прието, че Царска Бистрица е собственост на държавата.", "date": "2019.03.21", "title": "Делото за царските имоти отива в Конституционния съд"}
{"url": "https://www.faktor.bg/bg/articles/obshtestvo/zakon-i-red/nov-zakon-shte-zashtitava-targovskata-tayna", "text": "Депутатите приеха окончателно новия Закон за защита на търговската тайна, имащ за цел да осигури нейната правна закрила в съответствие с изискванията на европейското законодателство, съобщава БГНЕС. Вносителите се надяват с него да се осигури юридическа защита на търговските тайни и всякакво ноу-хау от незаконно придобиване, използване и разкриване. Като понятие търговската тайна и досега съществуваше в българското законодателство, но не се считаше за интелектуална собственост и не беше защитена като такава. Така липсата на единно определение често водеше до размивания между отделните нормативни актове, до неправилно прилагане на законови разпоредби и до непоследователна съдебна практика. В действащите доскоро текстове нямаше и специални правила за присъждане на обезщетения за нарушаване на търговски тайни. В новия закон се дават определения за понятията търговска тайна, притежател на търговска тайна, нарушител и стоки-предмет на нарушение. Регламентират се и производството и мерките за защита на търговска тайна по съдебен път. Целта е създаването на гаранции, че конкурентоспособността на българския бизнес е адекватно защитена, което следва да доведе до подобряване на средата за развитие и използване на иновации и трансфер на знания в рамките на целия вътрешен пазар на ЕС. Депутатите изразяват очакване законопроектът да доведе до нарастване на иновациите и печалбите за предприятията, както и до значително намаляване на разходите за защита на търговските тайни и увеличаване на стимулите за бизнеса.", "date": "2019.03.21", "title": "Нов закон ще защитава търговската тайна"}
{"url": "https://www.faktor.bg/bg/articles/prokuraturata-obvini-kmeta-na-strelcha", "text": "Районна прокуратура-Панагюрище привлече като обвиняем кмета на Община Стрелча за принуда. В официалното съобщение се казва, че Районна прокуратура-Панагюрище привлече като обвиняем Стойно Чачов за това, че през 2016 г., като кмет на община Стрелча, е принудил служител на общинската администрация да извърши нещо противно на волята си – да подаде молба за освобождаване от заеманата от него длъжност, без дата, като е употребил за това заплашване, изразяващо се в обстоятелството, че ако не подаде молба ще бъде освободен веднага от работа и злоупотребил с властта си като работодател – кмет на община Стрелча, като е наредил молбата да бъде входирана с входящ номер и без знанието и съгласието на служителя – престъпление по чл. 143 ал.1 от Наказателния кодекс. \"Моята съвест е чиста. Сега просто ще чакаме прокуратурата да си свърши работата\", каза кметът на излизане от областната дирекция на МВР в Пазарджик, цитиран от Нова тв. Спрямо Чачов е взета мярка за неотклонение \"Гаранция“ в размер на 2 000 лева. По делото се извършват процесуално-следствени действия – разпити на свидетели, назначени са експертизи. Срокът на приключване на разследването е двумесечен.  В четвъртък кметът беше привикан на разпит в прокуратурата в Пазарджик. Той се разследва за оказан натиск на общо 17 свои служители, за които се предполага, че са подписали молби за напускане без дата. След акция в общината бяха открити такива документи. Преди дни Чачов публично отрече да е извършвал подобни противозаконни действия и заяви, че акцията срещу него е с цел да бъде дискредитиран.", "date": "2019.03.21", "title": "Прокуратурата обвини кмета на Стрелча за принуда"}
{"url": "https://www.faktor.bg/bg/articles/borisov-detsata-i-vnutsite-na-ubiytsite-na-burov-napavat-da-doydat-v-ep-kato-troyanski-kone-i-shte-mi-govoryat-za-apartamenti", "text": "\"Искам да благодаря на всички присъстващи тук. В момента се намираме на гости в Европарламента, на гости сме на г-н Антонио Таяни, но вече има пространство наречено \"Атанас Буров\". Първият български политик, който е удостоен с такава чест\". Това заяви премиерът Бойко Борисов в сградата на европарламента в Брюскел по време на официалната церемония по откриването на бюст на Атанас Буров. \"Атанас Буров е казал, че трябва да бъдем приятели с всички, включително и с СССР, но първи е прозрял, че бъдещето на България е свързано с Европа. За съжаление противопоставянето в България продължава. Тези, които избиха цвета на нацията след 1944 година, ги няма днес. Напротив. Техните деца и внуци напъват да дойдат тук като троянски коне. Не искам да си разваляме настроението, но искам да се знае какво означава да се живее в страх. Попитайте наследниците на Буров какво е страх, истински страх. Да не можеш да говориш, да дойдат да ти вземат всичко без съд и присъда. А какво става сега? Децата и внуците на убийците на Буров ще ми говорят за лиспа на медийна свобода, когато са обградени от 100 камери и могат да си говорят каквото си искат. Наследниците на Буров ще ви обяснат какво значи страх. Него са го наричали буржоа. А червената буржоа след 1944 година какво правеше? Кой живееше в най-хубавите апартаменти тогава - на Позитано, на Оборище, в центъра? Те ще говорят сега за апартаменти. А ние в село Банкя си карахме Жигулитата и им гледахме Мерцедесите\", ядоса се Борисов, предаде Novini.bg. \"Стига. Не искам да развалям този хубав празник днес. Още веднъж искам да благодаря на всички тук\", завърши премиерът.", "date": "2019.03.21", "title": "Борисов: Децата и внуците на убийците на Буров напъват да дойдат в ЕП като троянски коне, а ще ми говорят за апартаменти!"}
{"url": "https://www.faktor.bg/bg/articles/rumen-radev-sluchayat-s-imotite-nadhvarlya-obhvata-na-imotna-sdelka", "text": "\"Случаят с апартаментите на управляващите далеч надхвърля обхвата на една имотна сделка, защото пряко рефлектира върху доверието в политическата класа и държавността\". Това каза в Кюстендил президентът Румен Радев.  „Спомняте си, че само преди два месеца на своя годишен отчет призовах Комисията за борба с корупцията и отнемане на незаконно придобито имущество и другите органи да навлязат и в старателно отбягвания периметър на властта. И много ясно казах, че ако това не се случи, то търсенето на справедливост и възмездие може да излезе рамките и механизмите на закона“, каза още президентът Радев.  Според него това е така, защото няма как антикорупционната комисия, която е назначена и контролирана от Цветан Цветанов, да разследва именно него по „беззъбия“ закон, наложен от самият Цветанов. „Ако това не се случи наистина, можем да имаме сериозен проблем. Затова според мен поредно гарантирано оневиняване на Цветанов ще се размине с моралната присъда на обществото. Това е големият проблем, който ни очаква“, добави президентът Румен Радев.", "date": "2019.03.21", "title": "Румен Радев: Случаят с апартаментите надхвърля обхвата на имотна сделка"}
{"url": "https://www.faktor.bg/bg/articles/novini/svyat/italiya-shte-otneme-grazhdanstvoto-na-migranta-zapalil-avtobus-s-uchenitsi", "text": "Адвокатът на мъжа, похитил и подпалил вчера автобус с 51 италиански ученици, тъври, че клиентът му искал да направи нещо впечатляващо, за да привлече вниманието върху последиците от миграционните политики, предаде Франс прес. Шофьорът на автобуса, 47-годишен италиански гражданин от сенегалски произход, беше идентифициран още вчера като Усейну Си. Той бе задържан по обвинения за взимане на заложници, планиране на масово убийство и предизвикване на пожар с утежняващо вината обстоятелство \"тероризъм\", пояснява Франс прес. Според прокурора на Милано Франческо Греко е истинско чудо, че не се е стигнало до масово убийство и карабинерите са успели да спрат навреме автобуса и да извадят всички деца от него. Според Алберто Нобили, ръководител на звеното за борба с тероризма в Милано, нападателят действал като \"вълк единак\", но не е имал връзки с радикалния ислямизъм. Действията на шофьора на училищния автобус са били преднамерени. Той е подготвял атаката от няколко дни и е искал целият свят да говори за нея. Мъжът е качил в ЮТюб видео, за да обясни действията си и да призове Африка към бунт. Видеото е било предназначено за негови близки от град Крема край Милано, но също и от Сенегал. Нападателят е бил женен за италианка, но се е развел. Той имал две деца тийнейджъри от брака си. Отвличането на автобуса с учениците стана вчера преди обед. Петдесет и един ученици от гимназията в Крема пътували заедно с трима възрастни придружители за спортна проява. Внезапно шофьорът сменил посоката и се отправил по магистралата към миланското летище Линате. Заложническата криза продължила около 40 минути. Мъжът предупредил пътниците в автобуса, че никой няма да излезе жив от него, разказват няколко деца. После той им взел мобилните телефони и поискал от придружителите да вържат децата с електрически кабел. Мъжът носел и бидон с бензин и запалка и заплашвал децата, че ако мръднат, ще ги залее с бензина и ще ги подпали. Не спирал да повтаря, че има толкова много хора, които продължавали да умират в Африка и че вината за това е на италианските вицепремиери Матео Салвини и Луиджи Ди Майо, разказва една от ученичките в автобуса. Тя допълва, че шофьорът е изливал бензин на земята, докато шофирал и твърди, че той е размахвал пистолет и нож.  Според прокурора Греко шофьорът е блъснал автобуса в кола, в която е имало мъж и дете, които избягали, преди колата им да се подпали. Герой на вчерашния ден било 13-годишно момче от автобуса, което успяло да вземе паднал на земята, мобилен телефон на свое другарче и да се обади на полицията и карабинерите. Накрая полицията и карабинерите организирали пътни блокади, но шофьорът преминал през първата. После обаче бил заставен от три полицейски коли да спре. Тогава той запалил автобуса, но карабинерите и полицията действали бързо и успели да счупят стъклата и да извадят изпадналите в шок деца. Дванайсетина деца и двама възрастни били откарани в болница заради леко вдишване на дим. Автобусът е напълно опожарен. След инцидента италианският вицепремиер Матео Салвини каза, че шофьорът е имал в миналото проблеми с органите на реда заради сексуална агресия над малолетен и заради каране в нетрезво състояние. Вътрешното министерство проверява възможността за отнемане на италианското гражданство на сенегалеца, поясниха източници от ведомството. Едно от децата в автобуса разказва, че нападателят твърдял, че искал да си отмъсти за смъртта на дъщерите си, които се удавили в Средиземно море при опит да стигнат до Италия, допълва ДПА.", "date": "2019.03.21", "title": "Италия ще отнеме гражданството на мигранта запалил автобус с ученици"}
{"url": "https://www.faktor.bg/bg/articles/smotanyatsi/italianski-politik-antivaksar-vleze-v-bolnitsa-zaradi-varitsela", "text": "Италиански политик, който преди време водеше кампания срещу задължителните 12 ваксинации на деца, бе приет в болница, след като се разболя от варицела. Масимилиано Федрига, който е президент на северната италианска област Фриули-Венеция Джулия и заема висок пост в партията Северна лига, бе осмян в социалните медии, след като призна, че е прихванал болестта. Политици популисти в Европа и САЩ в последно време подкрепят движението на активаксърите. Спад в нивата на имунизация доведе до ръст на случаите на морбили във Франция, Италия и други държави. Преди две години Федрига се противопостави на въвеждането на задължителната ваксинация на децата срещу болести, като варицела и морбили, която бе въведена, след като рязкото увеличение на случаите на морбили доведе и до смъртни случаи след разпространяваните онлайн конспиративни теории, че ваксините се свързват с аутизъм. След като прекара четири дни в болница, Федрига бе изписан и написа в Twitter, че се е прибрал вкъщи и се възстановява, информира Daily Mail.", "date": "2019.03.21", "title": "Италиански политик-антиваксър влезе в болница заради варицела"}
{"url": "https://www.faktor.bg/bg/articles/tsvetanov-sled-kato-rumen-radev-veche-vzima-strana-za-apartamentite-pravete-si-smetka-predi-izborite-kakva-e-opornata-tochka-na-oponentite-ni", "text": "\"След като Румен Радев вече взима страна за апартаментите, може да си направите равносметка преди изборите каква е опорната точка на политическите ни опоненти\". Това каза председателят на ПГ на ГЕРБ Цветан Цветанов пред журналисти. Цветанов посочи, че неформалният лидер на БСП трябва да заеме позиция, както го е направила снощи Корнелия Нинова. „Няма какво да коментирам, има закони, които са спазени. Има замяна, която съответства на българското законодателство, има доплащане. Нека да оставим тези, които могат, да дадат правилния отговор. Тази тема, колкото повече я говорим и повтаряме, тя е продължение на опорната точка на БСП. Мога да задам знаете ли колко въпроси на г-н Румен Радев и той няма да може да отговори и няма да има кой да му каже какво да каже“, подчерта Цветанов.  \"Два дни вече не говорим за случващото се в БСП, това хубаво тактическо мероприятие, което фокусира вниманието върху ГЕРБ\", допълни зам. председателят на ГЕРБ. Цветанов посочи, че анонимният сигнал е бил внесен от лидера на БСП, а днес атаката, срещу него е изкристализирала, след като вече излиза и Румен Радев. „Предполагам, че като журналисти, които си обичате професията, може да видите как всъщност тръгна всичко и как се появиха тези, които могат да коментират“, уточни Цветанов. „Всяко едно медийно пространство си има своята политика и всеки прави това, което иска и иска да направи съответната новина. Поздравления на тези, които направиха тази новина. Два дни вече не говорим за БСП, не говорим за това, което се случва там. Това е съвсем нормалното хубаво тактическо мероприятие, което може да отклони обществото от тези теми и да фокусира вниманието върху ГЕРБ“, обясни председателят на ПГ на ГЕРБ.  Цветанов попита дали има журналисти, които да били ограничени от ГЕРБ да зададат въпроси или такива, на които им е казвано какво да питат и обърна внимание, че определени журналисти не се допускат на пресконференции на БСП. „Заставам пред вас от уважение. Не бих искал нито да бягам от тук, нито да ходя някъде, нито да си намирам повод, че отсъствам. Продължавам да върша това, което съм вършил до настоящия момент. Няма нещо, от което да се срамувам. Всичко, което съм правил като действия, било то като министър на вътрешните работи, като общественик, като участващ в много каузи и кампании, всичко съм правил със сърце и с любов и никога не съм си мислил и възнамерявал да прекрачвам закона“, коментира той. „Има данъчна оценка, която е задължено лицето да извади, когато продава или заменя свое жилище. Купувачът, който продава също трябва да направи всичко това. Разговорите, които съм водил, това, което съм изповядвал като сделка, е в законовите норми. Това, че всеки може да си интерпретира и да прави, каквото иска, си е негово право“, каза още Цветанов. Той посочи, че е убеден, че има политици и журналисти, които през годините са си купували жилище чрез фирма „Артекс“. Той посочи, че познава Симеон Велков, който е купил двата заменени от него апартамента, тъй като е бил бивш служител в централата на ПП ГЕРБ.", "date": "2019.03.21", "title": "Цветанов: След като Радев взима страна за апартаментите, правете си сметка каква е опорната точка на опонентите ни"}
{"url": "https://www.faktor.bg/bg/articles/novini/svyat/germaniya-i-ispaniya-sa-saglasni-na-udalzhavane-na-sroka-za-brekzit", "text": "Германският канцлер Ангела Меркел каза, че лидерите на страните членки на Европейския съюз могат да одобрят кратко отлагане на Брекзит, предадоха световните агенции. \"Можем да се съгласим на кратко отлагане, в случай че то ще бъде последвано от положителен вот в британския парламент на сделката за Брекзит\", каза Меркел пред германските депутати. Тя допълни, че ако това не стане на срещата на върха на ЕС в Брюксел, започваща днес и продължаваща утре, то ще е необходимо свикване на още една европейска среща на върха. Меркел подчерта, че е важно европейските лидери да се договорят за датата, до която да се отложи Брекзитът. Вчера британският премиер Тереза Мей поиска отсрочка от 29 март за 30 юни. Меркел подчерта, че тя ще направи всичко възможно, за да се избегне вариантът Брекзит без сделка. Канцлерът информира депутатите, че германското правителство предвижда въвеждане на мерки, които спешно да влязат в действие в случай на Брекзит без сделка. Испанският външен министър Жозеп Борел заяви, че Мадрид няма нищо против да се отложи излизането на Великобритания от ЕС, ако това ще помогне да се избегне хаотичен Брекзит, предаде ТАСС.  Пред радио Би Би Си британският външен министър Джереми Хънт заяви, че ЕС може следващата седмица да проведе спешна среща на високо равнище, за да предложи удължаване на срока за Брекзит, съчетано със строги условия за Великобритания, като например провеждане на друг референдум, предаде Ройтерс. \"Може да има извънредна среща на върха на ЕС, която да даде отсрочка на Великобритания. Ние не знаем колко продължителна ще бъде тази отсрочка и тя може да е обвързана с някои доста тежки условия\", каза Хънт. Той посочи като пример за такова условие провеждането на втори референдум за Брекзит. Хънт допълни, че подобен вариант е малко вероятно да бъде подкрепен от британския парламент. Външният министър освен това заяви, че не знае дали сделката за Брекзит на Тереза Мей, която британските депутати отхвърлиха на два пъти, ще бъде внесена отново в парламента следващата седмица. Хънт каза, че ако парализата за Брекзит продължи и следващата седмица, британският парламент ще има опция да гласува за отмяна на действието на член 50 на Лисабонския договор и да анулира целия процес за Брекзит. Хънт обаче добави, че това е малко вероятен вариант.", "date": "2019.03.21", "title": "Германия и Испания са съгласни на удължаване на срока за Брекзит"}
{"url": "https://www.faktor.bg/bg/articles/novini/svyat/holbruk-za-karadzhich-toy-naistina-vyarvashe-v-rasistkite-teorii-shteshe-da-e-dobar-natsist", "text": "Психиатър по образование, Радован Караджич е олицетворявал през своя живот различни роли - поет, президент, после лечител, но ще остане в летописите на историята като един от виновниците за най-големите военни престъпления, извършени в Европа след Втората световна война, отбелязва АФП. Караджич бе арестуван през юли 2008 г. в Белград. В момента на неговото арестуване той е неузнаваем: с гъста бяла брада и дълга коса, нарича се Драган Дабич и се представя за специалист по алтернативна медицина. Чудовище с мания за величие за босненските хървати и мюсюлмани, които го обвиняват за смъртта на десетки хиляди хора, Караджич за сърбите е \"герой\" от войната в Босна. Ричард Холбрук, архитект на споразумението от Дейтън, сложило край на войната в Босна, го описваше като \"един от най-лошите\" хора на света. \"Той наистина вярваше в расистките теории. Той щеше да е добър нацист\", бе заявил бившият американски дипломат след ареста на Караджич. За британския генерал Майкъл Роуз, командващ силите на ООН в Босна през 1994 г., Караджич бе \"завършен лъжец, параноик по своята същност, непоправим пияница, отдал се на алкохолизма\". Роден на 19 юни 1945 г. в Петница, бедно село в Черна гора, Караджич е бил на пет години, когато среща за първи път своя баща, изпратен в затвора от югославската комунистическа власт заради участие в сръбското монархическо движение на четниците по време на Втората световна война. На 15 години той пристига в Сараево, където започва да учи медицина през 1964 г., а после специализира психиатрия. Поет в свободното си време, той пише театрални пиеси и изпълнява сръбска фолклорна музика. Неговият ментор, психиатърът Исмет Церич, го описва като човек, който има \"хиляда различни лица\" и страдащ най-вероятно от разстройство на личността. В началото на 90-те години на миналия век Караджич създава Сръбската демократическа партия на Босна, която днес все още е една от основните политически формации в страната. Неговият проект за разделение на Босна се ускорява с организирането през март 1992 г. на референдум за независимостта на Босна, който сърбите бойкотират. Това гласуване му предоставя извинение, за да предприеме военните си операции. Неговите войски се впускат в необуздана кампания за етническо прочистване, която той организира и по време на която над един милион не-сърби са експулсирани от домовете си. Конфликтът отнема живота на близо 100 000 души, а над 20 000 жени са изнасилени. В края на 1995 г. Караджич е отстранен от мирните преговори в Дейтън от бившия му съюзник - бившия силен човек в Белград Слободан Милошевич. През юли 1996 г. международната общност го задължава да ограничи публичните си появявания. Караджич избира тогава нелегалността. Според някои информации той се е криел на първо време в православни манастири в района. Но никой не очакваше, че един от най-издирваните бегълци на планетата, живее в центъра на сръбската столица, предрешен като лечител. Караджич е обвинен най-вече заради ролята му за обсадата на Сараево, продължила 44 месеца, по време на която бяха убити близо 10 000 цивилни, и заради масовото избиване на близо 8 000 мюсюлмани в Сребреница /Източна Босна/ през юли 1995 г. Без да се разкайва, той заяви пред съдиите от Международния трибунал в края на 2012 г.: \"Направих всичко, което е в човешките възможности, за да избегна войната и да намаля човешкото страдание\".   /БТА/", "date": "2019.03.21", "title": "Холбрук за Караджич: Той наистина вярваше в расистките теории - щеше да е добър нацист"}
{"url": "https://www.faktor.bg/bg/articles/moshtna-eksploziya-raztarsi-himicheski-zavod-v-kitay", "text": "Силна експлозия разтърси днес химически завод в Източен Китай, предаде Франс прес, като се позова на местните власти. Засега се съобщава за ранени, но не се уточнява колко са. Взривът е отекнал около 14,50 ч. местно време (06,50 ч. по Гринуич) в обект на компанията Тянцзяи кемикъл, намиращ се в град Янчън, на около 260 километра северно от Шанхай, съобщават общинските власти на града в социалната мрежа Вейбо. На видео, разпространено в интернет от няколко китайски медии, се вижда огромно огнено кълбо, издигащо се на няколко десетки метра височина над завода. После се вижда и стълб от гъст сив дим.  \"След взрива спасителните служби, пожарникари и медицински персонал бяха изпратени на мястото на произшествието за участие в спасителни операции\", се казва в съобщението на общината във Вейбо. \"Жителите на района спонтанно се организираха, за да откарат ранените в болница\", се допълва в съобщението.  Националният център по сеизмология на Китай е регистрирал в града в 14,48 ч. местно време (06,48 ч.) земетресение с магнитуд 2,2. Това може да е потенциална индикация за мощността на взрива. През ноември миналата година в град Чжанцзякоу на около 200 километра северозападно от Пекин при изтичане на газ в химически завод последва взрив и загинаха 23 души. Един от най-тежките инциденти в китайската промишленост стана през 2015 г. в Тянцзин, в северната част на страната. В огромна експлозия в склад за химически продукти тогава загинаха най-малко 165 души.", "date": "2019.03.21", "title": "Мощна експлозия разтърси химически завод в Китай"}
{"url": "https://www.faktor.bg/bg/articles/boyko-borisov-i-antonio-tayani-otkriha-bronzov-byust-na-atanas-burov-v-ep", "text": "Българският министър-председател Бойко Борисов, евродепутатът Андрей Ковачев, председателят на Европейския парламент Антонио Таяни и председателят на ЕНП Манфред Вебер участват в тържествена церемония в Брюксел по случай откриването на бронзов бюст на Атанас Буров в ЕП. За първи път в историята на институциите на ЕС част от Европейския парламент ще носи името на български общественик. Атанас Буров е европейски демократ и държавник, работил усилено за въвеждането на модерни за времето си европейски практики в България. Решението за именуването на част от централната сграда на ЕП в Брюксел на Атанас Буров бе одобрено от ръководството на Европейския парламент в края на миналата година по инициатива на български евродепутати. Искам да благодаря на всички присъстващи тук. В момента се намираме на гости в Европарламента, на гости сме на г-н Антонио Таяни, но вече има пространство наречено \"Атанас Буров\". Първият български политик, който е удостоен с такава чест.  \"Атанас Буров е казал, че трябва да бъдем приятели с всички, включително и с СССР, но първи е прозрял, че бъдещето на България е свързано с Европа. За съжаление противопоставянето в България продължава. Тези, които избиха цвета на нацията след 1944 година, ги няма днес. Напротив. Техните деца и внуци напъват да дойдат тук като троянски коне. Не искам да си разваляме настроението, но искам да се знае какво означава да се живее в страх. Попитайте наследниците на Буров какво е страх, истински страх. Да не можеш да говориш, да дойдат да ти вземат всичко без съд и присъда. А какво става сега? Децата и внуците на убийците на Буров ще ми говорят за лиспа на медийна свобода, когато са обградени от 100 камери и могат да си говорят каквото си искат. Наследниците на Буров ще ви обяснат какво значи страх. Него са го наричали буржоа. А червената буржоа след 1944 година какво правеше? Кой живееше в най-хубавите апартаменти тогава - на Позитано, на Оборище, в центъра? Те ще говорят сега за апартаменти. А ние в село Банкя си карахме Жигулитата и им гледахме Мерцедесите\", ядоса се Борисов. \"Стига. Не искам да развалям този хубав празник днес. Още веднъж искам да благодаря на всички тук\", завърши премиерът.", "date": "2019.03.21", "title": "Бойко Борисов и Антонио Таяни откриха бронзов бюст на Атанас Буров в Еропарламента"}
{"url": "https://www.faktor.bg/bg/articles/novini/svyat/germaniya-i-frantsiya-sazdadoha-savmestna-parlamentarna-asambleya", "text": "Германският Бундестаг одобри вчера създаване на съвместна парламентарна асамблея с Франция, която да заседава поне два пъти годишно, предаде ДПА. Френското Национално събрание вече даде съгласието си за проекта, припомня агенцията. Асамблеята ще бъде съставена от по 50 депутати съответно от Германия и Франция. Тя ще осъществява мониторинг на срещите между министри от двете страни и ще може да представя съвместни резолюции пред Националното събрание и Бундестага. Споразумението получи подкрепата на умерените германски партии, като социалдемократът Нилс Шмид го определи за единствено по рода си. Крайнолявата партия \"Левите\" и крайнодесните популисти от \"Алтернатива за Германия\" гласуваха против предложението за съвместна асамблея с Франция. По-рано то бе одобрено и от френския парламент. \"Създаването на съвместна парламентарна институция е знак за интензивността на нашите отношения\", отбеляза председателят на френското Национално събрание Ришар Феран.", "date": "2019.03.21", "title": "Германия и Франция създадоха съвместна парламентарна асамблея"}
{"url": "https://www.faktor.bg/bg/articles/novini/svyat/nad-300-sa-zhertvite-ot-tsiklona-udaril-zimbabve-i-mozambik", "text": "Спасителните екипи и хуманитарни организации се борят с времето, за да достигнат до оцелелите след опустошителния циклон Идай в Зимбабве и Мозамбик. Потвърдените жертви в двете страни са над 300, но е много вероятно да нараснат до 1000. Все още има хора, които стоят по покривите на сгради и по високи места и очакват да бъдат спасени.  Възникналата в Индийския океан буря от четвърта категория връхлетя в петък централните райони на Мозамбик с ветрове до 160 км/ч. После отслабна и се насочи към Зимбабве.  В наводнените от стихията райони се намират повече от 350 000 души.", "date": "2019.03.21", "title": "Над 300 са жертвите от циклона, ударил Зимбабве и Мозамбик"}
{"url": "https://www.faktor.bg/bg/articles/novini/balgariya/predizboren-li-e-skandalat-s-apartamenta-na-tsvetanov", "text": "\"Виждаме, че това е 2 месеца преди изборите. Предизборно ли е? Предизборно е\", коментира социологът Андрей Райчев информациите, които се появиха в общественото пространство за новия апартамент на втория човек в ГЕРБ Цветан Цветанов. Според политическия анализатор Георги Харизанов нарушения при сделката няма. \"Давате 2 обзаведени жилища с обща площ 200 кв.м - получавате необзаведено жилище с площ 240 квадрата и доплащате разликата по 1500 евро на квадрат. Къде е неколкоратно по-ниската цена?. Фирмата е реализирала доста прилична печалба. Не е успешен опитът да се предизвика някаква сензация\", попита Харизанов.  \"Всеки път когато политици на водещи позиции се сдобиват с имоти, това дразни обществото. Но заравянето в имотната тема, ако не изнася на някого, то със сигурност не изнася на БСП. Заравянето в имотната тема по време на кампания няма да им донесе ползите, които те очакват. Многоимотните политици с необясними доходи са в пъти повече в БСП. Не се учудвам, че не е повдигната от вестник \"Дума\", заяви още Харизанов. \"Всичко зависи от това как ще реагира Борисов. Ако сега Борисов и ГЕРБ защитят Цветанов, значи че партията се обрича на един безкраен обяснителен режим. По-вероятно е да бъде изчакав резултат от проверката\", коментира Райчев.  \"Когато някой е стъпил накриво в ГЕРБ, той си отива, такава е практиката в партията\", отговори му Георги Харизанов.", "date": "2019.03.21", "title": "Многоимотните политици с необясними доходи са в пъти повече в БСП"}
{"url": "https://www.faktor.bg/bg/articles/novini/svyat/avtobus-se-vryaza-v-peshehodtsi-v-istanbul", "text": "Пътнически автобус се вряза в пешеходци в Истанбул, съобщи турската частна телевизия НТВ. Има ранени, пише БТА. Катастрофата е станала в квартал Беязит, когато наближавайки спирка, шофьорът на автобуса загубил контрол над возилото. Автобусът първоначално се блъснал в пет коли, след което се забил в спирката. Ранени са хора, които чакали на спирката. Някои от тях са били откарани в болница с линейки.", "date": "2019.03.21", "title": "Автобус се вряза в пешеходци в Истанбул (обновена)"}
{"url": "https://www.faktor.bg/bg/articles/novini/svyat/zaplashen-li-e-kazahstan-ot-poglashtane-ot-rusiya", "text": "Оставката на Нурсултан Назарбаев предизвика буря от емоции в Русия - той оглавяваше Казахстан от 22 юни 1989 г. - отначало като първи секретар на ЦК на компартията на Казахстан, после като президент на съюзната република, а от края на 1991 г., след разпадането на СССР, вече като глава на независима държава. Как тъй лидерът на най-близката съюзничка на Русия, участничка в Евразийския съюз, напуска президентския пост, какво ще стане сега с Казахстан? Още повече че там живеят 3,5 милиона руснаци - една пета от населението на страната, пита руският \"Взгляд\" \"Губим Казахстан, на власт ще дойдат ислямисти, ще има майдан, страната ще падне в ръцете на Китай, не - на САЩ\" - какви ли не ужасии ще четем по вестници и социални мрежи.  Неслучайно обаче Нурсултан Абишевич Назарбаев е не само най-дълго управлявалият ръководител в постсъветското пространство, но и най-мъдрият - затова в Казахстан няма да има никакви трусове след 20 април. Поне защото Назарбаев напуска президентския пост, но не и властта. Той самият го посочва пределно ясно в обръщението си: \"Както знаете, законът у нас ми отрежда статута на Първи Президент - Елбасъ (Лидер на нацията). Оставам председател на Съвета за сигурност, орган със сериозни пълномощия. Оставам председател на партията \"Нур Отан\", член на Конституционния съвет. Сиреч оставам с вас. Грижите на страната и народа остават мои грижи\". Значи Назарбаев ще ръководи Казахстан и занапред. Толкова години, колкото Бог му даде. В ръцете му остават всички лостове на властта - и формалните, и още по-важно, неформалните.  Назарбаев отново заявява съвсем открито: \"Като основател на независимата казахстанска държава виждам бъдещата си задача в това да осигуря поемането на властта от ново поколение ръководители, които да продължат преобразованията в страната\". При все че конституцията неотдавна бе променена и засили ролята на парламента, нищо не подсказва, че Назарбаев иска да остави след себе си някакво колективно ръководство. За Русия е извънредно важен курсът на Казахстан към създаване и укрепване на Евразийския съюз. И няма никакви съмнения, че Назарбаев ще го следва и като \"баща на нацията\". Той се стреми Казахстан да запази своята независимост и след смъртта му. А тя е застрашена от две неща. Първо, от жестока борба за власт между различните кланове в казахското общество. Теоретично тя би могла да разкъса държавата, създадена от Назарбаев, и да я обрече на подялба между съседите й. Второ, от присъединяване на Казахстан - пълно или частично, към Русия: било вследствие на вълнения покрай борби за власт в страната, било заради процесите на интеграция и централизация в Евразийския съюз, които постепенно да разтворят в него средноазиатската страна, което е особено важно с оглед наличието на многомилионно руско малцинство в Казахстан и поради факта, че Северен Казахстан е бил усвоен и заселен от руснаци.  БТА", "date": "2019.03.21", "title": "Заплашен ли е Казахстан от поглъщане от Русия"}
{"url": "https://www.faktor.bg/bg/articles/v-moskva-pritesneni-che-braziliya-mozhe-da-vleze-v-nato", "text": "Москва е обезпокоена от макар и потенциалната засега възможност Бразилия да стане член на НАТО, става ясно от публикация днес в руския вестник „Независимая газета“, цитирана в материал на БТА. Според руски сенатори идеята за членството на Бразилия в НАТО не е само една от \"странностите\" на президента на САЩ Доналд Тръмп. Вашингтон разглежда сериозно възможността Бразилия да стане \"голям ненатовски съюзник\" или дори \"съюзник от НАТО\", заяви Тръмп във вторник, след като посрещна в Белия дом бразилския си колега Жаир Болсонаро. Тръмп се опитва \"да покаже, че не е загърбил НАТО\" и думите му \"не са поредните странности на екстравагантния стопанин на Белия дом\", а може да се превърнат в реалност, коментира във Фейсбук Константин Косачов, председател на комисията по външна политика към горната камара на руския парламент. Предложението на американския лидер има ред различни измерения, посочва той, цитиран в руски издания. \"Поканата на новия десен лидер на Бразилия за военен алианс, било то в рамките на НАТО или в отделен формат - това е предложение за създаване на един вид \"Антикоминтерновски пакт\", добавя Косачов. Става дума за \"известното японско-германско споразумение от 1936 г., сключено с цел да не се допусне по-нататъшно разпространение на комунистическата идеология в света. Целите впрочем доста си приличат - противодействие срещу левите на американския континент, а както се знае, към тях не спада само Венецуела\", отбелязва \"Росийская газета\". Освен това според руския сенатор идеята на Тръмп е \"ясен сигнал към европейските съюзници на САЩ, че продължат ли да демонстрират непокорство, най-вече във финансовите въпроси, водещата страна в НАТО може да измести акцентите в самата концепция на алианса\", премахвайки \"днешната му евроцентричност\". Косачов вижда тук и намерение \"да се внасят раздори в често дразнещото Запада обединение БРИКС\" - икономическия блок, включващ Бразилия, Русия, Индия, Китай и Южна Африка. Бразилците не оцениха диалога на своя президент с Доналд Тръмп за евентуално влизане на страната им в НАТО, констатира \"Вести\". Това сочат резултати от допитване, пише онлайн изданието. \"Рейтингът на Жаир Болсонаро падна с 15 на сто. Никой от предходните бразилски лидери не е бил толкова непопулярен. А няма и три месеца, откакто е на поста\", допълва \"Вести\". Според последната анкета на института Ибопе 51 процента от бразилците одобряват начина, по който президентът управлява, в сравнение с 67 процента през януари. Руският сенатор Алексей Пушков нарече Тръмп \"новатор\", защото лидерът на САЩ иска да присъедини към НАТО страна, която географски няма нищо общо с организацията, пише \"Известия\". \"Най-добрият път към заглъхване на НАТО е чрез разтваряне (на пакта, б. р.) в безбрежния Атлантик\", цитира всекидневникът коментар на Пушков в Туитър. Думите за членство на Бразилия в НАТО са \"едно от екзотичните изявления на Доналд Тръмп\", защото \"не може да става и дума за институционално съюзничество\" - според Северноатлантическия договор в алианса могат да членуват само САЩ, Канада и европейски страни, обяснява социологът Татяна Пархалина пред \"Московский комсомолец\". Бразилия обаче може да тръгне по пътя на Колумбия, която миналата година първа от страните в Южна Америка се присъедини към НАТО като \"глобален партньор\". Това не е съвсем пълноценно членство - страната не е задължена да участва във военни действия. Подразбира се сътрудничество примерно в сферите на кибернетичната сигурност и разминирането, прогнозира вестникът. Проблемът дали Бразилия ще участва или не в решаването на венецуелската криза изглежда вече по нов начин - защото, ако поканата за НАТО бъде приета, съюзническите отношения явно ще задължат страната да действа \"солидарно\" с другите членки на алианса, отбелязва \"Независимая газета\". Темата за членство на Бразилия в НАТО стои с особена острота за Русия. Как хипотетичното членство в НАТО ще се съчетава с членството на страната в БРИКС - ето един голям въпрос, който все още остава без отговор, подчертава изданието.", "date": "2019.03.21", "title": "В Кремъл притеснени, че Бразилия може да влезе в НАТО"}
{"url": "https://www.faktor.bg/bg/articles/novini/svyat/tri-eksplozii-v-kabul-ima-zhertvi-i-raneni", "text": "Няколко експлозии отекнаха в афганистанската столица Кабул, предадоха световните агенции. Според афганистански представители три взривни устройства са експлодирали близо до шиитски храм и гробище в западната част на афганистанската столица, предаде Асошиейтед прес. Шестима души са убити, а 23 са ранени, предаде Ройтерс. Засега никой не е поел отговорност за атаките. Според агенция Синхуа поне едно от нападенията е било извършено от атентатор камикадзе. Експлозиите станаха в момент, в който милиони афганистанци отбелязват Невруз - празника на пролетното равноденствие, който се чества от 300 милиона души в различни части на Близкия изток, Средна Азия, Кавказ и на Балканите.", "date": "2019.03.21", "title": "Три експлозии в Кабул, има жертви и ранени"}
{"url": "https://www.faktor.bg/bg/articles/novini/svyat/dzheremi-korbin-otiva-v-bryuksel-shte-obsazhda-alternativen-plan-za-brekzit", "text": "Лидерът на британските лейбъристи Джереми Корбин ще посети Брюксел, за да обсъди с лидери на ЕС \"алтернативен\" план за Брекзит, предаде Ройтерс, като се позова на съобщение на Лейбъристката партия. Корбин ще има срещи с преговарящия за Брекзит на Европейската комисия Мишел Барние и генералния секретар на ЕК Мартин Зелмайер. Ще разговаря и с премиерите на седем страни членки на ЕС, сред които е испанският премиер Педро Санчес. В Брюксел лейбъристкият лидер ще изрази увереност, че един алтернативен план за Брекзит ще бъде подкрепен от британския парламент. Досега британските депутати отхвърлиха на два пъти плана на британския премиер Тереза Мей. Вчера тя поиска промяна на датата за напускане на ЕС - от 29 март на 30 юни.", "date": "2019.03.21", "title": "Джереми Корбин отива в Брюксел, ще обсъжда \"алтернативен\" план за Брекзит"}
{"url": "https://www.faktor.bg/bg/articles/volen-siderov-nadyavam-se-koalitsiyata-da-e-stabilna-zashtoto-bsp-ne-e-gotova-da-upravlyava", "text": "\"Стабилността на коалицията я крепим всеки ден - надявам се да не се срути, защото БСП не са готови да управляват\". Това каза лидерът на ПП „Атака“ и председател на ПГ на „Обединени патриоти“ Волен Сидеров пред журналисти във връзка със скандалите около имотите на част от управляващите и дали те ще се отразят на стабилността на коалицията. Попитан дали може тези скандали да доведат до разместване на министерски постове, той посочи, че това винаги може да се случи.  „Стабилността на коалицията я крепим всеки ден. Всеки ден с нашите крехки ръце. Надявам се да не се срути коалицията. Виждате, че БСП не са готови да управляват. Ако бяха готови, да кажем: „Заповядайте, поемайте властта, започвайте да управлявате“. Не са готови, значи трябва да поддържаме стабилността на коалицията, докато се появи такава сила“, коментира още Сидеров.", "date": "2019.03.21", "title": "Волен Сидеров: Надявам се коалицията да е стабилна, защото БСП не е готова да управлява"}
{"url": "https://www.faktor.bg/bg/articles/v-posledniya-moment-vkarvat-paketa-mobilnost", "text": "Пакет \"Мобилност\" влиза в залата на Европейския парламент в понеделник по предложение на председателя на либералите в ЕП Ги Верхофстад, за да бъде гласуван на предпоследната сесия за този мандат сесия идната седмица в Страсбург. Това е решил председтателският съвет на ЕП току-що, съобщи в Брюксел лидерът на евродепутатите от ГЕРБ/ЕНП Андрей Ковачев. \"Това е в нарушение на правилата, защото за първи път в пленарната зала влиза текст, който е отхвърлен в транспортната комисия. В понеделник с колегите от останалите държави и периферията на ЕП да го съборим от дневния ред, за да не стига до гласуване в сряда\", не се отказва Ковачев. Той е категоричен, че решението трябва да остане за следващия мандат.", "date": "2019.03.21", "title": "В последния момент вкарват пакета \"Мобилност\" в ЕП"}
{"url": "https://www.faktor.bg/bg/articles/novini/balgariya/korneliya-ninova-kupila-tristaen-apartament-za-21-000-lv", "text": "Председателят на БСП Корнелия Нинова е успяла да закупи апартамент от близо 90 квадрата на столичната улица „Боряна“ в квартал Овча Купел на цена от 241 лева на квадратен метър. Общата цена, която Нинова и съпругът й Митко са платили е 21 514 лева, според имотната декларация на лидерът социалистите, съобщава телевизия \"Европа\".  Покупката е извършена през 2004 г., по времето когато Нинова все още е изпълнителен директор на „Техноимпекс“ АД.  Според официалната статистика на НСИ за 2004 г. средната цена на имотите в София през годината е била 1095 лв. или четири пъти по-висока от платената от Корнелия Нинова. През 2004 г. друг червен депутат – Валери Жаблянов, се сдобива с апартамент с квадратура от 96 квадрата. Обявената в имотната му декларация цена на придобиване е точно 31 000 лева или 322 лева на квадрат. Цената е малко по-висока от тази на Нинова, но все пак близо четири пъти по ниска от средната за София. Жаблянов също така е собственик на луксозна къща със застроена площ от 300 квадратни метра в столичния квартал Драгалевци, придобита през 2013 г. на стойност 360 000 лв. Не по-малка е разликата между средната пазарна цена на имотите в София и апартаментът на друг виден социалист – депутатът Жельо Бойчев. През 2006 г. Жельо и съпругата му Зорница придобиват апартамент с внушителна квадратура от 175 квадрата. Цената, която семейство Бойчеви плаща е 57 100 лева или цена от 326 лева на квадратен метър. Отново по данни на НСИ за първото тримесечие на 2006 г. средната цена на квадратен метър в София е била 1313 или четири пъти по-ниска цена. На по-ниска от средната пазарна цена е придобила апартамент в София и депутатът от ДПС Нигяр Джафер. През 2003 г. тя е закупила апартамент от 107 квадрата на цена от 65 000 лева. Сметката показва, че цената на квадрат е 607 лева. По данни на НСИ средната цена на квадрат за апартамент в София е била около 850 лева. От необичайно ниски цени на имотите в София се е възползвал и депутатът от Патриотичния фронт Борис Ячев. Той е закупил апартамент от 50 квадратни метра в София през 2009 г. за 37 500 лева. Сметката показва, че имотът е придобит за 750 лева на квадрат. По данните на НСИ средната цена на апартаментите в София през четвъртото тримесечие на 2009 г. е била 1585 лева.", "date": "2019.03.21", "title": "Корнелия Нинова купила тристаен апартамент за 21 000 лв."}
{"url": "https://www.faktor.bg/bg/articles/karadzhich-sled-dozhivotnata-si-prisada-srabskiyat-narod-pobedi-haga-ne-mozhe-da-mi-napravi-nishto", "text": "Адвокатът и член на защитата на Радован Караджич, Марко Сладойевич, предаде пред телевизия РТРС думите на първия президент на Република Сръбска към сръбския народ след произнасянето на присъдата му за доживотно лишаване от свобода, предава електронното издание на белградския ежедневник „Вечерне новости“. „Сръбският народ и аз, заедно с него, вече сме спечелили. Република Сръбска е създадена и сръбският народ е свободен в собствената си страна“, заяви той. „Жертвата, която поднасям, е много по-малка от тази на другите. Хиляди млади мъже изградиха Република Сръбска. Много от тях станаха военни инвалиди... Най-голямата жертва дадоха майките, чиито синове, често единствени, дадоха живота си за свободата на сръбския народ. Това са истинските жертви“, обясни Караджич. „Това ялово отмъщение на Хагския трибунал не ми причинява нищо, на мен, стареца. Не се предадохме дори, когато беше много по-тежко и дори в затвора аз няма никога да престана да се боря за истината за нашата праведна борба във войната, която ни беше наложена и в която страдаха всички три народа“, продължи Караджич. „Във всяка война, особено гражданска, изроди извършват престъпления, които нашата държава би предотвратила, ако знаеше за тях. Ние се борихме честно за свободата и равнопоставеността на сръбския народ в Босна и Херцеговина. Затова винаги и навсякъде, нека бъдем достойни, не мразим другите и гордо пазим това, което е над нас - нашата Република Сръбска“, каза Караджич. В сряда апелативният съвет на Международния остатъчен механизъм за криминални трибунали осъди на доживотен затвор първия президент на Република Сръбска Радован Караджич заради геноцида в Сребреница, престъпления срещу човечеството и нарушение на законите и обичаите на войната.", "date": "2019.03.21", "title": "Караджич: Сръбският народ победи, Хага не може да ми направи нищо"}
{"url": "https://www.faktor.bg/bg/articles/novini/balgariya/d-daritkova-gerb-nyama-nuzhda-ot-pateritsa-za-yavyavane-na-izborite", "text": "„ГЕРБ няма нужда от „патерица” за явяване на изборите. Последните проучвания сочат, че имаме значителна преднина пред нашия основен опонент”. Така д-р Даниела Дариткова от ГЕРБ отговори на коментарите за общото явяване на евровота със СДС. „На нас ни трябва партньор, който да бъде не само наша коалиция, но и коректив и това виждаме в СДС – това е първата партия членка на ЕНП”, коментира Дариткова. „Ние повече от 10 години побеждаваме БСП”, заяви още Дариткова. Тя коментира и протеста на медицинските сестри. „Част от исканията им са справедливи, но трябва да търсим диалога и реалистичните обещания. Министърът предложи реалистично решение – да се направи стандарт за това според професионалната отговорност какви трябва да са нивата на заплащане на медицинските сестри. Вярвам, че диалогът ще бъде възстановен”, заяви Дариткова. „На този етап не виждам във финансирането на сектора за тази година възможност за определяне на 2 минимални заплати като основна заплата. Брутните заплати в някои лечебни заведения достигат добри стойности. В голяма част от лечебните заведения от началото на годината вече са повишени заплатите на медицинските сестри. В други това предстои. Ангажиментът на министерството е да осигури повече средства за сектора, този ангажимент е изпълнен – с 30 милиона повече. Надявам се да се разсъждава реалистично”, заяви още Дариткова.", "date": "2019.03.21", "title": "Д. Дариткова: ГЕРБ няма нужда от \"патерица\" за явяване на изборите"}
{"url": "https://www.faktor.bg/bg/articles/novini/balgariya/aleksandar-yordanov-ne-se-li-obedini-desnitsata-prashtame-deputati-v-ep-koito-vrashtat-evropa-v-erata-na-bolshevizma", "text": "„На евроизборите се решава съдбата на Европа за следващите 5 години, което е проблем на всички граждани на ЕС. Участието на ГЕРБ и СДС не е за общински съвет на Ябланица, а за това, дали искаме обединена Европа. От една страна имаме настъпление на национал-популистки партии, които връщат ЕС в 20-ти век, във времето на болшевизма“. Това заяви пред ТВ Европа бившият председател на парламента Александър Йорданов.   „Трябва да се прави разлика между борбата за европейски интереси пред дребните партийни боричкания и партийни партизанлъци. За България е важно да пратим повече депутати, които не са националисти и социалисти. В момента имаме евродепутат от т.нар. стара десница, който си остана представител само на ДСБ. На последните избори десницата изгуби над 300 000 гласа, защото партиите бяха разделени. Не се ли обединим за тези избори, ние отново ще пратим в ЕП хора като Ангел Джамбазки“, каза още Йорданов.  „Появиха се много провокации, че ГЕРБ ще управлява с БСП. Това обаче не се случи, както виждаме. Трябва да се научим да виждаме европейските уроци и как другите действат. По-важно сега е да се стабилизира ЕП, защото от това зависи кой ще управлява Европа през следващите 5 години. Ако СДС има представител в ЕП, то негативите няма да е за него, а за тези, които няма да имат глас в Европа. Заради слаби политици в по-малките десни партии, нямаме представители в Народното събрание. Вече 20 години младите десни лица не могат да спечелят едни избори. Затова ще гледаме само отстрани как управляват Каракачанов и Джамбазки. От успеха на ЕНП зависи и какво ще е бъдещето на България“, коментира Йорданов.  „Познавам Виктор Орбан от 90-те години, когато беше либерал, но претърпя метаморфоза. ЕНП взе компромисно решение за партията му, която остава в редиците ѝ. Засега Орбан свива байряка, но нека да видим, дали няма да пришие евродепутатите си към крайните националисти. Виктор Орбан пренася своя национализъм извън границите на Унгария. Той обича да посещава едно малко курортно градче в Румъния, където изнася знакови речи срещу единството на ЕС. Според него, с Русия трябва да се води многоаспектна политика. Орбан се превърна в говорител на Русия в Европа. Неговите изказвания не се различават с опорните точки на Кремъл. Много скоро в неговата партия ще се развият процеси, които ще бъдат насочени към обединението на Европа“, каза още Йорданов. Той пожела на всички десни партии да проявят отговорност пред Европа, за да живеем в по-добър свят.", "date": "2019.03.21", "title": "Ал. Йорданов: Не се ли обедини десницата, пращаме евродепутати, които връщат ЕС в ерата на болшевизма"}
{"url": "https://www.faktor.bg/bg/articles/novini/svyat/sasht-sa-razpolozhili-6-bombardirovacha-b-52-v-evropa", "text": "САЩ са разположили шест стратегически бомбардировача B-52 в Европа през последната седмица. Това се определя като силно послание към Москва, която празнува петата годишнина от анексията на Крим. Преди дни Русия разположи ескадрила стратегически бомбардировачи на Кримския полуостров. Американските самолети, които могат да носят ядрени оръжия, се намират в британската военновъздушна база „Феърфорд”, но участват в учения с партньори от НАТО на различни места в Европа.", "date": "2019.03.21", "title": "САЩ са разположили 6 бомбардировача B-52 в Европа"}
{"url": "https://www.faktor.bg/bg/articles/novini/balgariya/ts-tsvetanov-kam-ninova-za-razlika-ot-bsp-v-gerb-osaznavame-che-evropeyskite-izbori-sa-vapros-na-evropeyski-tsennosti", "text": "По повод извънпарламентарната комуникация, която провежда от седмици насам Корнелия Нинова, искам да подчертая, че със срещата с партньорите от СДС показахме, че сме чули призива на президента на ЕНП Жозеф Дол да не допуснем разпиляване на десния вот в България. За голямо съжаление, в БСП освен, че не чуха гласа на лидера си на ПЕС Сергей Станишев за единство, дори спретнаха на собствения си пленум нагледен пример как могат да бъдат фалшифицирани едни вътрешнопартийни избори. И това го заявиха не други, г-жо Нинова, а го признаха ваши вътрешни ръководни кадри в БСП!  Това написа в личния си профил във \"Фейсбук\" зам.-председателят на ПП ГЕРБ и лидер на парламентарната група Цветан Цветанов. \"За разлика от БСП в ГЕРБ осъзнаваме, че европейските избори са въпрос на европейски ценности, на силен и обединен Европейски съюз, който да работи за ограничаването на влиянието на Русия и фалшивите новини, с които ни заливате всекидневно. Що се касае до срещата на ГЕРБ с Воля в парламента - днес с колегите обсъдихме всички изпълнени ангажименти от управленската програма от началото на мандата до сега. Говорихме за повишените пенсии, за Коледните и Великденските добавки за пенсионерите, за увеличените заплати, за повишените доходи на учителите, за реформите в здравеопазването и за върнатите деца в училище, за строителството на пътища и магистрали, за санирането. Но ако според Вас аз съм се отчитал на някого с повдигнати обвинения, то Вие, г-жо Нинова, само преди броени дни, лично издигнахте човек с обвинения за пране на пари за водач на евролистата на БСП! А може би сте забравила също, че в парламентарната група на БСП имате и други депутати с повдигнати обвинения за едно от най-тежките политически престъпления? От къде идва разликата в критериите и обективността Ви, г-жо Нинова? В този ред на мисли, смятам, че не Ви прави чест точно Вие да давате морална оценка за случващото се\", написа още Цветанов.", "date": "2019.03.21", "title": "Ц. Цветанов към Нинова: За разлика от БСП, в ГЕРБ осъзнаваме, че европейските избори са въпрос на европейски ценности"}
{"url": "https://www.faktor.bg/bg/articles/novini/balgariya/kiril-ananiev-shte-napravim-greshka-ako-da-dadem-pari-na-meditsite-sega", "text": "\"Правителството да извади едни пари и да ги даде на протестиращите медици сега би било грешка, тъй като така ще бъдат запазени всички недостатъци при формирането на работната заплата на медиците\". Това каза здравният министър Кирил Ананиев пред БТВ по повод предстоящия днес национален протест на медицинските сестри в България. „Още от самото начало казах, че уважавам претенциите на медицинските сестри, дълбоко уважавам труда, който те полагат, оценявам тяхната роля в лечебния процес. Те искат да има предвидимост в тяхната работа“, каза Ананиев. Той добави, че преди два дни е събрал директорите на държавните болници и специално е поставил въпроса указва ли се натиск върху медиците. „Беше ми казано категорично, че не е оказван натиск върху тях. Не мога да допусна да лиша хора от законовото им право да протестират“, коментира здравният министър.  Той припомни, че на 1 март е провел среща с медиците, по време на която е имало „доста конструктивен разговор“, по време на който е установена разлика в заплатите на медицинските сестри. Именно затова Ананиев е предложил да се разработи конкретна методика на база правила и принципи как да се определят заплатите на медиците. Тази методика би действала във всички лечебни заведения в страната. „Първоначалната идея беше да се разработят тези правила и механизми за формиране на работната заплата в държавните болници, в болниците в смесено участие и общинските. Вчера медицинските сестри и всичките професионалисти по здравни грижи поставиха въпроса дали не трябва тези правила да се поставят и в частните болници“, допълни Ананиев. Той посочи, че е поел ангажимента да се срещне с Асоциацията на частните болници.  „Мисля, че можем да достигнем до консенсус, тъй като и те имат интерес да има правила и ред при формиране на работните заплати“, допълни той. Според него изваждането на едни пари сега означава да запазят всичките недостатъци на формирането на работна заплата, които съществуват в момента. „Затова предлагам да направим тази методика и каквото покаже, какъвто резултат покаже, тогава ще говорим за размера на парите, които са необходими, за да постигнем целите, които сме си поставили“, каза още Ананиев. По отношение на закона за съсловните организации, Кирил Ананиев заяви, че това е въпрос на парламента.", "date": "2019.03.21", "title": "Кирил Ананиев: Ще направим грешка, ако дадем пари на медиците сега"}
{"url": "https://www.faktor.bg/bg/articles/novini/balgariya/rumen-hristov-zalogat-za-koalitsiyata-s-gerb-e-poveche-evrodeputati-ot-enp", "text": "Две места в общата листа за евроизборите, едно от които избираемо, обещаха от ГЕРБ на СДС. Предложенито за коалиция обаче тепърва трябва да бъде обсъдено и одобрено от Националния съвет на СДС, а кандидатите, които партията ще предложи за общата листа с ГЕРБ, са \"знакови\". Така коментира новината от вчера председателят на СДС Румен Христов в студиото на \"Сутрешен блок\". \"Това беше един знак от страна на двете формации, които преговаряха. Това беше сигнал към Националния съвет на СДС ако евентуално постигнем съгласие, на какво можем да разчитаме\", коментира председателят на Съюза на демократичните сили. Според Христов призивът на председателя на Европейската народна партия Жозеф Дол е бил катализаторът за започване на преговори с ГЕРБ. Ръководството на СДС е получило мандат от Националния съвет на партията да преговаря с другите сили, членки на ЕНП - ДСБ, ДБГ и ГЕРБ. \"Това не е първият призив от страна на ЕНП към български партии. Имаше няколко преди това в годините. Едното е много знаково - в Каденабия, след което се сформира ОДС. Благодарение на това обединение ние постигнахме 138 депутата и самостоятелно мнозинство\", припомни Христов. Като залог и мотивация зад коалицията между ГЕРБ и СДС Христов определи увеличаването на броя на мандатите на ЕНП, излъчени от България. \"Имаме различия с политическа партия ГЕРБ, ние ги критикуваме конструктивно и аналитично във вътрешнополитически план\", коментира той, цитирайки несъгласието им с изграждането на АЕЦ Белене и притесненията им във връзка с \"Турски поток\" и обвързаността с Русия. Относно кандидатите, които ще бъдат излъчени от СДС за общата листа, лидерът на партията ги определи като \"знакови имена\". Христов обясни, че преговорите с \"Демократична България\" са прекратени едностранно от тях, но според него разговорите с тях могат да продължат.", "date": "2019.03.21", "title": "Румен Христов: Залогът за коалицията с ГЕРБ е повече евродепутати от ЕНП"}
{"url": "https://www.faktor.bg/bg/articles/ukrayna-vavezhda-novi-sanktsii-sreshtu-ruski-kompanii-i-grazhdani", "text": "Украинският президент Петро Порошенко нареди да бъдат въведени нови санкции срещу руски компании и граждани, замесени в строителни дейности в Крим, предаде Асошиейтед прес. В подписания вчера от Порошенко указ фигурират имената на високопоставени руски депутати. Заповедта на държавния глава е насочена срещу лица, замесени в строежа на Керченския мост, свързал Русия с Крим. В указа се предвиждат санкции и срещу организаторите на местни избори в контролираните от проруски сепаратисти райони на Източна Украйна. Крим бе анексиран през 2014 г. от Русия - акт, който Украйна и почти всички страни по света разглеждат като незаконен, отбелязва Асошиейтед прес. Руският президент Владимир Путин посети в понеделник Кримския полуостров, за да отбележи петата годишнина от анексията.", "date": "2019.03.21", "title": "Украйна въвежда нови санкции срещу руски депутати и компании"}
{"url": "https://www.faktor.bg/bg/articles/turskata-politsiya-predotvrati-atentat-v-istanbul", "text": "Турската полиция предотврати терористична атака в Истанбул, подготвяна от ИДИЛ. Властите са арестували мъж, за който се предполага, че е част от групировката. Това е станало по време на контратерористична операция в мегаполиса, съобщиха източници от силите за сигурност.  Турски гражданин с инициали С.М е бил арестуван в квартал в източната част на Истанбул на 17 март. Документи, принадлежащи на терористичната групировка, също са били открити от служителите на реда. ИДИЛ извърши серия от атаки срещу Турция през последните няколко години. Последното голямо нападение беше в Истанбул на 1 януари 2017 година, когато един терорист уби 39 души в нощен клуб. През 2015 година, атентатор-камикадзе от терористичната организация уби 109 души на мирна демонстрация край централната гара в Анкара.", "date": "2019.03.21", "title": "Турската полиция предотврати атентат в Истанбул"}
{"url": "https://www.faktor.bg/bg/articles/novini/svyat/myusyulmani-v-avstriya-iskat-vitsekantslera-shtrahe-da-bade-saden-za-podbuzhdane-kam-omraza", "text": "Най-многочислената мюсюлманска организация в Австрия поиска да бъде повдигнато обвинение срещу австрийския вицеканцлер Хайнц-Кристиан Щрахе за подбуждане към омраза, предаде ДПА. Според Общността на ислямската вяра коментарите на Щрахе при негово публично изказване на 14 март насърчават омраза към мюсюлманите и мюсюлманските организации. На този ден Щрахе взе участие в представянето на книгата на противоречивия германски писател Тило Сарацин \"Враждебно превземане: Как ислямът пречи на прогреса и заплашва обществото\". Щрахе заяви, че във Виена съществуват радикални ислямски организации. Вицеканцлерът посочи, че в австрийската столица има 150 мюсюлмански дневни центрове, където деца се обучават да се превърнат в мъченици и се преобличат като бойци на терористичната организация \"Ислямска държава\". Общността на ислямската вяра разкритикува и думите на Щрахе за това как насилието си е проправило път в мултирелигиозния Ливан. \"Гражданите мюсюлмани първоначално били миролюбиви, но щом броят им достигнал определен процент (от населението), започнали да действат по-агресивно - знаем за гражданската война\", заяви Щрахе. Председателят на Общността на ислямската вяра Юмит Вурал заяви, че тези изказвания са недопустими.  \"След терористичните нападения в Нова Зеландия Общността на ислямската вяра казва: Достатъчно\", подчерта Вурал. (БТА)", "date": "2019.03.21", "title": "Мюсюлмани в Австрия искат вицеканцлера Щрахе да бъде съден за подбуждане към омраза"}
{"url": "https://www.faktor.bg/bg/articles/novini/balgariya/menda-stoyanova-ot-gerb-sme-gotovi-da-razgovaryame-za-evroilistite-i-s-dsb", "text": "„Всеки човек, независимо къде работи, има право да си купи жилище. Дали цените на имотите на Цветан Цветанов, Цецка Цачева и Вежди Рашидов са пазарни, или не – не мога да коментирам\". Това заяви пред БТВ депутатът от ГЕРБ Менда Стоянова. Тя призна, че е съседка на Цачева и Цветанов, но нейното жилище е под наем, тъй като не е от столицата и няма намерение да се мести от Пловдив. Тя отговори, че разговорът за имотите на колегите ѝ не е сериозен и попита защо не коментират апартаментите на Елена Йончева.  „ГЕРБ е достатъчно голяма партия и през годините е показала, че е сериозна и печели избори. Европейският вот е по-различен от местния или парламентарния. Те са тест, дали популистките партии ще имат превес в ЕП. СДС е сестринска партия в ЕНП. Ние не правим „добро“ на „сините“, а на ЕНП. С подадената ръка към СДС се стремим се да консолидираме десния вот. Готови сме да преговаряме и с ДСБ, но в Демократична България, доколкото разбирам, не могат да се разберат. Не ние, а СДС първи потърсиха ГЕРБ“, коментира явяването на двете партии на евроизборите депутатът.  „Мислех, че срещата ни с партия „Воля“ ще е проформа и бяхме отделили половин час, но тя продължи час и половина. Колегите от партията на г-н Веселин Марешки бяха приятно изненадани колко неща са се случили по време на това управление и предстоят да се реализират. Не бих могла да кажа, че партия „Воля“ е нов коалиционен партньор на ГЕРБ“, каза още Менда Стоянов.", "date": "2019.03.21", "title": "Менда Стоянова: От ГЕРБ сме готови да разговаряме за евроилистите и с ДСБ"}
{"url": "https://www.faktor.bg/bg/articles/v-nova-zelandiya-zabranyavat-avtomatite-i-poluavtomatichnite-orazhiya-sled-strelbata-v-kraystcharch", "text": "Новозеландската премиерка Джасинда Ардърн заяви днес, че Нова Зеландия въвежда забрана на всички автомати и полуавтоматични огнестрелни оръжия след стрелбата в Крайстчърч, предаде Ройтерс. Ардърн изрази надеждата си новият закон, с който се въвежда забраната, да бъде приет до 11 април. Припомняме, че австралийски десен екстремист откри стрелба и уби 50 богомолци в две джамии в новозеландския град Крайстчърч, засне касапницата и я излъчи на живо в социалните мрежи.Освен 50-те жертви на нападателя Тарант, 29 души все още се намират в болницата в Крайстчърч, осем от тях са в критично състояние в интензивното отделение.", "date": "2019.03.21", "title": "В Нова Зеландия забраняват автоматите и полуавтоматичните оръжия след стрелбата в Крайстчърч"}
{"url": "https://www.faktor.bg/bg/articles/novini/svyat/germaniya-obmislya-kontrol-varhu-razhodite-za-bivshite-prezidenti-i-federalni-kantsleri", "text": "Бившите канцлери и федерални президенти на Германия, които са напуснали поста си, все още имат право на лични шофьори, офиси и други привилегии. Скоро това може да бъде подчинено на строги правила, пише вестник Der Bild във връзка с решението на комисията по бюджета на Бундестага. В продължение на десетилетия никой не се e интересувал от това колко бюджетни средства се изразходват за издръжката на бившите държавни и правителствени ръководители. През септември германската федерална сметна палата провери разходите на бившите канцлери и заключи, че те харчат твърде много пари от джобовете на данъкоплатците за лични нужди. Според вестника, сега допълнителният доход на бившия федерален президент ще бъде включен в почетната пенсия в размер на 236 хиляди евро годишно. Бундестагът ще може да избира офиси за бивши канцлери и президенти, за да избегне прекомерно високите разходи за наемане. Максималният персонал ще бъде определен: офис мениджър, двама служители, секретар и шофьор. Службата трябва да се използва за решаване на служебни задачи, но не и за организиране на частни мероприятия. Кога ще влязат в сила новите правила, не се уточнява.", "date": "2019.03.21", "title": "В Германия режат личните шофьори и офисите на бивши канцлери и президенти"}
{"url": "https://www.faktor.bg/bg/articles/novini/balgariya/oblachno-s-leko-zahlazhdane", "text": "През следващото денонощие над Западна и Централна България облачността ще бъде предимно значителна. На места главно в планинските райони след обяд краткотрайно ще превали. На изток ще има по-значителни разкъсвания и намаления на облачността. Ще продължи да духа слаб до умерен север-североизточен вятър. Минималните температури ще са между 3 и 8, максималните - предимно между 12 и 17 градуса.", "date": "2019.03.21", "title": "Облачно, с леко захлаждане"}
{"url": "https://www.faktor.bg/bg/articles/novini/balgariya/taksimetrovi-shofyori-shte-protestirat-sreshtu-ruskata-firma-za-prevoz-maksim", "text": "Таксиметровият бранш излиза на протест срещу незаконните превози на пътници у нас, предава Нова Телевизия. Недоволството е предизвикано от нелоялната конкуренция на руската фирма за превоз „Максим”. Протестиращите ще преминат по столичния булевард „Цариградско шосе” и ще стигнат до общината. Заради протеста ще бъдат затворени улици в  района около храм-паметника „Св. Александър Невски”. Очаква се движението в центъра на града да е натоварено в обедните часове.", "date": "2019.03.21", "title": "Таксиметрови шофьори ще протестират срещу руската фирма за превоз \"Максим\""}
