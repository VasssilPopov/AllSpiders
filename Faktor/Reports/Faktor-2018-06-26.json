{"url": "https://www.faktor.bg/bg/articles/novini/svyat/holandiya-zabrani-zhenite-da-zakrivat-litsata-si-na-publichni-mesta", "text": "Холандия прие ограничена забрана за носене на \"скриващи лицето облекла\" на публични места. Забраната се отнася включително за ислямските бурка и никаб, но не и за хиджаба, който покрива само косата.  Крайнодесният политик Герт Вилдерс се опитва от над 10 години да прокара такава забрана. Горната камара на парламента одобри днес с гласуване окончателно мярката.  Холандският закон е представен от правителството като \"религиозно неутрален\" и няма толкова голям обхват, колкото във Франция и в съседна Белгия. Той се отнася до обществения транспорт, образователните институции, болници и правителствени сгради.", "date": "2018.06.26", "title": "Холандия забрани жените да закриват лицата си на публични места"}
{"url": "https://www.faktor.bg/bg/articles/sasht-preduprediha-shte-nalozhim-sanktsii-na-turtsiya-ako-zakupi-zenitno-raketen-kompleks-s-400-ot-rusiya", "text": "САЩ предупредиха, че ще наложат санкции на Турция, ако закупи зенитно-ракетен комплекс С-400 от Русия, съобщи Държавният департамент, цитиран от ТАСС. Американският помощник държавен секретар за Европа и Евразия Уес Мичъл заяви, че ще бъде трудно да се възстановят отношенията между САЩ и Турция, ако последната закупи С-400. През миналата седмица американска комисия в Сената прокара законопроект за разходите, който включва клауза за блокиране продажбата на изтребители Ф-35 на Турция, ако Анкара не се откаже от план да се сдобие със зенитно-ракетен комплекс С-400 от Русия. По-рано този месец турският външен министър Мевлют Чавушоглу нападна Вашингтон, че \"създава изкуствени кризи в стила на Запада\". Междувременно президентски източници съобщиха, цитирани от \"Дейли сабах\", че президентът на САЩ Доналд Тръмп е телефонирал на турския си колега Реджеп Ердоган, за да го поздрави за победата на изборите на 24 юни и да му пожелае успешен мандат. Двамата лидери са потвърдили решимостта да подобрят двустранното сътрудничество във всяка сфера, предимно в отбраната и военните отношения, подчертавайки стратегическото партньорство между държавите. Те също са подчертали важността да се приложи пътната карта за прочистване на кюрдите от северния сирийски град Манбидж и съвместна борба срещу тероризма. Стана ясно, че двамата президенти ще разговарят в кулоарите на срещата на върха на НАТО в белгийската столица Брюксел на 11 и 12 юли.", "date": "2018.06.26", "title": "САЩ  предупредиха: Ще наложим санкции на Турция, ако закупи зенитно-ракетен комплекс С-400 от Русия"}
{"url": "https://www.faktor.bg/bg/articles/novini/svyat/prez-sledvashtite-48-chasa-se-preporachva-na-balgarite-da-ne-patuvat-za-gartsiya", "text": "През следващите 48 часа се препоръчва на българите да не пътуват за Гърция във връзка с очакваните гръмотевични бури и обилни валежи. Това каза пред Радио \"Фокус“ главният редактор на вестник \"Български новини“ в Атина Иван Петрински. По думите му средиземноморският циклон \"Нефели“ вече е причинил някои сериозни наводнения, остров Закинтос е останал без електричество в рамките на час. \"В района на град Лариса имаше наводнения и наводнени пътища, особено тези, които са близо до морето. В следващите 48 часа се очакват гръмотевични бури, градушки, силни валежи, така че използвам възможността да препоръчам на нашите български сънародници, ако планират почивка и нямат неотложна работа, да не пътуват до Гърция“, обясни той. Иван Петрински обясни, че въпреки очакваната лоша метеорологична прогноза няма паника сред населението. Подобни силни бури и силни земетресения не са необичайни за Гърция, добави той.", "date": "2018.06.26", "title": "През следващите 48 часа се препоръчва на българите да не пътуват за Гърция"}
{"url": "https://www.faktor.bg/bg/articles/slavi-ne-kazvam-che-sa-svalili-predavaneto-na-milen-tsvetkov-zaradi-ostrova-na-borisov", "text": "Телевизионният водещ Слави Трифонов реагира във Facebook профила си на новината за сваляне на предаване на Милен Цветков. Припомняме, че изданието на \"Часът на Милен Цветков\" за понеделник не беше излъчено, а се завъртя стар запис.  Зрители спекулират, че причината е една от темите, които са щели да се обсъждат, а именно - новината, че премиерът Бойко Борисов си е купил гръцки остров, която вече бе опровергана от самия него преди дни от Брюксел и окачествена като манипулация и лъжа на жълтите издания. \"Снощи в 23:30 ч. Нова телевизия свали от ефир заснет епизод на предаването „Часът на Милен Цветков“. Една от предварително анонсираните теми на сваления епизод беше тази: „Какво накара премиера Борисов да се възмути от фалшивата новина, че е станал собственик на гръцки остров?“, пише Слави Трифонов в профила си. \"Сега. Не казвам, че са свалили предаването заради обсъждането на тази тема. Не, сигурно са го свалили заради една от другите две анонсирани теми: „Има ли война за трюфели в община Добрич?“ и „Вечната война между половете в новата книга на Патриция Кирилова „Учебник за мъже“. \"На мястото на сваления епизод, Нова телевизия пусна повторение на предаването на Милен Цветков от 22 юни, но без надписа...“повторение“. Защо Нова пуснаха точно предаването от 22 юни, и то без надпис „повторение“? Защото предаването си звучи актуално и за 25 юни – обсъждаха се досегашните изненади на световното първенство по футбол. Ако мине номерът\", коментира телевизионният водещ и завършва: \"Всъщност, ще ви кажа защо Нова свалиха епизода на Милен Цветков – заради „несъответствие със стандартите за телевизионно съдържание“.", "date": "2018.06.26", "title": "Слави:  Нова свалиха епизода от предаването на Милен Цветков  – заради „несъответствие със стандартите за телевизионно съдържание\""}
{"url": "https://www.faktor.bg/bg/articles/nova-tv-planiraniyat-epizod-na-chasat-na-milen-tsvetkov-ne-be-izlachen-zashtoto-ne-otgovarya-na-standartite-za-obektivnost-istinnost-i-balans", "text": "Снощният епизод от предаването \"Часът на Милен Цветков\" по \"Нова телевизия\" не беше излъчен, а вместо него в ефира на телевизията зрителите видяха повторно този от 22 юни.  Веднага тръгнаха приказки, че това е заради  аностираната предварително тема  на предаването за прословутия  \"гръцки остров\" на Бойко Борисов, за който той заговори гневно от Брюксел, след като \"новината\" се появи в никому неизвестен сайт. \"Планираният епизод от 25 юни 2018 г. на „Часът на Милен Цветков”, късното шоу на NOVA, не бе излъчен, защото не отговаря на стандартите на телевизията за обективност, истинност и баланс на гледните точки във всички предавания\", коментираха от медията", "date": "2018.06.26", "title": "Нова тв: Eпизодът на „Часът на Милен Цветков” не отговаря на стандартите за обективност, истинност и баланс"}
{"url": "https://www.faktor.bg/bg/articles/novini/balgariya/pregovorite-s-makedoniya-za-chlenstvo-v-es-mozhe-da-zapochnat-prez-yuni-dogodina", "text": ". Възможно е започването на преговори с Македония за членство в ЕС през юни 2019 година, съобщава македонската телевизия „Сител“ позовавайки се на Македонската информационна агенция (МИА), цитирана от \"Фокус\". Съветът на ЕС препоръчва възможното започване на преговори за членство през юни 2019 година при четири условия: провеждане на реформените приоритети, изпълнение на договора за името, позитивен доклад на Европейската комисия и решение на Съвета на ЕС. Започване на преговорите за Македония е обвързано и от постигането на напредък на реформите.", "date": "2018.06.26", "title": "Преговорите с Македония за членство в ЕС може да започнат през юни догодина"}
{"url": "https://www.faktor.bg/bg/articles/novini/svyat/nad-58-ot-glasuvalite-u-nas-turtsi-podkrepili-indzhe", "text": "58,3% от турските избиратели в България са гласували за опонента на Ердоган – Мухарем Индже от Народнорепубликанската партия. Мнозинството от турските гласоподаватели в Македония - 58,21 на сто са подкрепили Реджеп Ердоган, а неговата Републиканска коалиция спечели 59,25 на сто от гласовете, съобщава македонският сайт Фактор, цитиран от БТА. Според предварителните резултати в секцията на турското посолство в босненската столица Сараево за Ердоган са гласували 58,95 на сто от избирателите, а основният му съперник Мухарем Индже спечели 29,58 на сто от гласовете. На парламентарните избори отново води коалицията около Партията на справедливостта и развитието на Ердоган с 60,28 процента. В Косово за Ердоган са гласували 57,4 на сто от регистрираните избиратели. Съперникът на Ердоган Мухарем Индже от Народнорепубликанската партия получи в Косово 30,6 процента от гласовете. Индже печели мнозинство от гласовете в Албания, България, Гърция, Румъния и Сърбия съответно - 49,1, 58,3, 55,9, 41,1 и 63,6 процента. След обявяването на първите резултати турците празнуваха победата на Ердоган в Скопие, Сараево, Нови пазар и Призрен.", "date": "2018.06.26", "title": "Над 58% от гласувалите у нас турци подкрепили Индже"}
{"url": "https://www.faktor.bg/bg/articles/novini/balgariya/b-borisov-nyama-da-vdignem-dohodite-ako-pravim-izbori-vsyaka-godina", "text": "Премиерът Бойко Борисов видя положителен момент в искания от опозицията на вот на недоверие - че се очертала алтернатива - пак БСП с ДПС. \"Общо като държава вместо да се похвалим, защото всички ни хвалят за това, че България е пример как се пази границата, и да го приемем като общ успех, ние се атакуваме\", коментира Борисов, цитиран от \"Фокус\". Премиерът обвини социалистите, че от първия ден са искали да саботират европредседателството. \"За тях това беше жизнено важно. Затова и не участваха, не дадоха хора за него\", коментира той. \"Иначе не мога да си обясня да ми се тълкуват думите по този начин от г-жа Нинова, че съм признал, че границата не се пази добре. Още от управлението на БСП, когато дойде след това и бежанската вълна, завари ни след това и нас, и тях неподготвени. Тогава те започнаха 30 км ограда, ние още 200 км направихме. Командировахме полиция, повече армия, сменихме законите. Англичаните ни даряваха джипове, че нямахме тогава. Впоследствие извоювах 150 млн. евро от ЕК за нашата граница“, допълни той и отбеляза, че е била купена много техника, автомобили и всичко необходимо. Попитан с какви стъпки ще трябва да вървим, за да догоним средните доходи в Европа, Борисов отговори: \"Ами ако правим всяка година избори, няма да ги догоним\". Според него по отношение на доходите \"сме само 45 години назад заради тяхното управление, а и встрани\", но правителството вдигнало с 12% заплатите от началото на мандата.  \"Огромни пари се дадоха и то веднага се отразява и на доходите“, смята Борисов. Премиерът обясни, че засега френският президент Еманюел Макрон не иска да подкрепи Македония за присъединяване към ЕС, защото иска тя да е в пакет с Албания. Те обаче по думите на Борисов са \"много назад\". \"За НАТО знам, че ще стане през юли месец. Но много ми се искаше да имат път и към ЕС. Пакетирани така с друга държава – ще се забавят\", заяви още той. Борисов коментира и темата за Шенген с думите, че непрекъснато се променят условията както за членство там, така и за чакалнята на еврозоната. Затова се надявал чрез \"тихи преговори\", каквито обичали банкерите, да се стигне до решение.", "date": "2018.06.26", "title": "Б. Борисов: Няма да вдигнем доходите, ако правим избори всяка година"}
{"url": "https://www.faktor.bg/bg/articles/novini/svyat/novi-sblasatsi-mezhdu-protestirashti-i-politsiya-v-solun", "text": "Поредни изблици на насилие в съседна Гърция заради споразумението за името на Македония. Десетки влязоха в сблъсъци с полицията в Солун, докато представители на управляващата партия СИРИЗА разясняваха предимствата от разрешаването на 27-годишния спор със Скопие. Георге Иванов не подписа Договора за името Протестиращите хвърляха запалителни бомби, а силите на реда отвърнаха със сълзотворен газ.", "date": "2018.06.26", "title": "Нови сблъсъци между протестиращи и полиция в Солун"}
{"url": "https://www.faktor.bg/bg/articles/novini/svyat/indiya-e-nay-opasnata-strana-v-sveta-za-zhenite", "text": "\"ндия е най-опасната страна за жените, с висок риск от сексуално насилие и подлагане на робски труд, показа проучване на експерти от цял свят, цитирано от Ройтерс. На второ и трето място в света са Афганистан и Сирия, показва проучването на Фондация \"Томсън-Ройтерс\", която е анкетирала около 550 експерти по проблемите на жените. На четвърто и пето място са Сомалия и Саудитска Арабия. САЩ са на десето място, и на трето място по опасност от сексуално насилие, тормоз и принуждаване към встъпване в сексуални отношения. Индия е начело на списъка, като е най-опасна за жените в три отношения: сексуално насилие, тормоз и трафик на жени, включително с цел принудителен труд, сексуално робство и поробване на домашни прислужници.", "date": "2018.06.26", "title": "Индия е най-опасната страна в света за жените"}
{"url": "https://www.faktor.bg/bg/articles/arestuvaha-bosa-daval-mokri-porachki-na-ubitiya-beglets-ot-zatvora-vladimir-pelov", "text": "Преди малко маскирани полицаи са арестували бизнесмена Тихомир Миков в района на болницата в Ботевград. След това той е закаран до казиното на бул. „Цар Освободител”. В съседния бок се намира и жилището му. По неофициална информация предстои да бъдат извършени обиски. Според непотвърдена информация днес са задържани и двамата братя Ерменкови, съобщи  Botevgrad.com. Те са приятели на беглеца  Владимир Пелов, който беше убит в града.   Подозираше, че са го укривали, след като с оръжие в ръка напусна Централния софийски затвор през април.  Според неофициална информация Миков е последният работодател на Пелов и той му е плащал за изпълнение на мокри поръчки срещу конкуренти, твърди breaking.bg Тихомир Миков-Перуката бшее разпитван още първите часове след бягството на затворника. Заедно с него показания дадоха сина на беглеца, който също може да бъде арестуван,  и братя Ерменкови. Една от версиите, по която МВР работеше е, че  Миком е финансирал бягството на Владимир Пелов и Радослав Колев.", "date": "2018.06.26", "title": "Арестуваха боса, давал мокри поръчки на убития беглец от затвора Владимир Пелов?"}
{"url": "https://www.faktor.bg/bg/articles/stefan-balabanov-vsichki-sluzhiteli-na-mvr-da-izpolzvat-pravomoshtiyata-koito-sa-im-dadeni-za-protivodeystva-na-agresivni-grupi", "text": "Заместник-министърът на вътрешните работи Стефан Балабанов изрази днес сутринта пред Би Ти Ви съжаление, че полицията в Ботевград не е използвала \"сила, помощни средства, гумени, куршуми и палки\" при инцидента в ромската махала на Ботевград в неделя. Тогава, изпратени по сигнал за силна музика служители на реда, бяха замеряни с камъни и буркани, от група роми. Според Балабанов при положение, че е имало неизпълнение на полицейско разпореждане полицията е имала право да приложи цялата строгост на закона, за да възстанови реда. \"В тази държава има закони. Трябва да спрем с този псевдолиберализъм\", допълни той. По повод твърденията на ромите, че те са били бити без причина от полицейските служители и дори е имало изстрели зам-министърът обяви в прав текст: \"Изричането на неистини от тази етническа група е маниер – никакви сачми и куршуми не са използвани\". На няколко пъти Стефан Балабанов, който е зам.-министър от квотата на \"Обединени патриоти\", посъветва и да се спре използването на думата роми, вместо цигани. Той призова всички служители на МВР да използват законите и правомощията, които са им дадени, за да може да се противодейства на такива агресивни групи. Балабапов подчерта, че от Министерството на вътрешните работи застават зад действията на полицаите в Ботевград и ще им го каже лично. Според него трябва да има законови промени и МВР да може служебно да защитава полицаи при дела срещу тях, свързани с работата им, а не да им се налага сами да си търсят адвокати.", "date": "2018.06.26", "title": "Стефан Балабанов: Призовавам всички служители на МВР да използват правомощията си срещу агресивни групи"}
{"url": "https://www.faktor.bg/bg/articles/nemski-deputat-germaniya-gubi-618-mln-eur-na-mesets-zaradi-sanktsiite-kam-rusiya", "text": "Германия губи по 618 млн. EUR на месец заради антируските санкции, като на страната се падат 40% от всички загуби, които понася Европейския Съюз от ограничителните мерки срещу Русия. „Санкциите и влошаването на търговските отношения с Русия са в разрез с националните интереси на ФРГ”, каза депутатът от „Алтернатива за Германия” Маркус Фронмайер. „Германия в сравнение с другите членове на ЕС страда най-много от въведените санкции. За какво? За да промени териториалния статут на Кримския полуостров, което никога няма да се случи?”, каза Фронмайер. Икономическите санкции срещу Русия бяха въведени през лятото на 2014 г. в резултат на възникналия в Украйна конфликт. В последствие санкциите се разшириха, а през юни т.г. ЕС удължи ограничителните мерки до 23 юни 2019 г.", "date": "2018.06.26", "title": "Немски депутат: Германия губи 618 млн. EUR на месец заради санкциите към Русия"}
{"url": "https://www.faktor.bg/bg/articles/zapazen-nadpis-ot-vremeto-na-mark-avreliy-otkriha-v-kabile", "text": "Изцяло запазен надпис от времето на император Марк Аврелий откриха археолозите от ямболския исторически музей при проучвания на щаба на римската военна част в тракийския и античен град Кабиле. Датировката на откритието е от 166 година. Официалният документ е изписан на латински и е свързан с построяването на Римските терми в Кабиле. Изключителната находка е разкрита при проучване на щаба на римската кохорта, разквартирована в античния град. Надписът е изсечен върху каменна плоча с размер 80 на 60 см. Надписът в най-общи линии в превод е, че банята в Кабиле е построена от втора кохорта на луцензиите по времето на Клавдий Барциал, това е управителя на провинция Тракия, в това, когато управлява император Марк Аврелий и всъщност строежът е завършен под контрола на командира на втората кохорна на луцензиите Елий Руф, каза Стефан Бакърджиев, директор на Регионалния исторически музей в Ямбол. От четири години проучванията в Кабиле продължават по проект, финансиран от община Ямбол. Миналата година е проучена сградата, в която е живял префекта на римската кохорта. До момента археолозите са имали данни единствено за пристигането на военната част в Кабиле през 136 година, но не и за строителната им дейност. Откриването на този надпис, макар и вторично поставен, е едно доказателство, че наистина работим и проучваме щаба на римската военна част, която е станувала в Кабиле, заяви още Стефан Бакърджиев. Проучванията в Кабиле ще продължат с целеви средства от Министерството на културата, а археолозите от ямболския музей се надяват при финализиране на проекта да бъдат реставрирани и експонирани разкритите две важни сгради във военния лагер на Кабиле.", "date": "2018.06.26", "title": "Запазен надпис от времето на Марк Аврелий откриха в Кабиле"}
{"url": "https://www.faktor.bg/bg/articles/tragediya-bivsh-futbolist-umrya-sled-kato-rusiya-vkara-gol-na-otbora-mu", "text": "Трагичен случай беляза мача Египет - Саудитска Арабия от Световното първенство в Русия. \"Фараоните\" отстъпиха с 1:2, а освен това почина бившият футболист и треньор и настоящ коментатор Абдел Рахим Мохамед.  Мохамед Салах и съотборниците му записаха трета загуба в Русия, след като допуснаха гол в 95-ата минута. Попадението били изживяно тежко от Мохамед, който получил удар минути след края на мача и се строполил на земята. Намесата на медицински екип в студиото, в което той коментирал мача, не помогнала на бившия наставник на Замалек (Кайро). Бившият вратар Ахмед Фаузи, който също е бил гост в студиото на телевизията по време на случилото се, разказва: \"Погледнах го веднага след гола за Саудитска Арабия. Изглеждаше доста изтощен и дълбоко засегнат от третата ни загуба на Мондиала. После всичко се случи за секунди\".", "date": "2018.06.26", "title": "Смъртоносна любов: Бивш футболист умря, след като вкараха гол на отбора му в Русия"}
{"url": "https://www.faktor.bg/bg/articles/ruska-agentsiya-e-prodavala-falshivi-bileti-za-svetovnoto-na-kitayski-fenove", "text": "Китайски фенове купили повече от 40 хиляди билета за световното първенство, но не всички са успели да посетят мачовете от турнира дотук, пише \"Дневник\". Част от пропуските на запалянковците са се оказали фалшифицирани, като всички те са продадени от една и съща туристическа агенция – Anji MSK. По данни на руското посолство в Китай потърпевшите са около 3000 души, които са купили близо 10 хиляди билета за мачовете от световното първенство. От китайска страна веднага е подаден сигнал срещу фирмата, която е продавала пропуските за мачовете. Макар че представители на Anji MSK са обявили, че имат право да продават билети, и са показали писмо от ФИФА, което ги упълномощава, в момента се води разследване. Според информация на Китайското национално радио писмото също е фалшиво. Малко по-късно и властите в Москва потвърдиха, че документът не е легитимен. Макар Китай да не се класира на световното първенство, много фенове от страната решиха да пътуват до Русия, за да гледат двубои от турнира. Азиатската страна не е участвала на световни финали от 2002 г. и въпреки това от ФИФА съобщиха, че Китай е една от страните, от които са получени най-много заявки на официалния сайт за билети. Още преди началото на световното първенство от ФИФА подадоха иск в прокуратурата срещу компания, която предлагаше билети незаконно.", "date": "2018.06.26", "title": "Руска агенция пробутала на китайски фенове фалшиви билети за Мондиала"}
{"url": "https://www.faktor.bg/bg/articles/van-balkanskite-strasti-ot-futbola-fifa-nakaza-kosovarite-shveytsartsi-shakiri-i-dzhaka-za-dvuglaviya-orel-sreshtu-sarbiya", "text": "ФИФА взе решение по скандалния казус с проявите на политическа конфронтация на двубоя между Сърбия и Швейцария от Мондиала в Русия. Тогава двамата швейцарски национали от косовски произход Гранит Джака и Джердан Шакири подразниха сърбите с жест, показващ двуглав орел - елемент от флага на Албания. Конфликтът между двете страни е от много години и засяга териториалните претенции към Косово. От ФИФА разгледаха казуса и пожалиха двамата, като решиха да не ги лишават от състезателни права, каквато е практиката за прояви на политическа агитация по време на мач. Шакири и Джака ще платят глоби от по 10 хиляди франка (около 9 хиляди евро). Сръбската футболна федерация пък гори с 54 хиляди франка (около 47 хиляди евро) за дискриминационни банери и хвърлени предмети от страна на феновете във въпросния мач.", "date": "2018.06.26", "title": "Вън грозните балканските страсти от футбола: ФИФА наказа косоварите-швейцарци Шакири и Джака за двуглавия орел срещу Сърбия"}
{"url": "https://www.faktor.bg/bg/articles/stoichkov-veren-na-mesi-arzhentina-si-e-arzhentina-leo-si-e-leo", "text": "“В момента Аржентина не е това, което беше на предишното Световно първенство. Както знаем, едва в последния кръг на квалификациите те успяха да се класират. Но Аржентина е Аржентина, а Меси е Меси. Не дай, Боже, всички в отбора да се събудят и да му помогнат - още по-добре... Това заяви Христо Стоичков часове преди решаващата среща на Меси и компания срещу Нигерия от 21,00 часа тази вечер.  “Нигерия е много здрав отбор. Това е тим с ясни критерии за това какво трябва да направи на терена. Малко по-назад във времето същият този отбор победи Аржентина с 4:2 в контрола. Макар че тогава Лионел Меси не игра в този мач, това е предпоставка да помислим, че нигерийците няма да отстъпят на аржентинците по никакъв показател”, коментира Христо Стоичков пред БНТ.", "date": "2018.06.26", "title": "Стоичков още вярва в Меси и компания: Аржентина си е Аржентина, Лео си е Лео!"}
{"url": "https://www.faktor.bg/bg/articles/api-obyavi-obshtestvena-porachka-za-novi-patni-znatsi-za-15-mln-lv-bez-dds", "text": "Агенция „Пътна инфраструктура“ (АПИ) обяви обществена поръчка за производство, доставка и монтаж на пътни знаци за 15 млн. лв. без ДДС. Срокът на изпълнението е 60 месеца, става ясно от портала за обществени поръчки, информира \"Монитор\". Поръчката обхваща почти цялата страна – Северозападен район, включващ области Видин,Враца, Монтана, Ловеч и Плевен; Северен Централен район, в който влизат областите Велико Търново, Габрово, Разград, Русе и Силистра; Североизточен район с области Варна, Добрич, Търговище и Шумен; Югоизточен район, в който влизат области Бургас, Сливен,Стара Загора, Ямбол; и Южен Централен район, в който попадат области Кърджали, Пазарджик,Пловдив, Смолян, и Хасково. За всеки район е предвиден бюджет от 2,5 млн. лв. за целия петгодишен срок на поръчката. Плащанията ще зависят от свършената работа за съответната година. Според описанието на търга всеки кандидат може да подаде документи най-много за два района. Изискване към кандидатите е през последните пет години, считано от датата на подаване на офертата, да са изпълнили дейности идентични или сходни с предмета и обема на поръчката, свързани с производство, доставка и монтаж на минимум 80 квадратни метра пътни знаци с постоянни размери и 50 квадратни метра пътни знаци с променливи размери на вертикална сигнализация по републиканските пътища или пътища с еквивалентни характеристики извън страната. Освен това трябва да разполага с инструменти, съоръжения и техническо оборудване, необходими за изпълнение на поръчката. Срокът за кандидатстване е до 30 юли 2018 г. Всички предложения ще бъдат отворени на 31 юли в сградата на АПИ.", "date": "2018.06.26", "title": "АПИ обяви обществена поръчка за нови пътни знаци за 15 млн. лв. без ДДС"}
{"url": "https://www.faktor.bg/bg/articles/borisov-ako-nashite-hakeri-byaha-kato-tezi-v-shtatite-shtyaha-da-sa-mnogo-bogati-a-ne-v-zatvora", "text": "Използваяйте своята сила, талант. Българинът е с много особено мислене и затова е толкова иноватитен, заяви министър-председателят Бойко Борисов по време на откриването на технологичния фестивал \"Уебит\". Решихме да инвестираме много в учители, в образованието на децата, защото всичко, което се показва тук, означава, че технологиите се развиват шеметно, в рамките на дни и ние трябва да подготвим нашите деца да работят с тях, посочи Борисов. Спомням си как преди 10 години на това място беше поляна, а отсреща имаше пустеещи казарми. След 10 години тук има зали, които не се ползват само за концерти, а и за този фестивал, а от другата страна е София Тех Парк, където има десетки фирми. На мястото, където преди 10 години имаше поляни, се е събрал елитът на високите технологии.  Още когато бях главен секретар, българите бяха на второ място в света по източването на кредитни карти. Много преди да се заговори за киберзащита, българските деструктивни хакери разбиваха всички системи. Само за няколко години България излезе от всички черни списъци и стана най-успешна в борбата срещу измамите с кредитни карти. Ако същите тези млади криминални престъпници не се бяха вкарали в тази грешна посока, а бяха като своите връстници в Щатите в Гугъл, във Фейсбук, щяха да са много богати хора и нямаше да са в затвора, каза министър-председателят.", "date": "2018.06.26", "title": "Борисов: Ако нашите хакери бяха като тези в Щатите, щяха да са богаташи, а не в затвора"}
{"url": "https://www.faktor.bg/bg/articles/pavlova-balgarskoto-predsedatelstvoto-napravi-digitalna-evropa-da-e-izprevarvashta", "text": "При откриването на Webit министърът за Българското европредседателство Лиляна Павлова оцени европредседателството ни като успешно. Тя посочи още, че е дадена основа България да е конкурентоспособна в дигиталната сфера и да може бизнесът да оперира в нея. Лиляна Павлова, министър на Българското председателство на Съвета на ЕС: Вярвам, че България, че българското председателство направихме всичко необходимо, така че Европа да не бъде догонваща, а да бъде изпреварваща. Така че да създадем добра правна рамка, да приемем такова законодателство, което да даде основа да бъдем конкурентоспособни, да може бизнесът да оперира.", "date": "2018.06.26", "title": "Павлова: Българското председателство направи дигитална Европа да е изпреварваща"}
{"url": "https://www.faktor.bg/bg/articles/shofyorka-blasna-kola-na-chistotata-v-sofiya-dvama-dushi-sa-v-bolnitsa", "text": "Лек автомобил Мерцедес се сблъска с камион, миещ Околовръстното шосе в столицата при Драгалевци, посока Пловдив. Шофьорката не е забелязала камиона, работещ в насрещното движение и е направила челен сблъсък,  съобщи за Булфото операторът Бедрос Халваджиян от мястото на инцидента. Водачката на Мерцедеса не е пострадала, но двамата миещите пътя са откарани по спешност в болница.", "date": "2018.06.26", "title": "Шофьорка на \"Мерцедес\" в челен сблъсък с камион на чистотата в София"}
{"url": "https://www.faktor.bg/bg/articles/otmeniha-uslovnata-prisada-na-karvavata-vanya-poracha-ubiystva-na-rodnini", "text": "Пловдивският апелативен съд измени условната присъда на Иванка Ройдова, известна като Кървавата Ваня от село Брани поле, която е подсъдима за поръчителство на няколко убийства. Магистратите решиха, че Ройдова трябва да лежи 3 години в затвора и разпоредиха тя да бъде задържана още в съдебната зала, пише \"Пловдив 24 часа\". Наказанието трябва да бъде изтърпяно при първоначален общ режим. Кървавата Ваня бе призната за виновна за това, че от 14 до 18 май 2016 г. в селата Бачково, Браниполе, Белащица и в град Пловдив умишлено е подбуждала и склонявала полицай от ДАНС под прикритие умишлено да умъртви брат й Стойчо Ройдов, синът му Георги, дъщерята Гергана Калестрова и съпруга й Мариян, както и двете им деца Момчил и Светлин. Тя била поръчала агентът да отвлече брат й и да му постави инжекция инсулин, за да изглежда смъртта естествена.  Причината е наследство на починалия й баща Георги Ройдов в САЩ, което възлиза на 3-4 милиона долара. Кървавата Ваня платила на агента на ДАНС предварително 3000 лв. с обещанието, че ако роднините й бъдат елиминирани, ще му заплати още 10% от наследството. През септември м.г. Окръжният съд в Пловдив я призна за виновна, но и наложи условна присъда от 3 години лишаване от свобода с 5-годишен изпитателен срок.  Ройдова обаче бе обявена за невинна по обвиненията, че е склонявала неидентифициран украински гражданин да извърши убийствата.  Самата тя отрича обвиненията.  Решението не е окончателно и подлежи на обжалване и протест в 15-дневен срок пред Върховния касационен съд.", "date": "2018.06.26", "title": "Пълен обрат: Отмениха условната присъда на Кървавата Ваня, щракнаха й белезници"}
{"url": "https://www.faktor.bg/bg/articles/borisov-bsp-ot-parviya-den-iskaha-da-sabotirat-evropredsedatelstvoto", "text": "БСП от първия ден искаха да саботират европредседателството. За тях това беше жизнено важно. Затова и не участваха, не дадоха хора за него. Това каза пред журналисти министър-председателят Бойко Борисов, след като взе участие в конференция за сближаване на заплатите в Европа, предаде Агенция „Фокус“.  „Проваляйки се като европредседатели, това щеше да бъде и достатъчен повод да ни се иска тогава оставката и то абсолютно резонно. Знаете как почнахме с НДК, с провокации, пък се оказа, че съдът ги оправда на практика. Но това си е парламентарна практика, това е записано в Конституцията. Искат вот, дават вот. Парламентарните групи се защитават. Те го правят само за да може да покажат още веднъж, че ги е яд, че европредседателството е успешно“, коментира Борисов.  „Иначе, не мога да си обясня да ми се тълкуват думите по този начин от г-жа Нинова, че съм признал, че границата не се пази добре. Още от управлението на БСП, когато дойде след това и бежанската вълна, завари ни след това и нас, и тях неподготвени. Тогава те започнаха 30 км ограда, ние още 200 км направихме. Командировахме полиция, повече армия, сменихме законите. Англичаните ни даряваха джипове, че нямахме тогава. Впоследствие извоювах 150 млн. евро от ЕК за нашата граница“, допълни той и отбеляза, че се е купила много техника, автомобили и всичко необходимо. „Под наш натиск подписахме споразумението с Турция. Направихме Среща на върха ЕС-Турция във Варна. Като видите графиките, сега цифром и словом, защото защитаваме и гръцката граница, са няколко десетки, които са преминали и то през официалните КПП-та и са отишли към Германия, Франция и Австрия. Признал съм това, което всички знаете. Дето се вика, ние сме атакували БСП, че не пазят границата, когато бяха в мандат по времето на Орешарски“, каза още Бойко Борисов.", "date": "2018.06.26", "title": "Борисов: БСП от първия ден искаха да саботират европредседателството"}
{"url": "https://www.faktor.bg/bg/articles/vzeha-na-mushka-direktora-na-treto-rpu-v-plovdiv-zaradi-izbyagaliya-zatvornik", "text": "Ръководството на МВР предприе незабавни дисциплинарни мерки във връзка с избягали опреди дни затворник в Ловеч Борис Иванов, който след това беше заловен. Прекратена е отпуската на директора на Трето РПУ в Пловдив Никола Симов. Назначена му е дисциплинарна проверка. Той може да се раздели с поста си, ако по време на проверката бъдат открити пропуски в работата му.", "date": "2018.06.26", "title": "Заради избягалия затворник: МВР взе на мушка директора на Трето РПУ в Пловдив"}
{"url": "https://www.faktor.bg/bg/articles/george-ivanov-obyavi-ofitsialno-che-nyama-da-podpishe-ukaza-za-imeto", "text": "Президентът на Република Македония Георге Иванов реши да не подпише указа за обнародване на Закона за ратифициране на Окончателното споразумение за решаване на различията, описани в резолюциите 817 (1993) и 845 (1993) на Съвета за сигурност на Организацията на обединените нации, за прекратяване на значението от Временното споразумение от 1995 г. и за установяване на стратегическо партньорство между страните, предава скопският телевизионен канал „Сител“. В Решението, което кабинета на Иванов днес изпрати до медиите като писмо, са посочени причините, поради които президентът няма да подпише указа. Продължението е интегралното съдържание на писмото: „При изпълняването на функциите президент на Република Македония винаги постъпвам отговорно и върша своите права и задължения въз основа и в рамките на Конституцията, законите и интересите на Република Македония. Следователно, въз основа на член 75 от Конституцията на Република Македония, взех решение да не подпиша указа за обнародване на Закона за ратифициране на Окончателното споразумение за решаване на различията, описани в резолюциите 817 (1993) и 845 (1993) на Съвета за сигурност на Организацията на обединените нации, за прекратяване на значението на Временното споразумение от 1995 г., и за създаване на стратегическо партньорство между страните, които парламента на Република Македония прие на заседанието, проведено на 20 юни 2018 година. Взех решението поради следните причини: 1. Нямам мандат да подпиша Указ за обнародване на закона за ратифициране на това споразумение. Един от стълбовете на моята политика в предизборната програма от 2014 г. е, че \"не приемам промяна на Конституцията с цел промяна на конституционното име. Не мога да приема идеи или предложения, които биха застрашили македонската национална идентичност, особеностите на македонската нация, македонския език и македонския модел на съжителство\". На президентските избори 534.910 граждани гласуваха за тази моя избирателна програма и ме избраха на поста Президент на Република Македония. 2. Споразумението излиза извън обхвата на резолюциите 817 (1993) и 845 (1993) на Съвета за сигурност на ООН, тъй като в тях се говори за \"разлика около името на държавата\", а не за \"различия\", както се казва в това споразумение. 3. Споразумението няма конституционно основание и не е ратифицирано в съответствие с Конституцията. Съгласно член 118 от Конституцията на Република Македония международните споразумения, ратифицирани в съответствие с Конституцията, са част от вътрешния правен ред. 4. Закон за ратифициране на споразумението не е в съответствие с член 51, член 118 и член 119 от Конституцията на Република Македония. 5. С Георге Иванов реши да не подпише указа за.е. Република Гърция. Според член 308 от Наказателния кодекс, \"Гражданин, който се опитва да доведе Република Македония в положение на подчинение или зависимост към друга държава, се наказва с лишаване от свобода за срок от пет години\". Легализирането на това споразумение създава правни последици, които са основа за престъпление \", заяви президентът Иванов в писмо до парламента на Република Македония. На 20 юни, с 69 гласа \"за\" и без против и въздържали се депутатите ратифицира споразумението с Гърция, подписано на 17 този месец в Преспа от външните министри на двете страни Никола Димитров и Никос Коцияс. Според Конституцията и Парламентарният правилник, в случай на вето от президента, законът отново отива в парламентарна процедура, но тогава ще трябва да бъде гласуван с абсолютно мнозинство от общия брой депутати, т.е. да получи зелена светлина от най-малко 61 депутати. Законът в този случай отново се изпраща на президента, който според Конституцията е длъжен да го подпише.", "date": "2018.06.26", "title": "Георге Иванов обяви официално, че няма да подпише указа за името"}
{"url": "https://www.faktor.bg/bg/articles/korneliya-si-kasa-rizata-gerb-ne-zashtiti-premiera-i-pravitelstvoto", "text": "Лидерът на БСП Корнелия Нинова и компания  си късат ризата от мъка, образно казано, но за малко да го направи и буквално. Толкова е кахърна.   ГЕРБ не защитиха премиера Борисов и правителството му, заявиха социалистите веднага след изявлението на ГЕРБ в кулоарите. Това очевидно силно е разстроило червените и те не скриха мъката си. Управляващите изнесоха вота тук, в кулоарите, оплака се Корнелия Нинова. \"Цветанов остана безмълвен пред фактите, той не защити своя министър-председател и правителството\", заяви патетично Елена Йончева. За първи път ставаме свидетели по време на дебати по вот на недоверие да не вземат думата и да не защитят кабинета си, изумена е соцдепутатката.", "date": "2018.06.26", "title": "Корнелия и компания си късат ризите: ГЕРБ не защитиха премиера и правителството"}
{"url": "https://www.faktor.bg/bg/articles/novini/svyat/v-rumaniya-osadiha-bivsha-rakovoditelka-na-spetsializirana-prokuratura", "text": "Бившата ръководителка на румънската Дирекция за разследване на престъпленията на организираната престъпност и тероризма (ДРПОПТ) Алина Бика беше осъдена окончателно на четири години затвор ефективно. Те беше обвинена в облагодетелстване на закононарушител, припомня агенция Аджерпрес. По същото дело бившият министър на икономиката Адриан Видяну бе оправдан от съдиите във Върховния касационен съд. Алина Бика беше осъдена на първа инстанция през ноември 2016 г. за облагодетелстване на бизнесмена Овидиу Тендер. Според обвинението Бика е оказала натиск върху подчинените си прокурори, за да може Тендер да получи условна присъда по конкретно дело. Междувременно Алина Бика избяга в Коста Рика и поиска политическо убежище там. Съдиите оправдаха днес Алина Бика по друго дело, по което бе осъдена на три години и шест месеца ефективно. Обвинението бе за вземане на подкуп от бизнесмена Хория Симу.", "date": "2018.06.26", "title": "В Румъния осъдиха бивша ръководителка на специализирана прокуратура"}
{"url": "https://www.faktor.bg/bg/articles/novini/balgariya/m-manev-dnes-imashe-prikazki-za-futbol-no-ne-i-argumenti-po-temata-sigurnost", "text": "\"Винаги има неизвестни какво ще се служи математически, знаете, че \"Воля\" до последния моментг не бяха заявили позиция\", заяви пред бТВ депутатът от БСП Иван Иванов по повод внесения от левицата вот на недоверие на правителството, като обяви, че спорде него \"вотът минал морално\". \"На какво да отговаряме, днес имаше приказки за футбол,за дупки, за каквото се сетите, но не и аргументи по темата \"Сигурност\". Никой, дори експертите на БСп не станаха да изнесат аргументи. Госпожа Нинова не е експерт, някой и написал нещо, тя го прочете, объркща половината термини и това е. Не може да се заиграваш по темата \"сигурност\"  и когато експертите ти ги е срам да станат и да говорят, за какъв вот говорим\", попита от своя страна Маноил Манев от ГЕРБ. Манев припомни, че по времето на правителството на Орешарски е имало планирани 50% уволнения в МВР, но в крайна сметка съкращенията са били 20%. \"Всеки път, когато БСП дойде на власт започва да овладява политически МВР\", категоричен беше Манев. Той няколко пъти попита колегата си, защо не е взел думата по време на дебата, след като е експерт, но нито той, нито водещата получиха отговор на този въпрос. Разговорът почти веднага мина в режим, при който всички, включително водещата говореха едновременно.", "date": "2018.06.26", "title": "М. Манев: Днес имаше приказки за футбол, но не и аргументи по темата \"Сигурност\""}
{"url": "https://www.faktor.bg/bg/articles/novini/svyat/trima-tezhko-raneni-pri-deraylirane-na-patnicheski-vlak-v-avstriya", "text": "Трима души бяха тежко ранени, а два вагона се обърнаха при дерайлиране на пътнически влак в Австрия, съобщиха местните власти, цитирани от Асошиейтед прес. Други 27 души получиха леки наранявания при катастрофата, станала в 7:15 ч. сутринта близо до Санкт Пьолтен, западно от Виена, каза служителката на Червения кръст Соня Келнер пред Австрийската информационна агенция. Във влака пътували около 80 души. Засега не се съобщава каква е причината за злополуката. Влакът е собственост на „Марияцелербан” - местен оператор на теснолинейни линии, и е пътувал за Санкт Пьолтен.", "date": "2018.06.26", "title": "Трима тежко ранени при дерайлиране на пътнически влак в Австрия"}
{"url": "https://www.faktor.bg/bg/articles/novini/svyat/pette-diplomaticheski-predizvikatelstva-pred-erdogan-sled-pobedata-v-turtsiya", "text": "След победата си на изборите в неделя турският президент Реджеп Тайип Ердоган се очаква да продължи войнствения си стил във външната политика на Анкара, макар наблюдателите да не изключват вероятността да потърси компромис. Това пише Фулия Йозеркан от АФП. Месеците, предшестващи двойните избори – парламентарни и президентски, бяха белязани от силно напрежение между Анкара и западните страни, паралелно със сближаването между Ердоган и руския президент Владимир Путин. Ето петте основни предизвикателства, пред които ще се изправи Ердоган по време на новия си мандат: Отношенията със Съединените щати, двете страни с най-големи армии в НАТО, са сложни поради несъгласието по сирийския въпрос и съдбата на турския проповедник Фетхуллах Гюлен, живеещ в изгнание в Америка, за чието екстрадиране настоява Анкара поради предполагаемата му замесеност в провалилия се опит за преврат през юли 2016 г. Подкрепата на Вашингтон за кюрдските Сили за защита на народа силно обтегнаха отношенията. Анкара вижда в тази въоръжена групировка \"терористична\" организация, заплашваща нейните граници. Ердоган, който се нуждае от ултанационалистическите си съюзници, за да запази парламентарното си мнозинство, рискува да поддържа твърда линия по този въпрос, отбелязва Сонер Чагаптай, изследовател във вашингтонския Институт за близкоизточна политика. Анализаторите впрочем отбелязват, че Съединените щати са готови да направят отстъпки въпреки напрежението, като например доставката миналата седмица на първите изтребители Ф-35 на Турция. Въпреки столетията дълбоко съперничество между турското и руското могъщество, Ердоган и Путин изковаха тесни лични отношения през последните години, превъзмогвайки тежката дипломатическа криза след свалянето на руски самолет от Анкара през 2015 г. Анкара и Москва сключиха споразумение за покупката от Турция на руски ракетни системи С-400, несъвместими с отбранителните системи на НАТО. Путин бе сред първите големи чуждестранни ръководители, които честитиха на турския президент преизбирането му. Но според Гарет Дженкинс, изследовател в програмата \"Силк роуд стъдис\", \"Ердоган ще трябва да избере между САЩ и Русия и да плати цената за избора, какъвто и да е той\". От началото на 2011 г. на кризата, разкъсваща съседна Сирия, Турция активно подкрепя опозицията, стремяща се да свали от власт Башар Асад, и отказва всякакъв пряк диалог с Дамаск. Но изправена пред преливане на конфликта с притока на над три милиона бежанци и присъствието на въоръжени групи по границата си, Анкара днес се намесва военно в Сирия и иска да ускори завръщането на сирийците в страната им. Арън Стейн от Атлантическия съвет подчерта, че Турция вече е намерила с режима на Асад \"формула\", която минава през Москва и оставя настрана желанието си да подкрепи смяна на режима. Турците \"приеха оставането на режима на власт, но са решени да установят своя собствена зона на влияние по дължината на границата, която да служи за буферна зона\", обясни той. Отношенията между Турция и Европейския съюз са особено бурни след опита за преврат срещу Ердоган през юли 2016 г.: оттогава Анкара извършва безмилостни чистки, които предизвикват тревога в Брюксел. Йоздем Санберк, ветеран на турската дипломация, е убеден, че идва време за компромис и че \"отношенията трябва да се поставят на по-здрави основи\". През март 2016 г. Анкара и ЕС сключиха споразумение за мигрантите, което позволи да бъде намален драстично броят на мигрантите, заминаващи за Европа от Турция. Ердоган обаче, който не преговаря директно за това споразумение, многократно заплашва \"да изпрати милиони\" мигранти в Европа. От няколко години Ердоган води разнопосочна външна политика и се стреми да се утвърди като шампион на палестинската кауза и защитник на мюсюлманските малцинства по света. Когато САЩ признаха Ерусалим за столица на Израел, Ердоган събра ръководителите на основните мюсюлмански страни в опит да дадат координиран отговор. Сред първите, които поздравиха Ердоган за преизбирането му, бяха венецуелецът Николас Мадуро и суданецът Омар Бешир, и двамата смятани за парии от Запада. Според Дженкинс Анкара рискува да направи грешни дипломатически стъпки. \"Ердоган трябва да започне да назначава хора, които разбират от външна политика и са готови да му казват нещата такива, каквито са\". (БТА)", "date": "2018.06.26", "title": "Петте дипломатически предизвикателства пред Ердоган след победата в Турция"}
{"url": "https://www.faktor.bg/bg/articles/lilyana-pavlova-balgariya-promeni-imidzha-si-i-e-dostoen-i-uvazhavan-partnyor-v-evropa", "text": "Европредседателството завършва по достоен начин за България, каза в предаването „Лице в лице” по bTV министърът за българското европредседателство Лиляна Павлова. Мисията беше изпълнена успешно, категорична беше тя. „България промени имиджа си и е достоен и уважаван партньор в Европа. Българите имаме с какво да се гордеем”, подчерта Павлова. Трябва да имаме повече самочувствие и увереност в себе си, защото показахме, че можем, знаем и с нищо не сме по-лоши, отбеляза тя. По думите ѝ вотовете на недоверие към кабинета не са помрачили европейското ни председателство. Според Павлова темата за Западните Балкани е препотвърдена в общоевропейския дневен ред. Тя изтъкна, че Западните Балкани са приоритет и за австрийското председателство след нашето заедно с темите „Сигурност и миграция” и „Дигитална Европа”. „Виждаме пълна приемственост на нашите усилия и работа”, обобщи Павлова. До края на годината тя ще има ангажименти като министър. На въпрос дали ще води листата на ГЕРБ на евроизборите,  отговори: „Това е решение, което партията ще вземе”. „Нямам нито самоцел да съм министър, нито самоцел да съм евродепутат. За мен е важно да имам добра реализация там, където мога да реализирам експертизата, която натрупах”, подчерта Лиляна Павлова.", "date": "2018.06.26", "title": "Лиляна Павлова: България промени имиджа си и е достоен и уважаван партньор в Европа"}
{"url": "https://www.faktor.bg/bg/articles/borisov-kam-evrochinovnitsite-kakto-rabotite-v-momenta-shte-schupite-evropa-i-tova-neveroyatno-sazdanie-es", "text": "България заслужава да бъде приета в Еврозоната, но част от европейските чиновници проявяват егоизъм. Това стана ясно от думите на министър-председателя Бойко Борисов по време на конференция, на която бе даден старта на Алианса за сближаване на заплатите в Европа. Конкретно премиерът се обърна към ЕКОФИН – Съветът по икономически и финансови въпроси към Съвета на Европейския съюз. Той даде обещание, че до края на мандата на правителството му минималните и средните заплати сериозно ще се увеличат. „Няколко неща са важни да отбележим за срещата днес. Безспорно е, че преди години, когато рекламирахме България, казвахме пред инвеститорите: „елате, защото имаме евтина работна ръка“. Сега казваме: „елате, защото имаме квалифицирана работна ръка“. Вече трайно няколко години държим стабилен ръст на БПВ около 4%. Затова ни трябва квалифицирана, добре подготвена работна ръка, предава Канал 3. . Това е процес, който трае години. Факт е, че за тази учебна година успяхме да вкараме над 22 000 деца, които изобщо не са ходили на училище, какъв конкурент ще бъдат на пазара на труда. Затова в тази сфера полагаме огромни усилия“, заяви Борисов и изтъкна, че над 700 милиона лева ще отидат за образователна инфраструктура.  „Затова взехме решение за двойно увеличение на заплатите в тази сфера и го правим. 15 млн. лв. повече за БАН. 10 млн. лв. за СУ „Св. Климент Охридски“, все в сфера, която искаме да подготвяме максимално конкурентоспособна работна ръка. Години наред се източваше работната ръка от бившите соцстрани, примамвайки с по-висока заплата. Получи се огромен отлив на работна ръка и никой не протестира срещу българките лекари, медицински сестри, които отидоха на Запад, а казват: „вземете си ромите“. Това справедливо ли е? Тогава се получава застаряващо население, идват синдикатите и казват: „добър ден, с колко ще вдигнеш пенсиите?“, коментира премиерът. „България е доказала, че 22 години може да работи във валутен борд. Имаме стабилен фискален резерв, огромен златен резерв, който пазим. Какво не ви харесва?“, попита риторично той. „Безработицата е под 6%. Намалихме на 25% външния дълг. Къде е рискът за чакалнята за Еврозоната на България. Нула. Егоизъм има, да.  По начина, по който работите в момента, ще счупите Европа и това невероятно създание, което е Европейският съюз, ще бъде торпилирано накрая и то само заради егоизъм“, подчерта Борисов. Освен това той се застъпи за Унгария и Полша и призова Македония да започне преговори за приемане в Европейския съюз. „Какво да направи Македония повече? Името си смениха хората. Представяте ли да трябва да сменяте името на Франция, Германия, Полша. И това направиха, и договор с България подписаха, ама идвали евроизбори и сега не е моментът. А кога ще е моментът“, попита премиерът. По думите му много стриктно България изпълнява своите ангажименти. \" . Структурата на икономиката променихме. Нямаме нито една претенция. Инвестираме в образование, образователна инфраструктура. Вече съм трети мандат. От години ходя на Европейски съвет, следя процесите. Наказателните процедури срещу Полша и Унгария няма да доведат до добро. Виждате как изборите в отделните държави вече започват да изброяват партии, за които преди 2-3 години не искахме да чуем, но вече излъчват премиери. Похарчихме тонове керосин да ходим и да се връщаме до Брюксел без нищо да правим, просто да си говорим. България предложи конкретен план за миграцията. 100 пъти говорих с Виктор, с Ангела, с баварския премиер. Няма как да стане със сила. Нямам вода и олио да ви смеся да видите дали ще се смеси. Няма да се смеси, колкото и да го джуркаме\", коментира той. \"Ескалацията във въоръжението. Модерно е да кажем, че ще вдигнем на 2% разходите. Знаете ли колко трилиона ще отидат за въоръжение. Кой премиер ще се изправи и ще каже дайте ни на нас мигрантите? Повторихме това, което 2015 г. протоколирано съм казал\", добави още Бойко Борисов. Премиерът изрази позицията си и за искания вот на недоверие на правителството му, по който днес се проведоха дебати в парламента. „БСП от първия ден искаха да саботират европредседателството. За тях това беше жизнено важно. Затова и не участваха, не дадоха хора за него. Проваляйки се като европредседатели, това щеше да бъде и достатъчен повод да ни се иска тогава оставката и то абсолютно резонно. Знаете как почнахме с НДК, с провокации, пък се оказа, че съдът ги оправда на практика. Но това си е парламентарна практика, това е записано в Конституцията. Искат вот, дават вот. Парламентарните групи се защитават. Те го правят само за да може да покажат още веднъж, че ги е яд, че европредседателството е успешно“, каза Борисов. , според която имало противоречие в думите му за спрения мигрантски натиск. „Иначе, не мога да си обясня да ми се тълкуват думите по този начин от г-жа Нинова, че съм признал, че границата не се пази добре. Още от управлението на БСП, когато дойде след това и бежанската вълна, завари ни след това и нас, и тях неподготвени. Тогава те започнаха 30 км ограда, ние още 200 км направихме. Командировахме полиция, повече армия, сменихме законите. Англичаните ни даряваха джипове, че нямахме тогава. Впоследствие извоювах 150 млн. евро от ЕК за нашата граница. Под наш натиск подписахме споразумението с Турция. Направихме Среща на върха ЕС-Турция във Варна. Като видите графиките, сега цифром и словом, защото защитаваме и гръцката граница, са няколко десетки, които са преминали и то през официалните КПП-та и са отишли към Германия, Франция и Австрия. Признал съм това, което всички знаете. Дето се вика, ние сме атакували БСП, че не пазят границата, когато бяха в мандат по времето на Орешарски“, каза още Бойко Борисов.", "date": "2018.06.26", "title": "Борисов към еврочиновниците: Ще счупите Европа и това невероятно създание ЕС, както работите"}
{"url": "https://www.faktor.bg/bg/articles/petak-13/anton-todorov-tehnoimpeks-zmiyskata-kost-v-garloto-na-korneliya-ninova-i-spas-panchev", "text": "„Войната между Спас Панчев и Корнелия Нинова датира от далечната 1997 г. През лятото на същата година Спас Панчев е уволнен от синьото правителство и синия министър Валентин Василев. На мястото на червения земеделец Спас Панчев е сложена червената баронеса със синьо сърце Корнелия Нинова – лична креатура на Валентин Василев и неговите зам. министри Александър Тасев и Христо Михайловски”. Това пише бившият депутат от ГЕРБ Антон Тодоров на страницата си във фейсбук, по повод скандалния развод между БСП и червените земеделци на Панчев. „Две години по-късно ВТД „Техноимпекс“ ще бъде приватизирано от РМД, в което близо 50 % от акциите държи Корнелия Нинова. Ще бъде приватизирано с компенсаторни записи и бонове /т.е. срещу хартийки/, докато активите му са за близо 3 млн. днешни лева!!!  И сега идва най-интересната част от тази поредна мушенгия на другарката – Спас Панчев е човекът, който натрупва през 1995-96 г. над милион долара по сметките и в касите на дружеството и неговите бюра в Либия, Мароко и т.н. Вижте внимателно документите и ще установите това, което и ревизорите и одиторите са установили като числа. Панчев е сменен и на негово място като изпълнителен директор е сложена „синята“ Корнелия Нинова. Тя заварва купища от валута в сметките на „Техноимпекс“ в Булбанк – само през 1996 г. там са постъпили 743 000 $, в това число от либийското бюро 121 000 $, от Ангола – 323 000 $, от Тунис – 20 000 $ и Мароко – 68 000 $= В тази сметка има 1 млн. 79 хил. DM и 417 000 щвейцарски франка!!!!  Всичко това е   като изпълнителен директор, а Корнелия Нинова и сие го придобиват през 1999 г. за 70 000 $ първоначална вноска по приватизационния договор и останалите 630 000 $, които е трябвало да се платят са „платени“ с компенсаторки. Забележете и още нещо, което би трябвало да представлява предупреждение, че Корнелия Нинова няма спирачки, когато стане дума за пари и мушенгии. На 15.02.1997 г. директорът на бюрото на „Техноимпекс“ в Либия Стайко Стайков е заловен при опит да внесе голямо количество алкохол в Либия. Деянието е тежко криминално престъпление. Спас Панчев веднага уволнява въпросното лице. Когато Корнелия Нинова става изпълнителен директор, въпросният Стайко Стайков отново оглавява бюрото на „Техноимпекс“ в Либия. Защо ли? Вие си отговорете, след като видите следващите документи – че Стайко Стайков през 1998 г. опълномощава Корнелия Нинова да купува акции на „Техноимпекс“ от негово име и с негови пари, както и да гласува на Общото събрание от негово име. Вижте и следващия документ от одита на дружеството през 1998 г. – там се вижда, че бюрото на „Техноимпекс“ в Триполи има най-голямо количество долари кеш, които след това стават собственост на приватизаторите, начело с Корнелия Нинова и същия Стайко Стайков. Няма думи, които да опишат безпримерната наглост, което днес проявява   Дано българите имат поне сетива, за да преценят що за безсрамно същество стои пред тях и се опитва за пореден път да се докопа до диспечерска функция /този път като премиер/ и нека само фантазията им ги води какво и колко може да гепне това същество, ако му се отвори парашута и кацне на върха на държавата, предупреждава политологът Антон Тодоров.", "date": "2018.06.26", "title": "Антон Тодоров: „Техноимпекс\" – змийската кост в гърлото на Корнелия Нинова и Спас Панчев"}
{"url": "https://www.faktor.bg/bg/articles/fandakova-razporedi-nablyudenie-na-vsichki-yazoviri-okolo-stolitsata", "text": "Във връзка с обявения „жълт код“ за времето в София с очаквани валежи и силни пориви на вятъра кметът на София Йорданка Фандъкова разпореди постоянно наблюдение на критичните места в столицата, както и следена на нивата на язовирите на територията на София. Продължава контролираното изпускане на водни маси от язовирите „Мърчаево“, „Мрамор“ и „Суходол“, извършва се почистване на шахти. Мобилизирани са всички екипи на аварийно-спасителното звено, както и на Столичния инспекторат, съобщиха от Столична община. От там напомнят на строителните фирми да направят оглед на оградите на своите обекти, а на гражданите да приберат всички недобре закрепени предмети от балконите и прозорците си. Очаква ни тежка обстановка наистина - един средиземноморски циклон, който ще подхожда от югоизток първо, след това от югозапад, но така или иначе през следващите три дни ни очакват повечко валежи. Необичайно за юни, но не, че не се е случвало досега, обясни пред БНТ синоптикът Анастасия Стойчева.", "date": "2018.06.26", "title": "Столичната община мобилизира всички екипи на аварийно-спасителното звено"}
{"url": "https://www.faktor.bg/bg/articles/naznachiha-nov-shef-na-politsiyata-v-sofiyska-oblast", "text": "Със заповед на министъра на вътрешните работи за Директор I степен на ОДМВР- София е назначен старши комисар Николай Спасов. Той бе представен пред ръководния състав на областната дирекция от главния секретар на МВР гл. комисар Младен Маринов, съобщиха от МВР.  Назначението на нови шеф идва, след като преди две седмици цялото предишно ръководство в областната дирекция бе освободено.  Причината - проваленото издирване на избягалия затворник Владимир Пелов, за когото полицията в продължение на повече от месец знаела, че се укрива в Ботевград. В крайна сметка МВР така и не успя да залови Пелов, който в началото на юни бе убит при престрелка в града.  Според министъра на вътрешните работи Валентин Радев директорът Георги Григоров и заместникът му Веселин Георгиев са освободени, защото не могли да дадат обяснение къде са пропуските при издирването на бегълците Владимир Пелов и Радослав Колев.  „ОДМВР- София се очертава като най-сложната дирекция по отношение на структура и специфика на обслужваната територия. Ст. комисар Спасов е професионалист с голям опит в подобна среда. Познавам неговите качества и съм уверен, че ще справи, както го е правил и досега“, обяви гл. комисар Маринов, подчертавайки, че очаква от служителите на дирекцията активни и бързи действия, добра комуникация и ефективно взаимодействие с органите на местната власт за разрешаване на възникналите проблеми.  „Винаги намирам начин да изпълня поставената ми задача. Искам до себе си работещ екип“, обърна се към присъстващите началници новият ръководител на ОДМВР- София.  Николай Спасов е в системата на МВР от 10 години. Бил е директор на областната дирекция на МВР във Варна, а през 2016 бе преместен като директор в Добрич. През април тази година той бе назначен на новосъздадена длъжност – зам.-началник на \"Криминална полиция\", а два месеца по-късно вече е началник на МВР-София област.", "date": "2018.06.26", "title": "Назначиха нов шеф на полицията в Софийска област"}
{"url": "https://www.faktor.bg/bg/articles/barometar-gerb-35-2-za-bsp-28-6-op-16-9-dps-14-9-ako-izborite-sa-dnes", "text": "Доверието в правителството в края на шестмесечното ротационно председателство на Съвета на ЕС е изключително стабилно. За пръв път след едногодишно управление българско правителство дори бележи ръст в доверието. Българските граждани оценяват положително Българското европредседателство в края му и го определят като полезно за страната.   Нагласите за изборите за евродепутати догодина говорят са силен националистически вот, аналогично на вълната в цяла Европа. Станалата отново актуална тема с мигрантския натиск и ромската престъпност очевидно засилва желанието и на българските избиратели за по-консервативна политика по отношение на тези проблеми.   Това сочи анализ на резултатите от проведена анонимна анкета от „Барометър България“ сред 846 пълнолетни български граждани в телефонно интервю в периода 20-25 юни 2018 г.   През месец юни, в края на 6-месечното председателство на Съвета на ЕС, одобрението в работата на българското правителство е стабилно и бележи лек ръст в сравнение с началото, когато България пое европредседателството.   44% одобряват работата на кабинета спрямо 43% през февруари.   Устойчивият ръст на икономиката в последната година, отразяващ се и в ръст на заплатите, както и практически нулевата безработици в цели сектори на икономиката очевидно се мултиплицират и като доверие към управляващите. Двете основни съставни на управляващата коалиция – ГЕРБ и Обединени патриоти, са и партии с установен електорат, доказан в многократни избори.   Работата на министър-председателя Бойко Борисов се одобрява от 37% сега, а за сравнение в началото на европредседателството 35% от българите са заявили одобрение.   Аналогично и при заместниците на премиера се наблюдава лек ръст в одобрението към тях. Работата на вицепремиера и външен министър Екатерина Захариева е одобрявана от 23% в края на юни (за сравнение през февруари одобрението е било 22%), като това е и оценка като цяло за външнополитическата активност на кабинета по време на председателството на Съвета на ЕС. Активната позиция на вицепремиера Валери Симеонов по различни теми, която често предизвиква противоречиви първоначални реакции, в крайна сметка има положителен резултат върху рейтинга му – работата му се одобрява от 15% (през февруари – 13%).   Вицепремиерът и военен министър Красимир Каракачанов също отбелязва повишение в одобрението с последователната си политика и усилията си за модернизиране на армията – в края на юли той получава одобрението на 35% от българите (през февруари одобрението за него е било 34%). Не е без значение и фактът, че Каракачанов е традиционно рейтингов политик, единственият в правителството с личен резултата от над 600 хиляди гласа на последните президентски избори. Вицепремиерът Томислав Дончев също повишава рейтинга си - 29% (през февруари 27%) – като освен стабилните му позиции в кабинета, положителен ефект има и реакцията на общественото мнение, свързана с активността на спътницата му в живота в социалните мрежи и категоричната му позиция да застане зад нея.   62,5% от анкетираните оценяват като положително за страната ни Българското европредседателство. На противоположното мнение са 22,5%, които заявяват, че оценяват като отрицателно приключващото Европредседателство. 11,1% отговарят, че не могат да преценят, а 3,9% не отговарят на въпроса.   Фактът, че почти 2/3 от избирателите одобряват отминаващото Европредседателство припокрива и положителната оценка, която българите дават за работата на министър-председателя, вицепремиерите и кабинета като цяло.   Предстоящите избори през 2019 г. за Европейски парламент също бяха предмет на анкетата на „Барометър България“. Запитахме респондентите за коя политическа сила биха гласували на евроизборите идната година.   Подкрепата за политическите сили на евроизборите следващата година изглеждат така: за ГЕРБ биха гласували 35,2%, за БСП – 28,6%, Обединени патриоти – 16,9%, ДПС – 14,9%. 1,8% биха гласували за други политически формации, а 2,6% заявяват, че няма да гласуват. Така заявените нагласи сочат, че в Европейския парламент четири партии биха излъчили представители. Страната ни избира 17 от депутатите в ЕП. Ако заявените нагласи за участие в европейските избори се запазят, то разпределението на мандатите по партии би било: за ГЕРБ – 6-7 места, за БСП – 5-6 места, за Обединените патриоти – 3, а за ДПС 2-3 евродепутатски места.", "date": "2018.06.26", "title": "„Барометър“: ГЕРБ - 35,2%, БСП – 28,6%, ОП – 16,9%, ДПС – 14,9%, ако изборите са днес"}
{"url": "https://www.faktor.bg/bg/articles/kriminalno-proyaven-s-57-registratsii-v-mvr-napadna-i-udari-politsay", "text": "Криминално проявен с 57 регистрации в МВР нападна и удари полицай по време на арест в София. Извършителят е задържан.  Полицейският патрул е отишъл на адрес в София заради сигнал за нарушаване на нощната тишина. При пристигането си униформените служители са били нападнати от мъж, който се е държал агресивно и е ударил един от полицаите. Пострадалият е откаран в болница за оказване на медицинска помощ. Нападателят е задържан за 24 часа.  От полицията допълват, че доскоро мъжът е бил в затвора, където е излежавал присъда за кражба.", "date": "2018.06.26", "title": "Криминално проявен с 57 регистрации в МВР нападна и удари полицай"}
{"url": "https://www.faktor.bg/bg/articles/obshtestvo/zakon-i-red/avtobus-i-mikrobus-se-udariha-do-dobrinishte-petima-postradaha", "text": "Автобус и микробус се сблъскаха на пътя за Гоце Делчев в района на Добринище. Сигналът за инцидента е получен около 14:55 ч. днес. По първоначална информация от удара са пострадали петима души, които са отведени в болнични заведения. Двама души, пътували в микробуса, са в тежко състояние. Другите трима, пътували в автобуса, са леко ранени. На мястото на инцидента са полицейски и пожарни екипи. Районът е отцепен, извършва се оглед.", "date": "2018.06.26", "title": "Автобус и микробус се удариха до Добринище, петима пострадаха"}
{"url": "https://www.faktor.bg/bg/articles/zaev-e-izpratil-pisma-do-premierite-ot-es-prizovava-da-podkrepyat-pregovori-za-prisaedinyavane-na-makedoniya", "text": "Министър-председателят на Македония Зоран Заев е изпратил писма до премиерите на страните-членки от Европейския съюз, с което ги призовава да подкрепят решението за започване на преговори за присъединяване на Македония в ЕС с времева рамка на процеса, като решение основано на заслуги и като решение, което е отдавна заслужено, предава македонската редакция на Радио „Свободна Европа“, като се позовава на съобщение на правителствената пресслужба на Македония. В писмото Заев уведомява колегите си от ЕС и за постигнатия договор с Гърция, пише \"Фокус\" „Договорът представлява историческа възможност за преодоляване на спора, който пречи на отношенията между двете съседни държави повече от 25 години и който пречеше на нашия път към евроатлантическата интеграция“, пише в писмото на Заев към премиерите на страните-членки от ЕС.", "date": "2018.06.26", "title": "Заев е изпратил писма до премиерите от ЕС,  призовава да подкрепят преговори за присъединяване на Македония"}
{"url": "https://www.faktor.bg/bg/articles/priklyuchiha-debatite-po-voda-na-nedoverie", "text": "Председателят на Народното събрание Цвета Караянчева току-що закри дебатите по искания от БСП вот на недоверие на правителството заради политиката в сектор “Сигурност”.  Причината за скоростният финал - едва час след началото на дебатите, бе липсата на желаещи да се изкажат депутати.  Дори парламентаристите от соцпартията се оказаха прекалено оттегчени от случващото се, а депутати на \"Воля\" директно напуснаха залата с мотива, че навън могат да свършат нещо по-полезно.  Шефката на парламента Цвета Караянчева многократно призова народните представители да вземат думата, но нито от управляващите, нито от опозицията се възползваха. Накрая тя удари звънеца.  Гласуването на вота ще бъде в петък.", "date": "2018.06.26", "title": "Бързата работа - срам за БСП: Приключиха дебатите по вота на недоверие, дори социалистите нямаха желание да се изказват!"}
{"url": "https://www.faktor.bg/bg/articles/novini/balgariya/mvr-izleze-s-preporaki-zaradi-ochakvanite-prolivni-valezhi-v-stranata", "text": "Министерството на вътрешните работи предприе превантивни действия във връзка с очакваните проливни валежи в страната и излезе с препоръки към гражданите. Според прогнозата на НИМХ на БАН днес и утре се очакват интензивни валежи, гръмотевични бури и градушки във Враца, Монтана, Плевен, Ловеч, София, Пазарджик, Смолян, Русе, Търговище, Разград, Силистра, Шумен, Варна и Добрич. Обявен е оранжев код за областите Велико Търново, Габрово, Бургас, Сливен, Стара Загора, Пловдив, Кърджали, Ямбол и Хасково. Наблюдават се всички критични точки от канализационната и пътната инфраструктура на населените места, както и осигуряване на информация за водните обекти. В случай на наводнение, от МВР съветват гражданите: – да не изпадат в паника и да намерят безопасно за тях място; – да не пресичат силно течащи води, ако се движат с МПС, както и да не се опитват да спасяват автомобилите си от силно течащи води; – да изключват електрозахранването и подаването на газ в домовете си; – да подготвят пакети със суха храна и чиста питейна вода; – да подготвят личните си документи на безопасно място; – да имат план за действие със семейството; – да се осведомяват за ситуацията в района, в който се намират; – да не влизат в подлези, включително и в метрото; – ако са в обществена сграда, да спазват указанията на хората, които се грижат за безопасността им;", "date": "2018.06.26", "title": "МВР излезе с препоръки заради очакваните проливни валежи в страната"}
{"url": "https://www.faktor.bg/bg/articles/elizabet-ii-odobri-zakonoproekta-za-brekzit", "text": "Кралицата на Великобритания Елизабет II във вторник одобри законопроекта за излизане на страната от Европейския съюз, обяви говорителят на долната камара на британския парламент Джон Бъркоу, цитиран от ТАСС. Съобщението за издаването на така наречената кралска санкция е финалният етап от приемането на законопроекта, който беше обсъждан в британския парламент през последните месеци. Според експерти, този закон ще бъде един от най-конституционно значимите актове в историята на британското законодателство. Приемането на законопроекта стана възможно, след като през изминалата седмица горната камара на британския парламент одобри поправки в законопроекта, които ѝ предоставят право на глас по финалното споразумение за Брекзит. С това се премахна и последната пречка пред приемането на законопроекта. Излизането на Великобритания трябва да се случи до 29 март 2019 година.", "date": "2018.06.26", "title": "Елизабет II одобри законопроекта за  Брекзит"}
{"url": "https://www.faktor.bg/bg/articles/novini/svyat/frantsiya-i-holandiya-na-makedoniya-i-albaniya-im-e-rano-za-statut-na-kandidat-chlenki-za-es", "text": "Министрите на външните работи на 28-те ще обсъждат днес кандидатурите на Македония и Албания за започване на преговори за членство в Европейския съюз. Най-силно се противопоставят Франция Холандия. Според тях двете държави имат още много работа преди да получат статут на кандидат-членки. Позицията им се споделя от още няколко западноевропейски страни. Скопие се надяваше да получи покана за преговори на срещата на върха в четвъртък, след като постигна компромис с Гърция за името.", "date": "2018.06.26", "title": "Франция и Холандия: На Македония и Албания им е рано за статут на кандидат-членки за ЕС"}
{"url": "https://www.faktor.bg/bg/articles/ortak-na-erdogan-iska-udalzhavane-na-izvanrednoto-polozhenie", "text": "Турция трябва да удължи почти двегодишното извънредно положение, въведено заради опита за преврат срещу президента Реджеп Ердоган през 2016. Това мнение изрази днес зам.-председателят на Партията на националистическото действие Мустафа Калайджъ, предаде Ройтерс, цитирана от БНР. Националистите подкрепиха Ердоган на предсрочните избори в неделя и влязоха в състава на Републиканската коалиция с управляващата Партия на справедливостта и развитието (ПСР). Преди вота  Ердоган обяви, че извънредното положение, въведено няколко дни след провалилия се опит за преврат през юли 2016 г., скоро ще бъде отменено. Калайджъ каза още пред телевизия СиЕнЕн-Тюрк, че неговата партия няма да се пазари с президента за местата в новия турски кабинет. На вота в неделя Републиканската коалиция си осигури мнозинство в парламента.", "date": "2018.06.26", "title": "Ортак на Ердоган иска удължаване на извънредното положение"}
{"url": "https://www.faktor.bg/bg/articles/zevzetsi-dzhordzh-bush-pokaza-na-bil-klintan-chorapite-si-s-negoviya-lik", "text": "Двама бивши американски президенти се срещнаха в Кенебънкпорт, в щата Мейн, но те не бяха баща и син, а републиканец и демократ - някогашни съперници, предадоха световните медии. Бившият президент демократ Бил Клинтън посети бившия президент републиканец Джордж Буш баща в къщата му в Кенебънкпорт, на атлантическия бряг.  В Туитър бяха качени снимки, на които 41-ият и 42-ият президент са заедно в дома на Буш баща. Клинтън пресече плановете на Буш за преизбиране през 1992 г., но и двамата бивши президенти Буш - бащата и синът, сега са приятели с Клинтън, посочва АП. На едната снимка се вижка как Буш показва на Клинтън чорапите си с неговия лик.   На друга освен двамата бивши президенти е и куче, настанило се в краката им - новият \"член на семейството\" на Буш, лабрадорът ретривър Съли. 94-годишният Буш е любител на кучета и получил Съли за помощник от организацията America VetDogs, която обучава кучета помощници.    \"Съли може да отваря врати и да пренася предмети, \"но преди всичко ще бъде чудесен приятел\" на бившия президент, заяви пред АП неговият сътрудник Евън Сисли.", "date": "2018.06.26", "title": "Зевзеци: Джордж Буш показа на Бил Клинтън чорапите си с неговия лик"}
{"url": "https://www.faktor.bg/bg/articles/nimh-za-utre-situatsiyata-s-poroite-shte-e-oshte-po-seriozna", "text": "Още преди да са започнали очакваните за днес порои в страната от Националния институт по метеорология и хидрология издадоха още по-сериозно предупреждение за утрешния ден – 27 юни. За днес заради обилни валежи и гръмотевични бури е обявен оранжев код в 9 области и жълт код – в още 15. За утре ситуацията е още по-сериозна  - оранжевият код е обявен за 11 области, а жълтият за всички останали 17. Оранжев код за 27 юни важи за: Велико Търново, Габрово, Ловеч, Пловдив, Стара Загора, Сливен, Бургас, Ямбол,  Хасково, Кърджали и Смолян. За тези области \"през нощта срещу сряда се очакват значителни и интензивни валежи, придружени с гръмотевични бури! Сумарни количества - между 45 и 65 л/кв.м. През деня в сряда, след временно спиране на валежите, около и след обяд отново ще има краткотрайни превалявания\", съобщават НИМХ. Жълтият код е за областите: Видин, Монтана, Враца, Плевен, София – област, София – град, Перник, Кюстендил, Благоевград, Пазарджик, Русе, Разград, Търговище, Силистра, Шумен, Добрич и Варна. В тези райони се предвиждат значителни валежи с количества за денонощието между 20 и 35 л/кв. м.", "date": "2018.06.26", "title": "НИМХ: За утре ситуацията с пороите ще е още по-сериозна"}
{"url": "https://www.faktor.bg/bg/articles/gerb-grupirovkite-byaha-sazdadeni-kogato-bsp-imaha-uchastie-v-upravlenieto", "text": "Ще влезем в историята с вот на недоверие, в който няма никакви аргументи, БСП избягаха от дебата, несъстоятелни са, заяви председателят на ПГ на ГЕРБ Цветан Цветанов на брифинг в Народното събрание по повод дебатите по вота на недоверие срещу правителството, внесен от БСП с мотив провал в сектор \"Сигурност\". Той реши да не говори по време на дебатите по вота в пленарната зала, които приключиха за рекордно кратко време - само за час и половина. \"Бих помолил колегите от БСП - винаги, когато искат да направят един вот, могат да ни попитат за консултация, да кажем, кои са слабите моменти. Дори министър Валентин Радев нямаше мотивация да говори за искания вот, защото не представиха нищо, нямаше факти\", добави Цветанов. По думите му ГЕРБ няма как да забравят всичко, което е било до 2009 г. \"Понеже в мотивите се пише за създаване на мутри. Кога беше създадена ГЕРБ като партия? А кога бяха създадени така наречените общи групировки? Точно, когато БСП имаха участие в управлението на страната\", коментира още той. И припомни, че през 2008-2009 г. МВР е толерирало и създавало условия групите да функционират ефективно.", "date": "2018.06.26", "title": "ГЕРБ: Групировките бяха създадени, когато БСП имаха участие в управлението"}
{"url": "https://www.faktor.bg/bg/articles/avtobus-i-mikrobus-se-razmaha-kray-dobrinishte", "text": "Петима души са пострадали при катастрофа между автобус и микробус в района на Добринище. Пътят за Гоце Делчев е временно затворен, обходът е през Елешница. Това съобщиха от пресцентъра на МВР. Сигналът за пътнотранспортното произшествие между автобус и микробус е получен около 14.55 часа днес. Катастрофата е станала на пътя за Гоце Делчев. По първоначална информация от удара са пострадали 5 души, които са отведени в болнични заведения. На място са полицейски и пожарни екипи. Районът е отцепен, извършва се оглед.", "date": "2018.06.26", "title": "Автобус и микробус се размаха край Добринище"}
{"url": "https://www.faktor.bg/bg/articles/firma-na-traktora-pecheli-delo-sreshtu-prokuraturata-za-nad-800-000-lv-obezshtetenie", "text": "Прокуратурата да плати на дружеството \"Голд лизинг\" ООД обезщетение за имуществени вреди от 802 408.92 лв., както и 3000 обезщетение за неимуществени вреди заедно със законната лихва от датата на завеждане на иска – 10 февруари 2015 г. Освен това прокуратурата дължи на дружеството и 78 763.48 лв. за съдебни разноски, пише \"Капитал\". Това се казва в решение на Софийския апелативен съд (САС), заведено от \"Голд лизинг\" срещу прокуратурата за вреди, причинени от наказателно производство. Решението подлежи на обжалване пред ВКС, но независимо от това, то е много любопитно по няколко причини. От една страна, това е това е първото решение, по което се признава, че с незаконни процесуални действия/бездействия по конкретно наказателно дело прокуратурата може да причини имуществени и неимуществени вреди за търговско дружество, което по условие не може да върши престъпления и не може да е обвиняем в наказателен процес. През февруари 2010 г. прокуратурата изземва всички компютри и цялата документация на дружеството и ги държи и до ден днешен, въпреки че наказателното дело, по което е направено изземването, е прекратено през 2014 г. Това блокира изцяло работата на фирмата, а както става ясно, прокурорите сега въобще не знаят къде се намират иззетите документи. Делото е интересно и с това, че първопричината за него е една от показните и арогантни акции на прокуратурата в рамките на прословутата операция \"Октопод\" през 2010 г., завършила с пълно фиаско. Четиригодишното \"разследване\" по делото, останало в историята като \"Големия Октопод\" (първоначалното разследване за рекет и пране на пари срещу Алексей Петров и сочените за негови съучастници Антон Петров-Хамстера, Николай Велков и братята Йордан Стоянов и Пламен Стоянов - Дамбовците), завършва през 2014 г. с прекратяване на наказателното производство. Обвиняемите се възползваха от прословутата глава 26 от НПК, която даваше процесуална опция след двегодишно разследване да поискат делото или да се внесе в съда или да се прекрати, а прокуратурата се оказа в невъзможност да внесе читав обвинителен акт. Но още преди безславната кончина на \"Големия октопод\" от него се нароиха няколко по-малки дела, които също приключиха безславно. По едно от тези дела – за пране на пари, заедно с Алексей Петров като обвиняеми бяха привлечени бившият председател на Съюза за стопанска инициатива Теодор Дечев и бизнесменът Явор Джижев, който е шеф на \"Голд лизинг\". По това дело тримата бяха окончателно оправдани през пролетта на т.г. Всъщност наказателното дело срещу тримата няма нищо общо с дейността на двете лизингови дружества, то е образувано по повод на официални и напълно редовни сделки между частни фирми във връзка с придобиване от американски инвеститор на компании от кабелния бизнес в България (\"Обединени кабелни мрежи\", сега известни като \"Близу\"), където Алексей Петров е бил посредник. Според едно интервю на Джиджев от онзи период, фирмата му е замесена по сигнал на \"лицето Теменужка Петрова-Кайлитска, основният свидетел на прокуратурата в началото на процеса \"Октопод\". Според Джиджев тази дама освен всичко друго е неизправен лизингополучател с общо 15 договора за таксиметрови автомобили, с натрупани дългове за над 200 000 лв. При шумния старт на операция \"Октопод\", превърната в медийна атракция, на 10 февруари 2010 г. ГДБОП нахлува в офисите на двете лизингови дружества \"Голд лизинг\" и \"Кепитъл лизинг\", които в този момент делят един офис, тъй като предстои сливането им. Провежда се претърсване и изземване, след което и двете дружества остават само с едни голи бюра. Иззети са всички компютри, изнесени са 63 чувала с документи на двете дружества, включително всички оригинални лизингови документи – договори, записи на заповед, погасителни планове, оригинални свидетелства за регистрация на автомобили (голям талон), застрахователни и счетоводни документи, изпълнителни листове срещу длъжници, кореспонденция с лизингополучатели и с държавни институции. При това без надлежен опис към протокола кой документ в кой чувал се намира. Това напълно блокира работата и на двете дружества. Те не могат да обслужват задълженията си към банките и към бюджета, не могат да приключат счетоводно предходната 2009 г., нито да подават месечните справки-декларации по ДДС, не могат да събират вземанията от клиентите, тъй като цялата база данни е в компютрите и т.н. Следват няколко безуспешни искания за връщане на документите, първото още на 24 февруари 2010 г. с молба до главния прокурор, до софийския апелативен прокурор, наблюдаващия прокурор при Софийската градска прокуратура (СГП) и до Инспектората на Висшия съдебен съвет. Наблюдаващият прокурор Светлозар Костов отказва – тепърва щяло да се изяснява какво значение имат иззетите документи за обвинението срещу Алексей Петров. През цялото време никой от персонала на \"Голд лизинг\" не е привлечен като обвиняем, нито разпитван като свидетел по делото, по което са иззети документите и компютрите. Започва и сривът на дружеството – изрядните клиенти, които са издължили лизинговите си вноски, не могат да получат собственост върху автомобилите, защото липсват големите талони, много други клиенти пък просто спират да плащат, възползвайки се от ситуацията, дружеството не може да купува нови автомобили, а нови клиенти, разбира се, не се появяват, защото междувременно в медиите цитират твърденията на прокуратурата, че фирмата е част от могъща престъпна организация. През юни 2010 г. по нова молба на двете дружества, прокуратурата връща само оригиналните талони на колите. Повече от година след изземването са върнати и компютрите, с констатацията, че с тях не е подготвяно или вършено престъпление. Отново обаче е отказано връщане на документите. През април 2011 г. Софийският градски съд (СГС) потвърждава отказа на прокуратурата за връщане на документите по жалба на другото дружество \"Кепитъл лизинг\", но в определението на съда се казва, че са необосновани доводите на прокурора за неосчетоводени средства и за документи с невярно съдържание, което пък от своя страна, \"предвид [и] факта на задържане на документацията от 10.02.2010 г., прави действията на разследващите укорими\". \"Обвинителната власт следва отнапред да има яснота кои са престъпните факти и кои са доказателствените нужди. Доказателствената необходимост на задържането на вещи, свързани с обвинението, което по необходимост е свързано с изземването на вещите от техните собственици и накърняване на правото на собственост, следва да е определена, точна и конкретна, а не абстрактна и предполагаема Може да се заключи, че към момента обвинителната власт засяга непропорционално права на гражданите и юридическите лица да могат да осъществяват безпрепятствено своя дейност, като не може да противопостави убедителен отговор на техните възражения. Наблюдаващият прокурор следва да вземе неотложни мерки да изправи това положение.\", пише в определението на съда. Нищо такова не се случва. На нова молба до главния прокурор от август 2011 г. отговор изобщо не идва. На 25 март 2011г. със заповед на подуправителя на БНБ \"Голд лизинг\" ООД е заличено от регистъра на финансовите институции, тъй като не е в състояние да представи годишен отчет за надзорни цели за 2009 г. Това означава край на лизинговата дейност. Повече от осем години след изземването и четири години след прекратяването на делото, по което са иззети, документите още не са върнати на дружеството. Така през февруари 2015 г. \"Голд лизинг\" завежда гражданско дело срещу прокуратурата, като претендира обезщетение за имуществени вреди от 1 638 441.99 лв. (несъбираеми вземания, отписани по баланса на дружеството, поради липсата на документите за тях), както и 50 000 лв. за неимуществени вреди, общо 1 688 441,99 лв. (Другото дружество \"Кепиитъл лизинг\" завежда отделно дело, което още е в СГС). Претендираните от \"Голд лизинг\" имуществени вреди са по четири вида вземания – неполучени лизингови вноски по непрекратени договори, вземания по висящи съдебни спорове, завършили неуспешно поради липса на оригиналните документи, присъдени вземания, за които има издадени изпълнителни листове, прибрани от прокуратурата, и заеми, взети, за да се закрепи дейността след удара по компанията. Искът е предявен по Закона за отговорността на държавата и общините за вреди (ЗОДОВ), настъпили от нарушение на правото на Европейския съюз (свободно движение на капитали). СГС обаче преквалифицира иска по чл. 49 от Закона за задълженията и договорите (отговорност на работодателя за вредите, причинени от работника му при изпълнение на работата) и отхвърля всички претенции. Според СГС безспорно действията на прокуратурата са неправомерни (\"противоправно бездействие\"), защото досъдебното производство е продължило много над законовите срокове, а няма никакви обяснения защо документите са задържани дори след прекратяване на наказателното производство. Но според СГС вредите, които са настъпили за \"Голд лизинг\", не са пряка последица от дейността на прокуратурата, а от бездействието на дружеството. Дружеството не се било възползвало от \"редица процесуални способи\" да си получи документите обратно - по всяко отделно дело с клиент да иска издаване на съдебно удостоверение, което да послужи пред прокуратурата, или пък да поиска от съда да изиска тези документи, да поиска назначаване на експертиза, при която вещото лице да работи с документите от досъдебното производство и др. Според първата инстанция това важи и за оригиналите на изпълнителните листове, без които не могат да се съберат присъдените вземания от клиенти - \"Голд лизинг\" е трябвало да си поиска дубликати на изпълнителните листове. По този въпрос обаче апелативният съд приема, че дружеството не е имало процесуална възможност да иска издаване дубликат на изпълнителния лист, защото по ГПК това е допустимо само когато оригиналът е изгубен или унищожен, не и когато той се намира в чужда фактическа власт - на прокуратурата. Липсата на изпълнителен лист в оригинал лишава кредитора \"Голд лизинг\" от възможността да започне изпълнителен процес за събиране на съдебно присъдените й вземания от общо 802 408.92 лв. И първата, и втората инстанция обаче отхвърлят част от иска на дружеството за обезщетяване на вредите от невъзможността да защити по съдебен ред претенциите си срещу клиенти, които са спрели да плащат по договори за лизинг (поради невъзможността да заведе дела), включително и по заведени дела, където липсата на документите е довела до невъзможност да докажат претенциите си. Това обаче не е вярно, и двете съдебни инстанции са имали пример, че дружеството не е бездействало, напротив, то е пробвало опциите по ГПК, но без резултат поради нежеланието на прокуратурата, а невъзможността да се посочи в къде точно се намира конкретният документ по конкретния спор с конкретния клиент. През 2011 г. \"Голд лизинг\" завежда дело във Варна срещу един от нередовните си клиенти, ЕООД, което акуратно си е плащало лизинговите вноски до 10 февруари 2010 г. - денят, когато офисът е претърсен, а медиите гръмват, че фирмата е \"пералнята\" на \"Октопода\", но след това престава да плаща. По това дело \"Голд лизинг\" посочва, че оригиналните документи са иззети и моли съда да ги изиска от прокуратурата. Отговорът на следствието е, че такива документи не са намерени сред иззетите. Длъжникът оспорва заверените преписи и настоява ищецът да ги представи в оригинал. Понеже това не може да бъде сторено, искът е отхвърлен. Нещо повече, по самото дело срещу прокуратурата за вреди, въпреки искането да се представят тези документи и издадените няколко съдебни удостоверения, това не е сторено нито пред първата, нито пред втората инстанция, т.е. повече от три години, докато тече процесът досега. Представителят на прокуратурата заявява, че няма представа какви документи има по наказателното дело. За \"Голд лизинг\" проваленото дело във Варна е достатъчно основание да направи извода, че няма разумна причина да започне нови дела срещу останалите си длъжници, да плати огромни държавни такси за тези искове, както и други разходи, да рискува да бъде осъден и на сериозни съдебни разноски, без да има възможност да се снабди с иззетите от прокуратурата оригинали. След като вече е преживяло тежък финансов шок, завеждането на множество търговски дела без документи би го изложило на \"необичаен търговски риск\", по смисъла на това понятие в практиката на Съда на Европейския съюз, сочи защитата. Българският съд трябва да прилага този стандарт, за да не стига казусът до европейските институции. САС присъжда само 3000 лв. за неимуществени вреди за накърнената репутация на фирмата от действията на прокуратурата. Но независимо от размера, това е своеобразен пробив в практиката за възможността да се претендират неимуществени вреди за дружество от процесуална дейност на обвинението.", "date": "2018.06.26", "title": "Фирма до Алексей Петров спечели дело срещу прокуратурата за над 800 000 лв."}
{"url": "https://www.faktor.bg/bg/articles/anita-meyzer-izliza-ot-zatvora", "text": "Скандалната миска Анита Мейзер, която е в затвора заради смъртта на съпруга ѝ, ще излезе под гаранция от 5 хил. лв., потвърдиха за NOVA от Варненския апелативен съд. Делото срещу нея приключи на втора инстанция в понеделник. То е обявено за рeшаване в следващите два месеца. В края на съдебното заседание защитата поиска отмяна на мярката за неотклонение, тъй като Мейзер е стояла продължително време в затвора и има здравословни проблеми. Адвокатът ѝ Петър Чалъмов посочи, че тя страда от болестта на Хашимото и това е било един от мотивите.", "date": "2018.06.26", "title": "Анита Мейзер излиза от затвора"}
{"url": "https://www.faktor.bg/bg/articles/protest-s-shestviya-na-avtotsisterni-prez-tsarigradsko-shose-botevgradsko-shose-i-vladaya", "text": "Търговци на горива от малки бензиностанции, както и дистрибутори ще протестират пред парламента днес. Планират се и шествия на автоцистерни през „Цариградско шосе”, „Ботевградско шосе” и Владая. Очаква се това да затрудни движението в столицата. Протестиращите се обявиха против законопроект, който предвижда търговците на горива да блокират сериозни суми под формата на банкови гаранции, както и да имат определен уставен капитал, за да продължат да работят. Собствениците на малки бензиностанции настояват да не бъдат слагани под общ знаменател с големите вериги. Според тях така на пазара ще останат само големите вериги, а цената на горивото ще скочи.", "date": "2018.06.26", "title": "Пак запушват София: Малки търговци на горива излизат на шествие с автоцистерни"}
{"url": "https://www.faktor.bg/bg/articles/volya-boykotira-debatite-po-vota-na-nedoverie", "text": "Депутатите на Веселин Марешки от „Воля” бойкотираха извънредното заседание на парламента днес, на което се обсъжда вота на недоверие към кабинета. „Вместо да стоят в залата и да слушат изтърканите пререкания между управляващите и социалистическата партия, народните представители от „Воля” решиха да използват деня, за да направят нещо добро за хората. Лидерът на партията и зам.-председател на НС Веселин Марешки с част от депутатите е във Варна, където продължават кампанията по запълване на дупките”, съобщиха от партията. Вторият вот на недоверие към кабинета „Борисов 3” беше внесен миналата седмица от БСП и е на тема „Сигурност”. Дебатите по него са днес, а в петък – 29 юни, той ще бъде гласуван. Засега освен социалистите подкрепа са заявили само от ДПС.", "date": "2018.06.26", "title": "„Воля” бойкотира дебатите по вота на недоверие"}
{"url": "https://www.faktor.bg/bg/articles/politsiyata-pak-se-izlozhi-novo-byagstvo-na-prestapnik-ot-aresta", "text": "Арестант е избягал от Трето районно полицейско управление в Пловдив, съобщава Plovdiv24.bg, позовавайки се на свои източници. Припомняме, че това не е първият подобен случай в града под тепетата. През април тази година Георги Танчев, който изтърпяваше влязла в сила присъда за държане на наркотични вещества в размер на една година \"лишаване от свобода“ при първоначален \"общ“ режим, напусна външен обект край Пловдив, където работил и не се е прибрал в затвора в Пловдив.  През февруари миналата година пък полицията в Пловдив залови избягалия затворник Тома Ендрев в апартамент в града под тепетата, където се укривал.", "date": "2018.06.26", "title": "Няма край: Ново бягство на престъпник от ареста!"}
{"url": "https://www.faktor.bg/bg/articles/tezhka-katastrofa-v-makedoniya-ima-2-zaginali-i-17-raneni", "text": "Двама мигранти загинаха и 17 бяха ранени в катастрофа на магистралния път Радовиш – Щип, близо до мината Бучим. Това съобщи агенция МИА. Полицията в Струмица потвърди, че нещастието станало, когато товарна кола марка „Ивеко”, в която имало мигранти от Бангладеш и Шри Ланка, се ударила в оградата на моста. Инцидентът станал вчера следобед. Шофьорът е избягал от мястото на катастрофата. Единайсет ранени мигранти са откарани в болница в Щип и шестима – в болница в Радовиш.  Според информации на полицията в колата имало повече мигранти, но някои избягали след катастрофата, уточнява в. Труд.", "date": "2018.06.26", "title": "Тежка катастрофа в Македония: Има 2 загинали и 17 ранени"}
{"url": "https://www.faktor.bg/bg/articles/zapochnaha-debatite-po-vneseniya-ot-bsp-vot-na-nedoverie-borisov-ne-prisastva-na-govorilnyata", "text": "С кворум от 171 народни представители започна извънредното пленарно заседание за вота на недоверие към кабинета.  Вотът на недоверие е внесен от ПГ на „БСП за България“ и е единствена точка в дневния ред за заседанието. В зала присъстват министри от кабинета „Борисов“ 3, предаде Фокус. На заседанието са министърът на вътрешните работи Валентин Радев, министърът на правосъдието Цецка Цачева, вицепремиерът Красимир Каракачанов, министърът на регионалното развитие Николай Нанков, на туризма Николина Ангелкова, на енергетиката Теменужка Петкова, на здравеопазването Кирил Ананиев и други.  Премиерът Бойко Борисов не присъства на заседанието.", "date": "2018.06.26", "title": "Започнаха дебатите по внесения от БСП вот на недоверие,  Борисов не присъства на говорилнята"}
{"url": "https://www.faktor.bg/bg/articles/ninova-pripna-kato-mlado-yare-barzo-nabuta-i-izbyagaliya-predi-chasove-pandizchiya-v-atakite-sreshtu-kabineta", "text": "Шефката на БСП Корнелия Нинова за пореден път доказа, че няма равна в използването на популистки атаки срещу политически опоненти. Бърза като светкавица, Нинова успя да включи в започналите преди минети дебати по внесения от социалистите вот на недоверие и събития буквално от последните часове.  \"Започваме този дебат в момента, в който се разбра, че арестант току-що е избягал от пловдивския арест\", заяви от парламентарната трибуна Нинова, която първа взе думата.  \"Надявам се Г-н Радев да го хванете до края на дебата. Че иначе може да пусне брада и да изчезне“, обърна се лидерката на БСП към силовия министър Валентин Радев, който също е в пленарна зала. \"Цигани с присъди бият полицаи. Нормално ли е?\", не пропусна да включи в гювеча Нинова  и безредиците от последните дни в Ботевград.  Направи впечатление, че тя използва думата \"цигани\", вместо \"роми\" по отношение на мургавия електорат, чийто глас по време на избори обикновено се свързва с нейната партия.", "date": "2018.06.26", "title": "Нинова припна като младо яре - бързо набута и избягалия преди часове пандизчия в дебатите по вота на недоверие"}
{"url": "https://www.faktor.bg/bg/articles/gartsi-napadnaha-tsipras-v-london", "text": "Гръцкият премиер Алексис Ципрас бе нападнат вербално в понеделник следобед пред Гръцкия център в Лондон, пише електронното издание на гръцкия вестник Protothema, цитирано от Агенция \"Фокус\".  Те се бяха събрали на отсрещния тротоар преди министър-председателят да пристигне за срещата си с гръцката диаспора. Когато той пристигна, тълпата започна да вика: „Предател, продаде Македония, дай и Кипър“, „Не те ли е срам!“ и „Продаде Македония за 30 сребърника“, като същевременно хвърляха монети по паважа и към Ципрас.  Гръцкият премиер е в Лондон, където днес ще проведе срещи с Тереза Мей, лидера на Лейбъристката партия Джереми Корбин, представители на местната гръцка диаспора и предприемачи от Лондонското сити.", "date": "2018.06.26", "title": "Тълпа гърци в Лондон замери Ципрас с монети: \"Продаде Македония за 30 сребърника! Дай и Кипър\""}
{"url": "https://www.faktor.bg/bg/articles/yohanes-han-es-tryabva-da-nagradi-makedoniya-za-dogovora-s-gartsiya", "text": "Македония трябва да бъде наградена от Европейския съюз за напредъка, както и за договора с Гърция, с който се слага край на 27-годишния спор за името. Ако не получи конкретна награда, това ще има огромен негативен ефект за целия регион, заяви Европейският комисар по разширяването и съседската политика Йоханес Хан в навечерието на министерската среща във вторник и срещата на върха на лидерите на ЕС в четвъртък и петък, на които трябва да се вземе решение за започване на присъединителни преговори с Македония и Албания, предава македонският „Фокус“.   Хан предупреди, че евентуален отказ за започване на преговори с двете страни ще има негативни последици за стабилността и европейската перспектива на региона.   „Мисля, че всички трябва да са наясно с това и се надявам, че накрая ще разберат колко е важно да се изпрати позитивен сигнал за региона“, заяви Хан в Люксембург.   Европейският комисар призова страните-членки на ЕС да дадат зелена светлина за започване на преговорите за присъединяване с Македония и Албания, подчертавайки, че това ще бъде положителен сигнал за целия регион и потвърждение за доверието в Съюза.   „Постигнахме много и ако погледнете резултатите само през последните няколко месеца, ще видите, че това е резултат от европейската перспектива. И аз няма да мога да го разбера, ако това не се признае, разбере и възнагради по подходящ начин“, подчерта Хан.", "date": "2018.06.26", "title": "Еврокомисарят по разширяването: ЕС трябва да награди Македония за договора с Гърция"}
{"url": "https://www.faktor.bg/bg/articles/smeniha-shefa-na-patnata-agentsiya", "text": "По решение на министъра на регионалното развитие и благоустройството Николай Нанков от днес председател на Управителния съвет на Агенция \"Пътна инфраструктура\" е инж. Светослав Глосов. Това съобщиха от регионалното министерство. Инж. Дончо Атанасов остава член на Управителния съвет на пътната агенция. Той ще продължи да е ангажиран с новото строителство на участъци от републиканската пътна мрежа, както и с поддръжката, ремонтите и рехабилитацията на вече съществуващите трасета, се казва още в съобщението. Рокадата в Управителния съвет на АПИ идва след молба на инж. Атанасов, допълват от министерството.", "date": "2018.06.26", "title": "Смениха шефа на пътната агенция"}
{"url": "https://www.faktor.bg/bg/articles/devet-evropeyski-darzhavi-sazdavat-grupa-za-voenna-namesa-koyato-da-dopalva-nato", "text": "Франция привлече осем партньори от ЕС в европейска група за военна намеса, която да може в кратки срокове да изпълнява военна операция, евакуация в страна с военен конфликт или помощ при бедствие, предадоха агенциите \"Франс прес\" и \"Ройтерс\", цитирани от БТА. Целта е да се реагира на кризи в близост до границите на Европа без НАТО или САЩ. Един от участниците в Инициативата за европейска намеса (ИЕН) е Великобритания. Париж се опитва да задържи Лондон ангажиран в европейската отбрана и след Брекзит. \"Искаме да развием сътрудничество между страни с политическа воля и военен капацитет за намеса при необходимост, когато решат това, при различни сценарии, не само военни, а и цивилни\", обясни френският министър на въоръжените сили Флоранс Парли след подписването на писмо за намерения от деветте страни - участнички в инициативата, на церемония в Люксембург, където имаше среща на министрите на отбраната на ЕС. В инициативата освен Франция участват Германия, Белгия, Дания, Холандия, Естония, Португалия, Испания и Великобритания. По-рано Италия също бе дала съгласие, но новото ѝ правителство се нуждае от малко време да проучи всички варианти, обясни Парли и увери, че въпросът е по-скоро формален, отколкото по същество. Инициативата е отворена и за други държави. \"Целта е да обединим всички страни, които изпълняват двойното условие за военен капацитет и политическа воля за активна намеса\", уточни френският министър. Германският министър на отбраната Урсула фон дер Лайен определи френската инициатива като \"форум\" и настоя, че е необходимо ИЕН \"да бъде колкото се може по-тясно свързана с европейската отбрана, защото въоръжените ни сили участват или в НАТО, или в ЕС, понякога в силите на ООН или в антитерористични коалиции\". Целта на ИЕН е да допълва НАТО. Така Европа конкретно допринася към исканото от президента Тръмп добро функциониране на алианса, заяви Парли. \"Предвид възможните съмнения (за ангажимент на САЩ в Европа) европейците трябва да са силни и все по-способни да осигуряват своята защита и суверенитет\", добави френската министърка на въоръжените сили. Въпреки някои безпокойства, че новата военна група може да се дублира с европейски отбранителни инициативи, генералният секретар на НАТО Йенс Столтенберг приветства инициативата, която бе предложена през септември от френския президент Еманюел Макрон. Столтенберг заяви, че това ще е полезно за модернизиране на европейските въоръжени сили и способността им за по-бърза реакция. Парли увери, че ИЕН ще обслужва лансираната през декември от ЕС отбранителна структура, известна като Постоянно структурирано сътрудничество (ПСС), а няма да я дублира. Целта на ПСС е да се развиват отбранителните способности и да се инвестира в съвместни проекти. На срещата си в Люксембург днес министрите на отбраната на ЕС утвърдиха правилата на работа на ПСС, което ще бъде подкрепено от многомилиарден европейски отбранителен фонд от 2021 г. Великобритания няма да прави вноски в него, тъй като напуска ЕС през март догодина, но Лондон се надява да участва в някои отбранителни проекти като страна - нечлен на ЕС. Също днес бе решено Испания да поеме от Великобритания командването на военноморската мисия на ЕС за борба със сомалийски пирати край Африканския рог от 30 март 2019 г., ден след настъпването на Брекзит.", "date": "2018.06.26", "title": "Девет европейски държави създават група за военна намеса, която да допълва НАТО"}
{"url": "https://www.faktor.bg/bg/articles/spas-panchev-veche-ofitsialno-e-nezavisim-deputat", "text": "Народният представител Спас Панчев се отделя от политическата група на \"БСП за България\" и остава в Народното събрание като независим депутат. Това стана ясно от две съобщени, написани от Панчев и прочетени от председателят на НС Цвета Караянчева.  От \"БСП за България\" изключиха от лявата си коалиция  Земеделския съюз\" Александър Стамболийски\" на 23 юни. Решението бе взето на съвместно заседание на Коалиционния съвет на \"БСП за България\". Отпадането на Земеделския съюз от коалицията бе в резултат решението на Конгреса на земеделците да се явят самостоятелно на следващите местни избори. По-късно социалистите от Стара Загора поискаха Панчев да напусне парламента и да освободи депутатското място на следващи в листата.  От своя страна Панчев изтъкна в свое интервю, че БСП неглижират коалиционните си партньори.", "date": "2018.06.26", "title": "Спас Панчев вече официално е независим депутат"}
{"url": "https://www.faktor.bg/bg/articles/evrodeputat-izrigna-kakvo-pravi-feysbuk-za-zashtita-na-dannite-na-potrebitelite-ot-kiberataki", "text": "По време на последното заседание на Комисията по граждански свободи, правосъдие и вътрешни работи на Европейския парламент бе проведено второто специално изслушване, посветено на скандала с Кеймбридж аналитика и Фейсбук. Участие в дискусиите взе и евродепутатът от ЕНП-ГЕРБ Емил Радев, който бе единственият български представител, отправил въпрос към вице-президента по политики на Фейсбук лорд Ричард Алън.   Емил Радев припомни, че след скандала с Кеймбридж аналитика стана ясно как Фейсбук предава данните на своите потребители на разработчици и други трети страни, без реално да има контрол върху това какво става с тези данни и как са защитени. В този ред на мисли евродепутатът попита лорд Алън дали и как Фейсбук подпомага фирмите и разработчиците, които получават данните на  потребители,  да защитават тези данни от кибератаки.  Освен това Емил Радев поиска от представителя на социалната мрежа да обясни дали компанията прекратява взаимоотношения с разработчици и други трети страни, които не успяват да защитят от кибератаки получените данни на потребители от Фейсбук.   В отговор лорд Алън обясни, че решението на тези въпроси се корени в цялостния дебат за отговорността на потребителите, платформата и разработчиците. В същото време обаче той увери българският евродепутат, че Фейсбук споделя информация и познания за киберсигурност с други технологични компании в интерес на цялостната защита на Интернет екосистемата.", "date": "2018.06.26", "title": "Евродепутат изригна: Какво прави Фейсбук за защита на данните на потребителите от кибератаки?"}
{"url": "https://www.faktor.bg/bg/articles/toma-bikov-bsp-stana-kato-redaktsiya-na-zhalta-mediya-tirazhirat-lazhi", "text": "Хората ще останат отвратени от това, което ще чуят по време на вота на недоверие. Така кратко коментира днешния дебат по вота на недоверие в сектор „Сигурност“, внесен БСП, депутатът от ГЕРБ Тома Биков в студиото на Нова ТВ. Той изрази своето истинско разочарование от твърденията на опозицията, че е част от организирана престъпна група, от шайка престъпници. Щом сме в парламента ще трябва да свикнем с тези неща, заключи лаконично Биков. Той не отрече, че има комплексни проблеми в системата „Сигурност“, но те няма да се решат за три дни, с вот на недоверие, или с лъжи, които БСП хвърлят в публичното пространство като един вид публицистика.  БСП или са се превърнали в социологическа агенция, или в редакция на жълта медия, която тиражира лъжи. На днешния дебат не очаквам нищо, освен да  се плюем няколко часа в парламента, но това няма да има ефект и няма да реши проблемите в сектор „Сигурност“. Защото те са свързани с проблеми, например, в образователната система, та дори и с времето на социализма. Без съмнение, че на нас коректив ни е нужен, но нямаме алтернатива в лицето на БСП. Дали БСП ще могат да направят нещо по-добре – аз лично не виждам кой от тях може да го направя. А за тях алтернативата е да сложат повече пари във всеки сектор, с които да решават проблемите. Що се отнася до това дали на ГЕРБ  не ни е светнала червената лампичка – на нас тя ни свети всеки ден, но с критики и панаири в парламента няма да решим проблемите. Специално в този сектор тишината е по-полезна, отколкото бурните речи, аргументира позицията си Тома Биков.", "date": "2018.06.26", "title": "Тома Биков: БСП стана като редакция на жълта медия, тиражират лъжи"}
{"url": "https://www.faktor.bg/bg/articles/dots-rachev-do-sabota-dazhd-no-sled-tova-slancheva-i-topla-sedmitsa", "text": "Нищо му няма на лятото, повече са градушките, но те са били на малка територия. А валежите, които ни предстоят, заедно със силния вятър, ще продължат до четвъртък. От неделя до следващата неделя обаче ви гарантирам слънчево и топло време. Това коментира в студиото на Нова ТВ климатологът доц. Георги Рачев. По думите му на места валежите ще са обилни, като някъде ще инкасират до 50-60 л. на кв.м. Климатологът обясни, че съществува и сценарий днес и утре по морето да вали, а след това да се установи хубаво време. Но това зависи от средиземноморския циклон, който вече се усеща и в нашата страна. Ако циклонът тръгне към морето, там ще бъде дъждовно до края на седмицата. Но ако тръгне в посока северозапад, което е по-необичайно, тогава валежното време ще обхване почти цяла България, като по Черноморието може да се установи топло и слънчево време.  На въпрос има ли опасност по високите части на планините да правели сняг, доц.Рачев бе категоричен: Дъжд да, но не вярвам да вали сняг в България.", "date": "2018.06.26", "title": "Доц.Рачев: До събота дъжд, но след това - слънчева и топла седмица"}
{"url": "https://www.faktor.bg/bg/articles/es-udalzhava-sanktsiite-sreshtu-rusiya-1", "text": "Ръководителката на европейската дипломация Федерика Могерини изрази съжаление вчера в Люксембург за липсата на напредък в изпълнението от Москва на споразуменията за прекратяване на боевете в Източна Украйна, което е условие за вдигане на икономическите санкции на Европейския съюз, предаде Франс прес. Лидерите на страните в ЕС трябва да решат в четвъртък, на срещата в Брюксел, дали ще удължат тежките икономически санкции, наложени през 2014 г., на които Москва отвърна с ембарго над западните храни. \"Не е тайна. Вдигането на санкциите е свързано с изпълнение на Минските споразумения. Но няма никакъв резултат, за съжаление\", каза Могерини на пресконференция след среща с външните министри на страните в ЕС. \"Санкциите не са самоцелни. Те са инструмент, а не цел\", подчерта върховният представител на ЕС за външната политика и сигурността. Санкциите са наложени на руски банки, отбранителни фирми и петролни компании и забраняват на европейците да правят финансови инвестиции в Русия. Те бяха наложени през лятото на 2014 г., в разгара на кризата в Украйна, няколко месеца след като Русия анексира Крим и проруските бунтовници предприеха настъпление в Източна Украйна, напомня АФП. Освен това ЕС наложи санкции на близо 150 души, включително приближени на руския президент Владимир Путин. Техните авоари в европейски банки са блокирани и те нямат право на визи за ЕС. Тежките санкции тровят отношенията между Брюксел и Москва, отбелязва АФП, цитирана от БТА. Новото популистко правителство на Италия искат санкциите да бъдат отменени.", "date": "2018.06.26", "title": "Ще удължи ли ЕС тежките икономически санкции срещу Русия?"}
{"url": "https://www.faktor.bg/bg/articles/balgarskata-uchast-vseki-treti-s-neplateni-smetki", "text": "Борчовете на българина са се удвоили през последните години. През 2017 г. средният дълг на човек у нас е бил над 900 лева. За сравнение, през 2015 г. сумата е била около 450 лв., сочат данните на Евростат, цитирани от \"Стандарт\".  Според тях единствено гърците изпитват по-големи затруднения от нас при погасяването на задълженията си. Към края на миналата година всеки трети българин е имал неплатени сметки - просрочена ипотека, наем, ток, парно, лизинг и други. В южната ни съседка \"на червено\" са били 48% от хората. На трето и четвърто място са Кипър и Хърватия с по 26% кредитополучатели със забавени плащания по заеми. През миналата година 1,8 млн. души са били в графа кредитополучатели. Забавените и необслужвани плащания в края на 2017 г., са били както следва: по потребителски заеми - над 800 млн. лв., а по ипотеки - близо 1 млрд. лв. Бързите кредити са основен двигател за трупане на нови задължения и за лавинообразното затъване на потребителите. За съжаление тази тенденция ще продължи и през тази година, сочат прогнозите на Комитета за защита на потребителите. Причината за това е максимално улесненият достъп за гражданите, желаещи да получат пари назаем, чрез изключително агресивна реклама и готовността на кредитните институции да отпускат средства на лица с лоша кредитна история, коментира председателят Пейо Майорски. Той уточни, че към организацията често се обръщат хора, взели пари, за да купят среден или дори евтин клас мобилен телефон, таблет, компютър или телевизор, които впоследствие при изплащането на кредита се оказват многократно по-скъпи.", "date": "2018.06.26", "title": "Българската участ: Всеки трети с неплатени сметки"}
{"url": "https://www.faktor.bg/bg/articles/rumen-petkov-ako-ne-se-otide-na-izbori-barz-remont-na-kabineta", "text": "Очевидно този вот е компенсаторен акт, който цели емоционално да запуши усещането за безсилие и несбъднатост. Това казва в интервю за \"Труд\" бившият депутат и вътрешен министър, сега лидер на АБВ Румен Петков, който направи доста ироничен коментар по повод внесения от БСП вот на недоверие в сектор \"Сигурност\". \"За този вот трябва да се кажат три неща - първо, че става ясно на обществото и то по независещи от БСП причини, че МВР се ползва като бухалка за поддържане тонуса на господин Марешки и отношението му към ГЕРБ и затова БОП-ът не прави нищо там. Ще си позволя да посъветвам премиера Борисов да се разпореди да се консултират по-активно с журналисти, които по телевизията излъчиха и схемите за контрабанда на горива, и схемите за контрабанда на лекарства. Ако в нашите служби няма потенциал, във Валя Ахчиева има. Второ - двойните стандарти. Не може преди три години да си имал правителство, в това число министерството на финансите и министерството на отбраната и днес да си потресен от факта, че имаш танкове Т-72. Това е много лош знак. И трето - това е вотът, който гарантира поне още месец министерстване на господин Радев. Предполагам, че ако не бяха внесли вота на недоверие, той щеше да е освободил вече кабинета на вътрешния министър. И като казвах преди месец, че това е министъра на БСП, аз съм имал предвид не просто щадящото, ласкавото отношение на БСП към този министър. Включително след случая \"Ботевград\" - те не му искаха оставката, а те казаха в декларация, че с тази декларация настояват МВР да започне да работи. Нали разбирате, че това е \"потресаваща политическа новина\"-парламентарна партия, която има претенциите да е опозиционна, настоява ключовото, стратегическото за всяка страна министерство \"да започне да работи\". Това са нещата, които всеки българин трябва да види в този вот и всеки служител на МВР да си даде сметка кой му е осигурил възможността \"явлението Радев\" да продължи да си разхожда костюмите още един месец в министерството\", аргументира позицията си Петков. В интервюто партийният лидер намеква, че ако не се стигне до предсрочни избори, ремонтът на кабинета е неизбежен.  \"...Ремонт ще има във всички случаи. Мисля, че това е неизбежно, ако не се отиде на избори. Очевидно е, че Борисов не държи, не контролира ситуацията в правителството. Това \"явление Симеонов\" е уникат. Валери Симеонов е гений. Даже мисля, че ако може да свири на флейта, той е в състояние да изкара звука на пицикато. Но сблъсъка вътре в кабинета е очевидно, че Борисов не може да го овладее. И за него по-доброто решение е да отиде на избори, отколкото да стане за смях. Той е на път да стане за смях с Радев и още няколко от министрите си, но посмешището има риск да придобие и леко срамни отенъци, а той е човек с чувствителна кожа и вероятно няма да допусне да се стигне до там. Така че, да се готвим за избори\", предупреди лидерът на АБВ.", "date": "2018.06.26", "title": "Румен Петков: Избори или бърз ремонт на кабинета"}
{"url": "https://www.faktor.bg/bg/articles/studenina-v-parvite-amerikanski-reaktsii-za-izbora-na-erdogan", "text": "Ден след убедителната победа на президента Реджеп Тайип Ердоган на президентските и парламентарните избор Белият дом прикани Турция да укрепи демокрацията, предаде Франс прес. \"Насърчаваме Турция да предприеме мерки за укрепване на демокрацията\", каза говорителката на Белия дом Сара Сандърс. Нейното изявление е първата реакция на САЩ след преизбирането на Ердоган за президент на първия тур от изборите вчера, добавя БТА, цитирайки АФП. Досега Съединените щати не са поздравили официално президента Реджеп Ердоган за преизбирането му на първия тур и първите американски реакции са много студени, отбелязва АФП. Въпреки че Вашингтон и Анкара са съюзници в НАТО, от години отношенията им са напрегнати. \"Опитваме се да организираме телефонен разговор между президента на САЩ и турския президент, за да потвърдим здравината на нашите връзки\", каза Сандърс. Държавният департамент също се въздържа от поздравления и заяви, че Вашингтон зачита волята на турските избиратели. \"Искаме конструктивни отношения с президента Ердоган, за да се изправим заедно срещу общите предизвикателства\", каза говорител на Държавния департамент. \"Насърчаваме всички излъчени на избори представители на Турция, включително президента Ердоган, да изразяват различните позиции на всички турски граждани и да укрепят турската демокрация\", добави говорителят, цитиран от АФП.", "date": "2018.06.26", "title": "Студенина в първите американски реакции за преизбирането на Ердоган"}
{"url": "https://www.faktor.bg/bg/articles/belaruskiyat-prezident-shte-ni-prevzemat-kato-ukrayna-vzemayte-pistoletite-i-vavedete-red", "text": "Президентът на Беларус Александър Лукашенко предупреди, че страната може да изгуби суверенитета си, ако социално-икономическата й програма се провали. Това предадоха световните медии.  По думите на Лукашенко, има риск от вътрешен конфликт на територията на страната или \"война като в Укарйна\". Уточнява се, че изявлението е направено на съвещание в беларуската Могилевска област, което се е провело на 22 юни.  \"Ние сме на фронта. Ако не издържим тези години, ще се провалим. Значи ще трябва или да станем част от друга държава, или просто ще служим за изтривалка, а не дай си Боже, може и да ни разпалят война като в Украйна\", заявява Лукашенко. Изказването му е публикувано на видео в YouTube - на страницата на беларуския телевизионен канал ОНТ. Лукашенко отправя искане към мениджърите в аграрния сектор да изпълняват всички поставени задачи, като уточнява, че причината за неизпълнение може да бъде само една - смърт. \"Ако искате под строй, ако искате - вземайте пистолетите и въвеждайте ред. Това са ваши проблеми\", казва още лидерът на Беларус.  Няколко дни по-рано, на подобно съвещание в Житковичи, Лукашенко заяви, че Беларус може да стане \"цветуща\" земя, само ако жителите й престанат да хленчат. \"Гледайте да не \"загубим това, което имаме. И сега всичко това зависи от нас. Ние може да направим страната си процъфтяваща не просто на думи, а да я направим цветущ край. Само трябва да държим главите си на раменете\", посочва беларуският държавен глава. По думите му, ако беларусите \"продължат да хленчат\", може да се стигне дотам, че да разкъсат държавата им \"на парчета\". Той призовава за \"значително затягане на дисциплината\" в страната.", "date": "2018.06.26", "title": "Беларуският президент: Ще ни превземат като Украйна! Вземайте пистолетите и въведете ред!"}
{"url": "https://www.faktor.bg/bg/articles/zaev-podavam-ostavka-ako-imeto-na-makedoniya-ne-bade-odobreno-na-referendum", "text": "Македонският премиер Зоран Заев каза, че ще подаде оставка, ако споразумението с Гърция за преименуването на страната му на Северна Македония не бъде одобрено на референдум, предаде \"Катимерини\". Той все пак изрази увереност, че сделката за името ще бъде подкрепена с достатъчно мнозинство на референдума, който ще се проведе есента. Според него споразумението ще получи 75 или дори 85% подкрепа в съответствие на процента граждани, които искат балканската страна да се присъедини към ЕС и НАТО. И двата процеса зависят от уреждането на спора за името. Заев добави, че правните му съветници в момента проучват какво може да се направи, ако президентът Георге Иванов не подкрепи споразумението, както вече обяви. По-късно днес се очаква разширяването на ЕС да е на дневен ред на Съвета на ЕС по общи въпроси в Люксембург. Позовавайки се на разговори с дипломатически източници, агенция \"Ройтерс\" пише, че на съвета ще се прояви съпротивата на Франция, Холандия и отчасти Дания, които ще очакват повече реформи от Албания и Македония, за да се съгласят те да получат покана за преговори. Тирана и Скопие срещат подкрепата на много европейски столици (и на Еврокомисията, която тази пролет препоръча начало на преговорите), а представители на ЕС многократно са свързвали евроинтеграцията на Македония с разрешаването на спора за името с Гърция, което и стана по-рано този месец. Скопие бързаше с решението, за да може темата да е на дневен ред както на днешния Съвет по общи въпроси, така и на Европейския съвет в четвъртък и петък. НАТО обяви, че ще предостави покана на Македония на срещата си на върха другия месец, макар присъединяването към алианса да зависи и от други фактори.", "date": "2018.06.26", "title": "Заев: Подавам оставка, ако името на Македония не бъде одобрено на референдум"}
{"url": "https://www.faktor.bg/bg/articles/makedonskiyat-prezident-ne-podpisa-dogovora-s-gartsiya", "text": "Македонският президент Георге Иванов е взел решение да не подписва Закона за ратификация на договора с Гърция. Според Иванов споразумението поставя Република Македония в положение на подчиненост и зависимост от друга държава, т.е. Гърция. Според Конституцията и правилника на парламента в случай на вето от президента на държавата законът отново ще бъде пратен в парламента и ще трябва да бъде гласуван с абсолютно мнозинство. В решението, което кабинетът на македонския президент изпрати днес на медиите, са посочени причините, поради които президентът Иванов няма да подпише указа. Македонският президент посочва, че няма мандат да подпише указа за обнародване на закона за ратификация на това споразумение. \"Един от стълбовете на моята политика в изборната програма от 2014 г. е, че не приемам промяна на конституцията с цел промяна на конституционното име. Не приемам идеи или предложения, които биха застрашили македонската национална идентичност, специфичността на македонската нация, македонския език и македонския модел на съжителство. На президентските избори 534 910 граждани гласуваха за тази моя изборна програма и ме избраха на президент на Република Македония\", се казва в писмото. В него се посочва, че споразумението поставя Република Македония в положение на подчиненост и зависимост от друга държава, т.е. Република Гърция. Македонските депутати на 20 юни с 69 гласа \"за\" и без \"против\" и въздържали се ратифицираха договора с Гърция, който бе подписан на 17 юни в Преспа от външните министри на Македония и Гърция Никола Димитров и Никос Коздиас. Според конституцията и правилника на парламента в случай на вето от президента на държавата законът отново ще бъде пратен в парламента и отново ще трябва да бъде гласуван с абсолютно мнозинство от общия брой депутати, т.е. да получи зелена светлина от най-малкото 61 депутати. Законът след това пак се изпраща на президента, който според конституцията е длъжен да го подпише, отбелязва МИА.", "date": "2018.06.26", "title": "Македонският Пилат Понтийски: Нямам мандат да подпиша указа за обнародване на договора с Гърция"}
{"url": "https://www.faktor.bg/bg/articles/moskva-skochi-za-zakon-v-latviya-nasilstveno-asimilirat-ruskoezichnoto-naselenie", "text": "Латвия ще засили значително ролята на латвийския език в училищата на живеещите в страната малцинства, предимно за сметка на руския. Мярка, която беше порицана от някои латвийци от руски произход, както и от Москва. Законът беше приет през март и оттогава се натрупва напрежение. Според гласувания от парламента в Рига закон от септември 2019 г. 80 на сто от учебния материал ще се преподава на латвийски във всички начални и средни училища в райони, населени с малцинства. В момента на латвийски се преподава средно в 40 на сто от часовете. Целта на реформата е да позволи на учениците, за които латвийският не е майчин език, да имат по-добри езикови умения, когато достигнат изпитите в края на средното образование. Те се провеждат само на латвийски и са жизненоважно условие за по-ниски такси за обучение във висши учебни заведения. По този начин ще се улесни достъпът на тези ученици до висше образование. \"Всички деца трябва да имат еднакъв достъп до образование\", заяви пред АФП депутатът центрист Райвис Дзинтарс, поддръжник на реформата. През 2014 г. омбудсманът Юрис Янсонс вече призоваваше за промяна на действащата система, която според него \"напомня на сегрегация по етнически признак\". Реформата ще се отрази най-силно на руската общност. Рускоезичното малцинство е най-голямото в малката страна с 1.9 млн. жители (24 на сто от населението) и далеч изпреварва останалите малцинства (полско, еврейско, украинско и беларуско). Самите латвийци са 62 на сто от населението. Общо 12 на сто от началните и средните училища в страната са руски (94 учебни заведения). 7.5 на сто са двуезични училища, където има руски и латвийски класове (54 учебни заведения). Случаят бързо получи политико-дипломатическо измерение. Постоянният представител на Русия в ОССЕ Александър Лукашевич порица това като \"продължаване на дискриминационната политика, целяща насилствено асимилиране на рускоезичното население\" на Латвия. Кремъл е повдигал въпроса пред своите европейски партньори, съобщи неотдавна руският президент Владимир Путин и добави: \"Надявам се, че ще се засрамят. Те отделят особено внимание на правата на човека извън ЕС, но в ЕС самите те ги нарушават.\" Руският юрист Иля Шаблински, член на Съвета по правата на човека към президента Владимир Путин, има намерение според руския всекидневник \"Независимая газета\" да посети Латвия през юни, за да \"проучи конфликта\" във връзка с училищата. Рига веднага отвърна на удара: \"Руските чиновници могат да правят инспекции в своята страна, но подобна дейност няма да бъде толерирана в Латвия.\" Шаблински отрече пред АФП, че иска да прави \"инспекция\", и добави, че е получил \"забрана да влиза в Латвия за срок от шест месеца\". Латвия поддържа специални отношения с Русия. Балтийската страна получи независимост през 1918 г., но от 1944 г. до 1990 г. беше окупирана от СССР. Десетки хиляди латвийци бяха депортирани през съветската епоха, а същият брой руснаци дойдоха да колонизират Латвия, променяйки чувствително етническо-лингвистичния баланс. В името на масираната русификация тогава беше създадена двуезична учебна система - едновременно латвийска и руска. В Латвия реформата на училищата на малцинствата предизвика недоволството на партията \"Руски съюз\", която защитава интересите на рускоезичната общност. Тя организира редовно протестни прояви, а сега има и политическа мотивация с приближаването на предвидените за 6 октомври парламентарни избори. \"Руснаците не се предават\", пише на някои плакати на подобни протести. Или например \"Права сутрин, лоялност вечер\", което подсказва, че верността на говорещите руски към латвийската държава зависи от удовлетворяването на техните искания. \"Имам двама синове и внуци. Искам да получат руско, а не латвийско образование\", каза пред АФП 54-годишният Валери Андреев. Но тези протести привличат само няколкостотин участници, предимно на възраст. Те са далеч от 15-те хиляди протестиращи, предимно младежи и студенти, които се събираха на подобни протести през 2004 г., когато Рига се опитваше да засили изучаването на латвийския в училищата. По-късно руските активисти не успяха да постигнат обявяването на руския за втори официален език на Латвия: през 2012 г. беше организиран референдум по този въпрос, 75 на сто от участниците в който гласуваха с \"нет\". Днес повечето говорещи руски в Латвия, включително организации на ученици и преподаватели, не се противопоставят открито на наскоро приетата учебна реформа. Руските семейства впрочем все по-често изпращат децата си в латвийски училища. Що се отнася до другите малцинства, те не се противопоставят на реформата. Точно обратното, Конгресът на украинците в Латвия и еврейската общност я подкрепят. \"Когато посещавам Израел, виждам един проблем: тъй като арабският е втори официален език (в тази страна), много палестински деца са ощетени, защото, тъй като не им се е наложило да научат иврит, по-късно срещат проблеми в университета\", където не се влиза, ако не говориш иврит, заяви пред АФП главният равин на Рига Менахем Баркахан. \"Реформата на образованието в Латвия ще помогне да се избегне подобна ситуация\", смята той.", "date": "2018.06.26", "title": "Руснаците скочиха на Латвия: Насилствено ни асимилирате!"}
{"url": "https://www.faktor.bg/bg/articles/harli-deyvidsan-vbesi-tramp-iznasya-chast-ot-proizvodstvoto-si-ot-sasht", "text": "Доналд Тръмп реагира остро след като стана ясно, че американският производител на мотоциклети \"Харли-Дейвидсън\"  обмисля да изнесе част от мощностите си извън Съединените щати. Причината е в нарастващите разходи заради наложените от Европейския съюз допълнителни мита за американски стоки, посочва Нова ТВ. Доналд Тръмп написа в Туитър, че е изненадан от решението на компанията да „развее бяло знаме“ и добави, че здраво се е борил за нея.  Базираната в Усконсин компания \"Харли-Дейвидсън\" е продала през 2017 г на европейския пазар 40 хиляди мотоциклета.", "date": "2018.06.26", "title": "\"Харли-Дейвидсън\" вбеси Тръмп -  изнася част от производството си от САЩ"}
{"url": "https://www.faktor.bg/bg/articles/lyatoto-se-otlaga-zahladnyava", "text": "Днес облачността ще е предимно значителна. Главно в източната половина от страната, а по-късно през деня и на места, в останалите райони ще има валежи и гръмотевици. Значителни ще са количествата в следобедните часове в Източна, а през нощта срещу сряда – в Централна България. Има условия за градушки. Ще духа до умерен вятър от изток-североизток. Максималните температури ще са между 22 и 27°, в София - около 22°. Такава е прогнозата за времето на Националния институт по метеорология и хидрология (НИМХ) при БАН, съобщи Агенция „Фокус“. Атмосферното налягане ще се понижи и ще е по-ниско от средното за месеца. По Черноморието ще е облачно с валежи и гръмотевици, значителни по количество по южното крайбрежие. Ще духа умерен вятър от север-североизток. Максималните температури ще са 22°-24°, близки до температурата на морската вода. Вълнение на морето ще е 2-3 бала. В планините облачността ще е значителна, ще има валежи и гръмотевични бури. Значителни ще са явленията в масивите от Централна и Източна България. Ще духа умерен до силен вятър от изток-североизток. Максималната температура на височина 1200 метра ще е около 14°, на 2000 метра – около 8°. *** В 9 области е обявен оранжев код за дъжд и гръмотевици, а в 15 – жълт. Това сочи справка на сайта на Националния институт по метеорология и хидрология (НИМХ) при БАН. Областите, за които важи оранжевият код, са: Велико Търново, Габрово, Сливен, Стара Загора, Пловдив, Бургас, Ямбол, Хасково и Кърджали. Там ще има интензивни валежи и гръмотевични бури. Валежите ще са значителни главно следобед и през нощта срещу сряда. Очакват се количества около 30-50 л/кв. м, но на места ще са за кратко време. Областите, за които важи жълтият код, са: Монтана, Враца, Плевен, Ловеч, Област София, София-град, Пазарджик, Смолян, Русе, Търговище, Разград, Силистра, Шумен, Варна и Добрич. Количествата дъжд, които се очакват са 20-30 л/кв. м. По Черноморието е обявен и жълт код за силен вятър с пориви до 15-20 м/сек.", "date": "2018.06.26", "title": "Лятото се отлага, очакват се три дни интензивни валежи"}
{"url": "https://www.faktor.bg/bg/articles/spas-panchev-nakaraha-ni-da-podpishem-dokument-che-shte-glasuvame-za-vot-na-nedoverie", "text": "Неглижиране на партиите в коалицията, твърде много претенции, споменът от миналото, от Техноимпекс, където работех и Корнелия Нинова ме смени на поста като изпълнителен директор. Оттогава остана едно сериозно неглижиране към нас, и не само към нас, а и към останалите партньори в коалицията, така Спас Панчев обясни в студиото на бТВ напускането Земеделски съюз \"Ал. Стамболийски\" от коалицията \"БСП - За България\". На въпрос проблем ли е, че лидер на БСП е участвал в приватизацията, той отговори: Тогава Корнелия Нинова не беше лидер на БСП. А как на 28 години е стигнала до такава висока позиция  в \"Техноимпекс\", дали е с връзки и с нечии протекциите, примерно на Иван Костов, Панчев отговори: \"Приватизацията стана чрез РМД-та, но нека не се връщаме към тази тема.\" Спас Панчев разкри стила на работа в коалицията с БСП. \"Неглижиране на партиите от коалицията. От една година и половина въпросите се поставят от БСП и ние трябващв да ги изпълняваме без да се търси обсъждане на коалиционен съвет. Дадоха ни да подпишем вота на недоверие без обсъждане. Като коалиционен партньор трябва да подпиша всичко, без да се взема общо решение с коалиционните партьори. С идването на Корнелия Нинова всичко се промени. Обикновено коалиционните партньори сами вземат решение, а сега не е така. БСП решава кой да дава изявления в медиите, посочват се определени хора. Аз нямах възможност да излизам в медиите по тази причина.\" \"В една коректна коалиция, не може да се казва, че някой не може да извърши дадена дейност, защото е стар\", допълни шефът на  ПП „Земеделски съюз Ал. Стамболийски”. \"Не се скарахме за пари, но имахме доста разговори последната година за това, че ни орязват\", завърши Спас Панчев.", "date": "2018.06.26", "title": "Спас Панчев: Споменът от \"Техноимпекс\" тегне върху отношенията ни с Нинова"}
{"url": "https://www.faktor.bg/bg/articles/debatirat-na-izvanredno-zasedanie-v-parlamenta-votat-na-nedoverie", "text": "Извънредно заседание на парламента днес. Поводът - дебатите по втория вот на недоверие към кабинета \"Борисов 3\", този път на тема сигурност. Миналата седмица БСП внесе мотивите за искания вот на недоверие към правителството. Сред примерите на социалистите са неразкритите убийства от последните месеци, бегълците от затворите, битовата престъпност и проблемите в армията.", "date": "2018.06.26", "title": "Дебатират на извънредно заседание в парламента вота на недоверие"}
{"url": "https://www.faktor.bg/bg/articles/elena-yoncheva-segashnoto-upravlenie-ni-varna-v-godinite-na-vis-i-sik", "text": "Вотът на недоверие няма как да отстлабне, защото в сектор „Сигурност“ има сериозни проблеми. Целта на вота е да бъдат чути всички тези проблеми от гражданите, защото това е единственият инструмент, който ни дава парламентарната демокрация. Това заяви в студиото на Нова ТВ депутатът от БСП Елена Йончева.  Що се отнася какъв ще бъде изходът от вота – ами трудно е да се пребориш с една шайка, както нарече преди време един депутат от ГЕРБ управляващите днес, допълни тя. Като аргументи журналистката преповтори опорните точки, които БСП формулира при всяко явяване в медиите - бягствата от затвора, които определи като системен проблем (сякаш когато БСП управлява това не се е случвало), липса на сигурност, липса на финансова сигурност,  безсилие на МВР. Имало осъдени, които са с влезли в сила присъди, а се намират сред нас – 1000 души. Във всяко населено място ГЕРБ е обещала да има по един полицай в предизборната програма, но това било само мираж. Повече били напусналите полицаи от назначените, което звучи несериозно, защото статистиката показва друго. В полицията нямали стимули хората да работят, нищо че държавата постоянно отпуска допълнителни средства за системата. Няма справяне с битовата престъпност и телефонните измамници,  което не може да бъде наблюдавано в друга държава в Европа.  Елена Йончев изтъкна като проблем в сектор „Сигурност“ и новия закон за частната охранителна дейност, който по думите й политизира системата. Вижте какво става с частната охранителна дейност – с новия закон показва, че МВР се политизира, той е антиконституционен. Връщаме се с него в годините на прехода, в годините на ВИС и СИК. А Законът за местната администрация дава на кметовете да прави своя армия – вероятно тя ще се използва за политически цели, коментира журналистката.", "date": "2018.06.26", "title": "Йончева видя България в годините на ВИС и СИК, но не каза кой ги създаде"}
