{"url": "https://www.faktor.bg/bg/articles/novini/svyat/tereza-mey-nyama-da-pravim-vtori-referendum-za-brekzit", "text": "Няма да има референдум във Великобритания за споразумението, което се очаква да бъде постигнато с Европейския съюз за Брекзит. Освен това правителството няма да се опитва да отсрочи напускането на съюза. Това заяви британският премиер Тереза Мей, след като двама ключови министри, привърженици на Брекзит - Борис Джонсън и Дейвид Дейвис, подадоха оставка днес. \"Британците гласуваха. Тази камара, този парламент, даде на британския народ възможността да гласува и той направи избор. Сега британците искат правителството да свърши тази задача. Мисля, че предвид факта, че 80 процента от хората на последните избори гласуваха за партии, които са ангажирани с Брекзит, е време лейбъристката партия да изключи възможността за втори референдум\", отбеляза тя. Мей отхвърли с усмивка възможността от бунт в нейната Консервативна партия, който би довел до свалянето й от лидерския пост, което би означавало и оттеглянето й от \"Даунинг стрийт 10\", предаде Ройтерс. За нов министър за Брекзит на мястото на Дейвид Дейвис днес беше назначен евроскептикът Доминик Рааб, а заместник на Борис Джонсън във Форин офис се очаква да бъде назначен по-късно тази вечер. Лидерът на опозиционната Лейбъристка партия Джереми Корбин заяви в Камарата на общините, че заради вътрешнопартийните битки на торите Тереза Мей няма да може да се договори с Евросъюза за Брекзит. \"Ако не може да управлява, това правителство трябва да се оттегли\", заяви Корбин.", "date": "2018.07.09", "title": "Тереза Мей: Няма да правим втори референдум за Брекзит"}
{"url": "https://www.faktor.bg/bg/articles/novini/svyat/erdogan-se-zakle-da-bade-dostoen-lider-na-tseliya-turski-narod", "text": "Турският президент Реджеп Тайип Ердоган обеща днес да бъде достоен лидер за всички граждани на Турция. Той заяви това по време на официалната церемония за встъпване в длъжност на площада пред президентския дворец в Анкара, предадоха ТАСС и БТА. \"Ще се старая да бъда достоен за доверието на 81-милионната нация, включително и тези турци, които не са гласували за мен. Днес ние поставяме начало на нова Турция. Аз се надявам, че президентската форма на управление ще допринесе за бъдещото развитие на страната\", посочи президентът. На 24 юни в Турция се състояха предсрочни президентски и парламентарни избори, на които Ердоган победи в първия тур с 52,59 процента от гласовете.", "date": "2018.07.09", "title": "Ердоган се закле да бъде достоен лидер на целия турски народ"}
{"url": "https://www.faktor.bg/bg/articles/novini/svyat/tusk-za-pravitelstvenite-trusove-v-london-politicheskite-ostavki-ne-sa-reshenie-na-brexit", "text": "Предизвиканата от Брекзита бъркотия е проблем, който няма да изчезне с политически напускания, заяви председателят на Европейския съвет Доналд Туск по повод оставките на британските министри за Брекзита Дейвид Дейвис и на външните работи Борис Джонсън, предадоха ДПА и Ройтерс. \"Политиците идват и си отиват, но проблемите, които те са създали за народа си, остават. А предизвиканата от Брекзита бъркотия е най-големият проблем в историята на отношенията между ЕС и Великобритания\", заяви Туск в Брюксел на молба да коментира оставката на Дейвис, посочи БТА. \"Този проблем все още далеч не е решен, с или без г-н Дейвис. А за жалост идеята за Брекзита не си е отишла заедно с г-н Дейвис. Но. . . знае ли човек?\", добави Туск. Коментарът му бе направен в момента, когато стана известна и оставката на Борис Джонсън. \"Мога единствено да повторя каквото казах само преди минута\", каза Туск за тази новина. Бившият полски премиер Туск се е изказвал остро критично за Брекзита и е подкрепял възможността британците да променят решението си и да останат в ЕС, отбелязва Ройтерс.", "date": "2018.07.09", "title": "Туск за правителствените трусове в Лондон: Политическите оставки не са решение на Brexit"}
{"url": "https://www.faktor.bg/bg/articles/nato-v-ochakvane-na-shouto-tramp", "text": "Егоцентричният американски президент ще превземе централните заглавия на медиите през седмицата. Не е изключено да поуплаши европейските си съюзници и Канада. Когато пие чай с британската кралица като нищо би могъл да извърши нещо нетактично, а след някоя партия голф в шотландския си хотел, може и да се побратими с руския автократ Путин по време на историческата среща на върха във Финландия. Сред европейските съюзници от НАТО цари несигурност. Никой не знае какво ще донесе европейското турне на американския президент, който днес отново е на предизборна вълна с познатия си лозунг „America First\". Тръмп със сигурност отново ще замеря европейските си партньори с абсурдни изчисления за нивото на американските отбранителни разходи. И макар европейците да отпускат все повече пари за своите армии, както бяха и обещали, на Тръмп това все му се струва недостатъчно. Който иска да разбере що за човек е този президент, би трябвало да чуе предизборната реч, произнесена от него миналата седмица в Индиана. В нея той нападна лично германската канцлерка Меркел и попита какво  Германия дава на САЩ в замяна на това, че американската армия гарантира сигурността. Германците предпочитали да си въртят енергийния бизнес с руснаците, а американците били полезните идиоти, които плащали цялата сметка. Точно с тази ситуация Тръмп няма намерение да се примири, поради което отправя прикрити заплахи, че би могъл да изтегли американските войски от Европа, ако скоро не види пари. Сред най-черните фантазии на дипломатите от НАТО се върти и вариантът за някакъв вид ценоразпис, по който да се плаща на американските войски в Европа. Защита срещу заплащане – това не е ли всъщност рекет? Досега никой в Алианса не е разсъждавал в подобни икономически категории. Та нали НАТО би трябвало да се гради върху политическите стойности! Доналд Тръмп обаче е бакалин по душа разсъждава именно така. Той си търси изгодата и се бори за нея със зъби и нокти, без да го е грижа за досегашните най-близки съюзници. Подобно поведение той вече демонстрира по време на срещата на върха на Г-7 в Канада. Би било изненадващо, ако не се възползва от същия успешен, според него, метод и сега – по отношение на НАТО. Европейците трябва да са подготвени за това, че Тръмп смесва търговските конфликти с политиката за сигурност. \"Искате ядрена защита срещу руснаците? Тогава внасяйте американските стоки без мито в Европа!\" Това е най-простото уравнение, от което Тръмп би могъл да се възползва. Мъжът в Белия дом предпочита да се показва в компанията на диктатори и автократи, вместо да се разправя със старите си съюзници, на които гледа като на неравностойни паразити. НАТО иска да докаже на Тръмп, че все повече държави-членки се доближават до целта да отпускат два процента от БВП за отбрана. Германия обаче напредва твърде бавно по този път, а Бундесверът е в окаяно състояние. Дееспособността на европейските войски като цяло е крайно слаба. А Ангела Меркел ще трябва да рапортува в Брюксел, знаейки за този „незащитен фланг“. Тръмп с удоволствие ще се възползва от това сега, когато предстоят изборите за Конгрес през ноември. Нали се намира в изборна борба за изборите за Конгрес пред ноември.   Полското министерство на отбраната скицира бъдещите отношения в НАТО. Поляците предложиха да отпускат по два милиарда долара годишно за разполагането на допълнителни американски войници на своя територия. Тази търговско-рекетьорска сметка може да се хареса на Тръмп и да му послужи за модел. Страните-членки на НАТО могат само да се надяват, че президентът на най-голямата военна сила ще потвърди ангажимента си към общата отбрана на Алианса. В най-неблагоприятния вариант Тръмп би могъл да заплаши, че ще прекрати този ангажимент, за да наложи волята си. Това не е изключено, защото още преди две години, по време на предизборната си кампания, Тръмп обяви, че НАТО е  \"напълно излишен\". А докато се изгради мощна отбранителна алтернатива на НАТО вътре в ЕС, ще минат години. И тя едва ли би могла да замести изцяло военните способности на САЩ. Дипломатите от НАТО гледат със страх и към срещата на върха с Владимир Путин, чиято империя в очите на редица страни-членки на НАТО представлява заплаха за Европа. Списъкът с парливите проблеми е доста дълъг: От украинския конфликт до кибервойните. И Доналд Тръмп би следвало остро да постави тези въпроси пред Путин. Срещата в Брюксел смята да гласува съответната препоръка. Дали обаче Тръмп ще си спомни за нея в Хелзинки е трудно да се предскаже, също както и редица други неща. В предизборната си реч в Индиана Тръмп заяви, че за срещата си с Путин е подготвен за всичко. Добро ли е това, или пък лошо? Ако нещата се развият в полза на НАТО, Тръмп би могъл да окаже влияние върху Путин. Ако нещата се развият зле, фронтовете ще се втвърдят още повече. Сигурно е само едно: Погледнато през очилата на американския президент, „шоуто Тръмп“ отново ще се увенчае с успех. Още отсега в ушите ни звучи натрапливата самооценка на президента, който е убеден в собственото си величие. НАТО, Кралицата, Путин? It's gonna be great!\" /Ще бъде страхотно!/", "date": "2018.07.09", "title": "НАТО в очакване на \"шоуто Тръмп\""}
{"url": "https://www.faktor.bg/bg/articles/novini/balgariya/ekaterina-zaharieva-berlinskiyat-protses-shte-uskori-evropeyskata-integratsiya-na-zapadnite-balkani", "text": "\"Несъмнено Берлинският процес ще ускори европейската интеграция на Западните Балкани. Нещо повече - тази инициатива допълва, а не замества европейската перспектива на шестте страни\". С тези думи вицепремиерът и министър на външните работи Екатерина Захариева се обърна към шестимата си колеги от Западните Балкани и от Великобритания, Австрия, Германия, Италия, Франция, Полша, Хърватия и Словения. Те се събраха на конференция в Лондон в рамките на Петата среща на върха на Берлинския процес, която ще се проведе утре, съобщи пресцентърът на МВнР. Министър Захариева припомни, че именно европейската перспектива е основният стимул за всички положителни развития в региона от последната година. \"За това време постигнахме много - Договорът за добросъседство между България и Република Македония, споразумението за името между Атина и Скопие, стратегията за свързаност на шестте страни, Софийската среща на върха и дневен ред за Западните Балкани, последвани от решението за започване на преговори с Албания и Република Македония, както и редица иновативни решения в регионалното сътрудничество в рамките на ПСЮИЕ\", посочи първият ни дипломат, като подчерта, че дори само консенсусът сред 28-те страни-членки за последното решение в Съвет Общи въпроси е вече успех. \"Благодаря на колегите си от Великобритания, Германия и другите ни приятели, с които заедно убедихме останалите колебаещи се страни в ЕС, че решението за начало на преговорите е от полза за всички\", каза Екатерина Захариева. Тя подчерта ключовото значение на темите, върху които ще се фокусира Лондонската среща - сигурност, миграция, двустранни отношения и помирение. \"Последното е задължително условие за страните от региона в началото на европейската им интеграция. Без решаване на отворените двустранни въпроси между страните в региона процесът на разширяване не може да се случи\", допълни министър Захариева. По думите й Берлинският процес и срещи като днешната, в която участват и представители на гражданското общество, младежките организации и стартиращи компании, помагат да се запази фокусът върху Западните Балкани и след края на българското председателство и следващите австрийско и румънско. Инициативата бе лансирана през 2014 г. от канцлера на Германия Ангела Меркел. Оттогава всяка година се провежда среща на върха на участващите страни. По време на последната среща в Триест, в която бе включена и България, бяха одобрени инвестиции на стойност над половин милиард евро, от които 194 млн. евро ще бъдат осигурени от ЕС, а останалата част - от заеми от Европейската инвестиционна банка, Европейската банка за възстановяване и развитие, както и чрез национално съфинансиране от страните от Западните Балкани. Сред одобрените през 2017 г. проекти бяха газовият интерконектор между Сърбия и България, железопътна връзка между страната ни и Република Македония като част от транспортен коридор номер 8, както и железопътната връзка между България и Сърбия в рамките на европейския коридор номер 10.", "date": "2018.07.09", "title": "Екатерина Захариева: Берлинският процес ще ускори европейската интеграция на Западните Балкани"}
{"url": "https://www.faktor.bg/bg/articles/novini/balgariya/karakachanov-zashtiti-sultanka-petrova-ne-e-bila-nikoy-kogato-e-naznachavana-ohranata-na-partiyniya-dom", "text": "Когато говорим за конфликт на интереси, те къде са? Това запита вицепремиерът Красимир Каракачанов по повод намесването на името на зам.-министъра Султанка Петрова в инцидента със загинал охранител в сградата на бившия Партиен дом. Припомняме, охранителят е открит след като два дни е издирван от семейството си. Той от две години работи във фирмата, която пази преустройването на бившия Партиен дом. Тръгнал е за нощна смяна в петък следобед. Оттогава близките му нямат контакт с него. Те са подали сигнал в полицията денонощие след изчезването. След подаването на сигнала в полицията, от охранителната фирма им се обажда жена, която заявява, че от Пето районно са ги уведомили, че младият мъж е паднал в шахта и е починал. Починалият охранител е бил един от най-добрите служители на фирмата, по думите на ръководителя на компанията Филип Чипев, който е зет на зам.-министър Султанка Петрова. Инцидентът се свърза с името на зам.-министър Петрова и защото нейният съпруг е собственик на охранителната фирма. В тази връзка от БСП поискаха оставката на Петрова, като призоваха в отворено писмо до тримата лидери на Обединените патриоти Валери Симеонов, Красимир Каракачанов и Волен Сидеров да изтеглят кадъра си. Тази охранителна фирма не е сключвала договор с Народното събрание, отсече Каракачанов и добави, че НС е сключило една година по-рано договор със строителна фирма, която изпълнява проекта за новата зала. \"Самата фирма сключва договори със своите подизпълнители, включително с охранителната фирма. Договорът е сключен на 21 април 2017 г., когато г-жа Петрова не е била абсолютно никой\", категоричен бе Каракачанов. \"Ако инцидентът е по вина на фирмата, би следвало тогава да говорим за някакъв морал\", обясни Каракакачанов и добави, че ако нещо друго се е случило не може да се говори за отговорност. Той разясни, че НСО няма ангажимент да охранява строителен обект, то охранява периметърът. Разцепление в редиците на Обединени патриоти едва ли ще има, акцентира Каракачанов по повод задочния конфликт с вицепремиера Валери Симеонов. Определено това са неприятни неща, посочи Каракачанов.", "date": "2018.07.09", "title": "Каракачанов защити Султанка Петрова: Не е била никой, когато е назначавана охраната на Партийния дом"}
{"url": "https://www.faktor.bg/bg/articles/mihael-bar-zoar-komunistite-byaha-shepa-teroristi-a-zhivkov-mi-kaza-che-bkp-e-spasila-balgarskite-evrei", "text": "Българските комунисти отричат, че България е спасила българските евреи, те сами били оцелели. А истината е, че макар това да не беше едно организирано действие, в него участва цялото българско общество. Всяка група в него е дала своя принос за да бъдат спасени евреи в България. Не само Църквата, но и царят е взел решение да бъдат спасени българските евреи. Димитър Пешев и депутатите около него са били заплашени, ако се опитат да спасят евреите в България. Царят е спрял депортацията. Затова аз мисля, че спасяването на българските евреи е награда за целия български народ.  Това каза в студиото на Би Ти Ви еврейският писател, историк и политик Михаел Бар-Зоар. Днес той бе награден с орден „Стара планина“ първа степен от президента Радев за особени заслуги за развитието на българо-израелските отношения. Бар-Зоар сподели, че при първото си завръщане в България в началото на 50-те години на миналия век много от евреите, останали тук казвали, че комунистите са ги спасили от депортация. Според него това е била една голяма заблуда и манипулация. Имаше евреи в България които мислят, че БКП ги е спасила. Но тогава комунистите бяха една нелегална група терористи, която гонеше и се разправяше с инакомислещите. Те дори предложили Тодор Живков да получи Нобеловата награда за спасяването на българските евреи. Живков лично в разговор ми казвал една голяма лъжа – че комунистите били организирали големия митинг в защита на българските евреи. Това нямаше нищо общо с истината, изтъкна израелският историк.  Що се отнася до обвиненията, че България не е спасила евреите в Тракия и Македония, това той счита за несправедливо обвинение.  Царят може би е трябвало поне да протестира решението за депортиране на евреите в Македония и Тракия. Но той е бил с вързани ръце, нямало е как да ги спаси.  Жестока беше полицията към тях, която ги качи на вагоните и ги депортира – това беше голямата трагедия. Те просто бяха обречени на смърт, убеден е Михаел Бар-Зоар.", "date": "2018.07.09", "title": "Михаел Бар-Зоар: Комунистите бяха шепа терористи, а Живков ми каза, че БКП е спасила българските евреи"}
{"url": "https://www.faktor.bg/bg/articles/marin-lyo-pen-natsionalen-sayuz-umira-bez-darzhavna-subsidiya", "text": "Отказът от аванс на партийната субсидия на френския \"Национален съюз\" ще доведе до смъртта на партията, обяви лидерката Марин Льо Пен днес, съобщи БиБиСи. Бившият \"Национален фронт\", прекръстен тази година, се опита да вземе миналия месец половината от публичното си финансиране - 2 млн. евро. Парите обаче бяха блокирани от френския финансов прокурор.  Причината - в момента тече разследване срещу партията за злоупотреба с около 7 млн. евро от средствата на Европарламента, предназначени за заплати на сътрудниците на депутатите между 2009 и 2017 г. Пред френска телевизия Льо Пен заяви, че решението \"не спазва никакви юридически критерии\" и го определи като \"атака срещу демокрацията\" и \"държавен преврат\". Националният съюз разчита основно на субсидията си, тъй като е затруднено да получи заем от банка за своите кампании. \"Двама съдии решиха - в нарушение на принципа на презумпция за невинност и без съдебно решение - да убият водещата опозиционна партия във Франция\", заяви тя. Съдът на ЕС нареди миналия месец националистите да върнат почти 300 000 евро от средствата, за които се твърди, че са били използвани за изплащане на парламентарните сътрудници за извършване на извънпарламентарна работа. Група от 35 евродепутати, включително от партията на Льо Пен - пък получиха заповед да върнат 500 000 евро, за които се твърди, че са изхарчени за луксозни вечери и коледни подаръци. Льо Пен отрече обвиненията и заяви: \"Асистентите ни, като нашите депутати, работят срещу Европейския съюз, защото вреди на нашите граждани ... и това е, което те не могат да издържат!\" Не става ясно защо за работата срещу ЕС трябва да се плаща от бюджета на ЕС и от джоба на всички европейски граждани. Естествено, че ще обжалваме решението, добави Льо Пен.", "date": "2018.07.09", "title": "Марин льо Пен в паника: \"Национален съюз\" умира без държавна субсидия"}
{"url": "https://www.faktor.bg/bg/articles/toma-bikov-1-4", "text": "\"Форматът 16+1 събира европейски държави и Китай. Той не е пристигане на Дядо Коледа, защото не се провежда за първи път. Китай е много голям търговски партньор. Това, че България успя да спечели домакинството на срещата, е голям ангажимент и отговорност. Тази среща не е като ротационното ни председателство. Китай има интерес да инвестира в определени сектори у нас. Самият факт, че срещата беше в София, мисля, че ще имаме възможност да се възползваме от контактите си с Пекин\".  Това заяви пред БНТ депутатът от ГЕРБ Тома Биков. \"Както ние имаме интереси, така интереси имат и китайците. От нас зависи, дали ще можем да ги съчетаем. Така се прави бизнес. Ние сме си симпатични, защото първи сме признали държавата им. От БСП не разбраха какво каза Цветан Цветанов. Той заяви, че има евентуални рискове от страна на Русия и Китай. Освен за търговията, трябва да се погрижим и за сигурността си. Така процедират Русия, Китай, САЩ и страните в ЕС. На Лиляна Павлова не се търси ново място, тя го има. Тя се справи много добре с европредседателството\", каза още депутатът. \"Радвам се, че Румен Радев следва приоритетите на правителството и е преосмислил думите си за разнасянето на шербет в Турция. Президентът този път постъпва разумно, защото Турция е важен партньор. Много позитивна роля играе и авторитетът на Вежди Рашидов, който по лична покана присъства на встъпването на Ердоган в южната ни съседка. Председателството ни в ЕС не беше на ГЕРБ, а на България. след това никой не казва дали се е провалила ГЕРБ, а говорят за страната ни\", коментира народният представител.  Той коментира и инцидента със загиналия охранител в бившия Партиен дом: \"Това е трагичен инцидент и не трябва да включваме политически интриги. Както Обединените патриоти не ни се месят в политическите решения, така и ние няма да се месим на ВМРО\".  Поповод тортата на колегата си Георги Станков под формата на парламентарен звънец за рождения му ден, Биков заяви, че е много свестен човек, който е получил подарък от младежите на ГЕРБ. Той се пошегува, че от БСП сигурно хвърлят подобни подаръци.", "date": "2018.07.09", "title": "Тома Биков: Президентът преосмисли думите си за разнасянето на шербет в Турция"}
{"url": "https://www.faktor.bg/bg/articles/nnn-1", "text": "Правителството на Китай разпореди на националните медии да не критикуват рязко американския президент Доналд Тръмп, предаде ТАСС, позовавайки се на вестник \"Саут Чайна морнинг пост\". \"Властите помолиха да не се използват агресивни изрази по адрес на Тръмп\", посочва изданието. Въпреки критиката срещу търговската политика на Белия дом, китайските журналисти продължават да се въздържат от негативни изказвания по отношение на лидера на САЩ и неговото най-близко обкръжение. \"Съдейки по всичко, с това китайската страна се стреми да избегне ескалация на напрежението в отношенията с Тръмп и усложняване на преговорния процес\", отбелязват авторите на статията. Експертът по китайската дипломация от университета в Мелбърн, Австралия, Соу Кет Ток, цитиран от \"Саут Чайна морнинг пост\", отбелязва, че засилващите се търкания между САЩ и Китай в областта на търговията протичат без взаимни обиди между лидерите на двете страни.  \"Въпросът за сдържането на средствата за масова информация (относно изказванията им) е много важен, за да не се допусне отделно взети ентусиасти да говорят за Тръмп (негативно) в своите материали. Това значи, че оскърбленията по негов адрес не трябва да носят личностен характер, а да бъдат в рамките, маркирани от политическата линия на държавата\", обобщава специалистът.", "date": "2018.07.09", "title": "Китайските власти забраниха на медиите агресивните критики към Тръмп"}
{"url": "https://www.faktor.bg/bg/articles/nay-malko-10-mln-lv-sa-nuzhni-sled-shtetite-ot-navodneniyata", "text": "Поне 10 милиона лева се търсят след наводненията през последните седмици. Очаква се тези средства да се удвоят. Най-големи са нуждите в общините Смолян и Чепеларе. Свлачището в село Острица е само едно от многото в родопската община. То прекъсна връзката между две села. Щетите от наводненията в Чепеларе и Смолян достигат общо близо 3,5 милиона лева. „Засегнати са далекопроводи, ел.инсталации, мантинели”, обясни зам.-кметът на община Чепеларе Пантелей Мемцов. Още 5 милиона се търсят за ремонт на републиканската пътна мрежа. Щети има и по магистралите – на 37-ия километър на „Тракия”. След преливането на микроязовира на „Тракия” сега трябва да се изгради наново мантинелата между двете пътни платна. Цялостната рехабилитация на участъка ще струва близо 300 хил лева. В друга засегната от пороите община – Роман все още изчисляват щетите. Наводнението там порази 130 жилищни сгради. Битовите щети обаче няма могат да се възстановяват с пари от бюджета.", "date": "2018.07.09", "title": "Най-малко 10 млн. лв. са нужни след щетите от наводненията"}
{"url": "https://www.faktor.bg/bg/articles/maskirani-ograbiha-poshtenski-klon-v-svetovrachene", "text": "Маскирани мъже са нахлули в пощенски клон в софийското село Световрачене, предаде БНР. По първоначална информация те са успели да ограбят между 2 и 3 хиляди лева. Обирът е станал в момент, в който в района е имало възрастни хора, които са чакали да получат пенсиите си. Нападателите са били въоръжени с бухалки, твърдят източници от МВР.", "date": "2018.07.09", "title": "Маскирани ограбиха пощенски клон в Световрачене"}
{"url": "https://www.faktor.bg/bg/articles/ikonomika/biznes/ministarat-na-ikonomikata-kitay-shte-spazva-evropeyskite-pravila-pri-investitsiite-u-nas", "text": "Всички следващи инвестиции с Китай трябва да са по европейски образец. България ще бъде гарант за това, че ще спазват всички европейски правила. През нас ще минават и сделките с Европа. Китай не иска да раздели Европа, за това и трябва да спазваме правилата на ЕС.  Това заяви министърът на икономиката Емил Караниколов сутрешния блок на БНТ. Ако погледнем данните - инвестициите на Китай в Западна Европа са повече отколкото в Източна. Най-важен за мен е политическият сигнал от Китай, че регионът и страната са важни в инвестиционен план\", допълни министрът.  \"Нашият бизнес да се нуждае от гарантиран пазар. 10 хиляди тона тютюн ще купят от нас Китай. От качеството ни зависи дали тези продажби ще продължат, за което и призовавам и производителите\", каза още той.  \"От една страна се разговаря за енергетика, туризъм и инфраструктура, но ще има и разговори за индустриални зони и изграждане на електрически камиони. Китайските туристи търсят високо качество. Китайците се интересуват от БИО земеделие, здраве и дълголетие\", разкри Караниколов.", "date": "2018.07.09", "title": "Министърът на икономиката: Китай ще спазва европейските правила при инвестициите у нас"}
{"url": "https://www.faktor.bg/bg/articles/ekspert-kitayskite-investitsii-u-nas-kriyat-izvestni-riskove", "text": "Българската и Китайската банка за развитие  подписаха споразумение за кредитна линия от 1,5 млрд. евро за български фирми. Това стана по време на визитата на Ли Къцян у нас, която е и първата му в Европа в рамките на втория му премиерски мандат.    Средствата са от китайската банка и ще отидат за кредити с ниски лихви. Общо 10 споразумения бяха подписани след разговорите между Бойко Борисов и Ли Къцян в Министерския съвет. А китайският премиер заяви, че страната му иска да разшири инвестициите си в България. Защо обаче китайските компании избраха да изсипят милиарди в страната ни и доколко големи проекти като АЕЦ \"Белене\" и тунел под Шипка попаднаха в приоритетите на Пекин и София? \"Срещата беше важна за добрия имидж на България, тъй като за пръв път от 2000 година насам китайски премиер идва на посещение в страната ни. Надяваме се всичко оттук нататък да бъде успешно\", коментира в студиото на \"България сутрин\" д-р Иво Ганчев, който е преподавател по право в Пекинския университет. Според проф. Васил Проданов, преподавател по философия в УНСС всичко това обаче крие известни рискове. \"Тези инвестиции се случват на фона на една разгръщаща се геополитическа битка, в която единният до момента западен свят започва да се цепи. Налице са търговски и технологически войни, както и една тенденция на мултиполяризация.\", подчерта проф. Проданов. По думите му в момента Китай е притиснат от Съединените щати, а от това страда и Европейският съюз. \"При така стичащите се обстоятелства връзките на азиатската страна със Западна Европа стават все по-важни, а пътят към нея минава през Централна и Източна Европа, в които пък Китай вижда добри възможни партньори\", каза още Васил Проданов.", "date": "2018.07.09", "title": "Експерт: Китайските инвестиции у нас крият известни рискове"}
{"url": "https://www.faktor.bg/bg/articles/ikonomika/biznes/valeri-simeonov-lukoyl-neftohim-raboti-po-koruptsionna-shema-rafineriyata-da-mine-pod-darzhaven-kontrol", "text": "„Обединени патриоти” имат и общи позиции за законопроекта за горивата - пазарът трябва да се изсветли,  трябва да има регистрационен режим. Но под тази благовидна форма за изсветляване на сектора в горивата са въведени едни доста сериозни рестрикции, всъщност драконовски мерки срещу малките фирми в сектора. Този законопроект е от групата „убий малкия”. Това обяви по ТВ Европа вицепремиерът Валери Симеонов. Според него такъв е бил преди няколко години и случаят с малките ракиджийски казани. Но тогава успяхме да се преборим. Въпросът сега е дали пак трябва да се минава през протести, напрежение и блокиране на магистрали, през драмата на дребните дистрибутори? Не може на всички да се удари етикетът „сив сектор”. Въпросът е кой създава сивия сектор в горивата – това от една страна са част от малките играчи, които не се  регистрират и извършват превози с нерегистрирани цистерни и продават дори на туби. Но в този сив сектор са и част от големите. Не трябва да се оставя без контрол например „Лукойл-Нефтохим”, категоричен е Симеонов. Той обясни в студиото на „Свободна зона”, че балансът на въпросното дружество до 2015 г. показва нулева печалба. За какво тогава работят и се борят от тази компания. Никой не може да бъде убеден, че този гинат, който зарежда не само България, но и Гърция, Македония, Сърбия и други страни от Европа  работи без печалба. Никой не може да ме убеди, че е нормално българската рафинерия десетилетия да има нула печалба, след като печалбите на фирмата майка в Русия  са надминали 120 млрд. лв. на година. Това означава, че има източване на средствата на българската фирма. Има покриване на печалбите и увеличаване на разходите. Това се постига чрез едно регистрирано в Швейцария дружество, което захранва българската фирма със суров нефт, който се преработва тук, но същото дружество изкупува   готовите продукти. Друг проблем е, че танкерите, които внасят и изнасят нефта и готовите продукти никой не ги мери. Там има едно пристанище „Росенец” край Бургас, в което трудно влиза български официален държавен орган. То е като В същото време няма никакви симптоми да се закрива „Лукойл-Нефтохим”, но няма и отговор, защо работи без печалба? Каква всъщност е схемата  за нулиране на печалбата – швейцарското дружество „Литаско”  дава суровия петрол на някаква завишена  цена, а след това изкупува горивата на ниска цена, които след това със сигурност продава доста по-скъпо. Всъщност печалбите остават в „Литаско”, защото дружеството е регистрирано в Швейцария. Винаги съм настоявал да се прекрати тази огромна корупционна схема, а рафинерията да мине под стриктен държавен контрол. И НАП и прокуратурата не забелязват този проблем. Така подобни фирми имат вероятно и скрито политическо предназначение, заяви Валери Симеонов. На въпрос на водещия Георги Коритаров, дали получава от ДАНС информация за връзка между подобно източване на пари и руската хибридна война у нас, Симеонов заяви, че до сега не е получавал такава информация. Нямам от ДАНС подадена информация, за такава връзка, не съм виждал такива доклади. Може би не съм сред лицата, които трябва да получават такива секретни документи, уточни гостът.  Симеонов призна в студиото, че по темата за горивата и новия законопроект имат разминаване в коалицията на Птритотите, но на на този етап те не са непреодолими.  Законопроектът за горивата в този му вид не трябва да мине, в него има много текстове, които са спорни и трябва да бъдат коригирани. Има текстове, които унищожават дребния сектор. Карат ги да имат уставен капитал 1 млн. лв., а  искаха да са три милиона. Искат 500 хил. лв. гаранция за бъдещи задължения към държавата, коя банка ще ви ги даде такива пари? Искат и други финансови гаранции за бензиностанция, за камион и т.н. Така големите не монопол, а картел ще наложат в сектора на горивата. И в момента имаме картел на горивата, цените не са определени пазарно, а с договореност. Като ги няма и малките дистрибутори, ще стане още по-страшно в сектора. Все още този закон не е минал през пленарна зала, искаме да направим разумни промени. Става въпрос за съдбата на 400 малки фирми. Не трябва да има държавна политика за унищожаване на малкия бизнес. Липсата на добри условия за бизнес са основната причина, която кара младите да бягат от страната, предупреди още вицепремиерът.", "date": "2018.07.09", "title": "Валери Симеонов: „Лукойл-Нефтохим” работи по корупционна схема, рафинерията да мине под държавен контрол"}
{"url": "https://www.faktor.bg/bg/articles/v-braziliya-otkachiha-zameryat-s-kamani-i-yaytsa-avtobusa-na-neymar-i-kompaniya-pri-zavrashtaneto-im-u-doma", "text": "Бразилия отпадна от Белгия на 1/4-финалите на Мондиал 2018, а завръщането на \"Селесао\" у дома се превърна в същински кошмар за Неймар и съотборниците му. Селекционерът Тите и играчите му кацнаха в Рио де Жанейро, където се сблъскаха с недоволството на ядосаните си сънародници. Бесни от отпадането, запалянковци посрещнаха националите си с камъни и яйца, с които засипаха автобуса, който взе звездите от летището. Наложи се полиция да охранява плътно звездите на селесао.", "date": "2018.07.09", "title": "В Бразилия откачиха: Замерят с камъни и яйца автобуса на Неймар и компания при завръщането им у дома"}
{"url": "https://www.faktor.bg/bg/articles/nakazvat-vida-zaradi-slava-na-ukrayna", "text": "Вида и помощник-треньорът на Хърватия - Огнен Вукоевич, записаха клип, в който скандират \"Слава на Украйна!\" - популярен призив на националистите.  Футболистът и треньорът бяха част от \"Динамо\" Киев и са сред любимците на украинските фенове.  Подобно поведение се тълкува от ФИФА като недопустимо заради показването на политически пристрастия, които нямат място по терените. Този път обаче от Световната футболна централа няма да предприемат строги мерки, най-вероятно защото Вида не е на стадиона по време на записа на видеоклипа.", "date": "2018.07.09", "title": "ФИФА безкомпромисна: Наказват Вида заради \"Слава на Украйна\""}
{"url": "https://www.faktor.bg/bg/articles/sport/svetat/razkriha-taynata-na-rusnatsite-v-sbornaya-vdishvali-amonyak-po-vreme-na-eliminatsiite", "text": "Играчите от руския национален отбор са вдишвали амоняк преди и по време на елиминационните мачове с Испания и Хърватия на Мондиал 2018. Това разкри германският вестник \"Билд\", който публикува снимки. На тях възпитаниците на Станислав Черчесов са хванати в крачка - вдишават субстанцията в паузата преди второто полувреме срещу Хърватия.  Амонякът всъщност не е забранен, но използването му засилва физическата издръжливост. \"Сборная\" отстрани Испания след дузпи в осминафинална среща, а впоследствие отпадна от Хърватия, отново след дузпи. Междувременно в социалните мрежи се появиха и интересни близки снимки на Артьом Дзюба - един от основните играчи на Русия. На тях се вижда следа от инжекция по лявата ръка на футболиста. Добавена е и извадка от данните за километрите, пробягани от отборите на Мондиал 2018 до четвъртфиналната фаза. Русия е убедителен лидер по този показател.", "date": "2018.07.09", "title": "Разкриха тайната на руснаците: В \"Сборная\" вдишвали амоняк по време на елиминациите"}
{"url": "https://www.faktor.bg/bg/articles/maradona-se-iztsepi-ostanaha-samo-evropeyski-otbori-palni-s-migranti", "text": "Легендарният Диего Марадона направи анализ на полуфиналните двойки на Мондиал 2018, но в типичния си стил.\"Божията ръка\" ги нарече \"отбори от мигранти\" пред южноамериканския телевизионен канал \"Телесур\". \"Има мафия, която отнема футболисти от Африка и ги натурализира в Европа. А от този континент са играчи като Дрогба. Сега съставите на полуфиналистите на световното първенство са пълни най-вече с мигранти. Спомням си един разговор с Жозе Моуриньо, който ми каза, че мигрантите пристигат в друг свят, където имат шанса да получат неща и възможности, които не са имали до този момент. Те осъзнават това и дават най-доброто от себе си. Затова в европейските тимове е пълно с такива играчи\", каза Марадона. Дон Диего обаче бе насочен към темата от водещия, а продуцентите предварително бяха подготвили таблица с данни за големите европейски отбори на Мондиала. Те показват, че 18 от 23-мата френски национали са от мигрантски семейства. (именно \"петлите\" елиминираха Аржентина). При Белгия и Англия пък половината от играчите са с произход извън националните граници.", "date": "2018.07.09", "title": "Марадона се изцепи: Останаха само \"отбори от мигранти\" на Световното по футбол"}
{"url": "https://www.faktor.bg/bg/articles/drebnite-targovtsi-na-goriva-zaplashiha-da-zapalyat-benzinostantsiite-si-ako-priemat-zakon-revizoro", "text": "Дребни търговци и превозвачи на горива заплашиха с масови палежи на бензиностанциите си, ако Народното събрание приеме на второ четене т.нар. „Закон Ревизоро“ за горивата. Това стана ясно в понеделник след среща на техни представители с вицепремиера и лидер на НФСБ Валери Симеонов, съобщава Медиапул.бг. Според тях текстовете са лобистки и обслужват големите компании. След срещата Ангел Даскалов от Сдружението на търговците и превозвачите на горива обяви, че текстовете ще доведат и до повишаване цената на горивата. \"Ако дойде някой да ми посегне, просто няма да го дам на никой. Ще си запаля камионите, ще си запаля бензиностанцията и няма да я дам на никой без пари\", каза той, след което прогнозира: \"До една година очаквайте три лева бензин и три лева дизел, без промяна на цената на петрола\". Зад исканията им застана вицепремиерът Валери Симеонов. \"Не мога да приема опитите за ликвидиране на цял един бранш чрез лобистки закони. В случая, един цял бранш се правят опити да бъде премахнат, унищожен, ликвидиран, за да се даде служебна победа на няколко големи фирми“, каза той. Симеонов подчерта, че участва в нея като партиен лидер, а не член на кабинета, защото законопроектът не е на правителството, а на депутат. \"Няма как да не се намеся в тази бъркотия, да не кажа патаклама. Не мога по друг начин да определя внасянето на законопроект без аргументи. Не се опитвам да вадя политически дивиденти, но и не мога да я дам (пресконференцията - бел. ред.) в Министерския съвет“, каза Симеонов и подчерта, че неговата партия винаги е подкрепяла дребния и средния бизнес, чийто представител е и той лично. Представители на Националното сдружение на търговците и превозвачите на горива застъпиха становището, че проектът на Емил Димитров цели да разчисти пазара за едрите производители и търговци, защото въвежда непропорционално високи изисквания за дистрибуторите, които са същите като за големите \"акули\" , а именно - 3 млн. лв. уставен капитал и 500 хил. лв. банкова гаранция.", "date": "2018.07.09", "title": "Дребни търговци на горива плашат да запалят бензиностанциите си, ако приемат \"Закон Ревизоро\""}
{"url": "https://www.faktor.bg/bg/articles/novini/balgariya/zasekretiha-doklada-za-padnaliya-voenen-helikopter-kray-plovdiv", "text": "Докладът, с който се разглеждат възможните причини за катастрофата с военния хеликоптер Ми-17, е засекретен. Това съобщиха от Министерството на отбраната. При инцидента на 11 юни загинаха двамата пилоти капитан Пламен Пантилеев и капитан Стоян Неделчев. Комисията за разследване на авиационното произшествие е завършила работата си и докладът ще бъде предоставен на Военно-окръжна прокуратура - Пловдив. Окончателното заключение за причините за катастрофата ще бъдат дадени от Военно-окръжна прокуратура – Пловдив след приключване на досъдебното производство, уточняват от МО. Първоначалните версии и на прокуратурата, и на министерството сочеха към техническа неизправност. Близо месец по-късно военният министър Красимир Каракачанов обяви, че вече е разколебан по отношение на тази версия.  Както стана ясно хеликоптерът е преминал основен ремонт през 2016 година. Поръчката за 3.7 млн. лв. без ДДС е спечелена от \"Терем\" ЕАД, която е собственост на Министерството на отбраната.  Междувременно тази сутрин от ВМА в добро здравословно състояние бе изписан офицерски кандидат Алексей Каменов, борден техник на авариралия хеликоптер.", "date": "2018.07.09", "title": "Засекретиха доклада за падналия военен хеликоптер край Пловдив"}
{"url": "https://www.faktor.bg/bg/articles/novini/svyat/evrokomisar-kosovo-bez-vizi-za-es-oshte-predi-letnite-otpuski", "text": "Еврокомисарят по разширяването Йоханес Хан обяви, че решението за визова либерализация за косовски граждани ще бъде взето много скоро, и подчерта, че Европейската комисия ще удържи обещанието си, предаде агенция МИА, цитирана от БТА. \"Ще изпълним обещанието и ще вземем решението преди летните отпуски\", каза Хан за прищинската телевизия КТВ. Еврокомисарят направи това изявление в Лондон, където участва в ежегодната среща ЕС-Западни Балкани в рамките на Берлинския процес. Косово е представено на срещата от премиера Рамуш Харадинай и външния министър Беджет Пацоли.", "date": "2018.07.09", "title": "Еврокомисар: Косово без визи за ЕС още преди летните отпуски"}
{"url": "https://www.faktor.bg/bg/articles/germaniya-gotvi-plan-marshal-v-afrika-zaradi-migrantskata-kriza", "text": "Германското правителство планира да използва обществени средства, за да подкрепи нови инвестиции в Африка като част от нов \"План Маршал\", с който се надява да се справи с корените на мигрантската криза, която тресе европейската политика от 2015 година, предаде БНР, позовавайки се на Ройтерс. Агенцията цитира интервю на министъра на развитието Герд Мюлер за вестник \"Ханделсблат\", в което той посочва, че най-вероятно ще бъде възстановена схема от 80-те години на миналия век. С нея инвестиционните рискове за германските компании в Африка са били компенсирани с отписване на част от загубите. Мюлер ще настоява и за данъчни облекчения за инвестиции в Африка. Проектът \"План Маршал за Африка\", кръстен на американския пакет от помощи, с който е дадено началото на икономическото възстановяване на Западна Европа след Втората световна война, е в основата на новата мигрантска политика на канцлера Ангела Меркел. Целта е африканските да се съгласят на споразумения за спиране на мигрантската вълна, каквото Европейският съюз има с Турция от 2016 година.", "date": "2018.07.09", "title": "Германия готви \"План Маршал\" в Африка заради мигрантската криза"}
{"url": "https://www.faktor.bg/bg/articles/ban-izgotvya-novi-psihotestove-za-profesionalnite-shofyori", "text": "БАН подготвя нова методика за оценка на психологическата годност на водача, която се разработва в рамките на проекта  \"Повишаване на нивото на пътна безопасност чрез разработване на методики за изследване на психологическата годност на водачи на моторни превозни средства\". Тя ще бъде предоставена в края на изпълнението на проекта през месец декември на Транспортното министерство. На практика се очаква с прилагането на новата методика, освен да се скъси срокът за изследване на психологическата годност на водача, така и за вариативност на провежданите психо тестове. Тоест въпросите ще варират. Изследвани са личностните и когнитивни способности на човека, неговата възможност за концентрация, внимание, памет, визуално-пространствени функции и възможността му да отсява определени пространствени стимули. Целта на методиката е да се оцени способността за безопасно шофиране и да се отсеят рисковите водачи на пътя. Изследвано е влиянието на афекта на пътя, употребата на психоактивни вещества. Така например в интервютата, които са проведени попадат и лица, които изтърпяват присъда в затворническо общежитие заради употребата на алкохол. Оценени като рискови тези водачи са склонни да прехвърлят отговорността за вината на външните фактори, а не да търсят проблема в себе си. Геймърите също се свързват с проблема със затрудненото възприятие на действителността. Визуално-пространствените функции са свързани и с конкретни дефицити, свързани с възрастовите промени у човека - намаляване на периферното зрение с възрастта, отслабване на слуха.", "date": "2018.07.09", "title": "БАН изготвя нови психотестове за професионалните шофьори"}
{"url": "https://www.faktor.bg/bg/articles/mediana-gerb-vodi-s-4-pred-bsp-19-ot-balgarite-ochakvat-es-da-se-razpadne-sled-10-godini", "text": "На въпрос дали ЕС ще оцелее в следващите 10 години 19% от анкетираните българи са отговори, че ЕС ще се разпадне в посочения период. Мнозинството от българи са на мнение, че ЕС ще оцелее - 37%. Въпреки това данните сочат за повишаването на нивата на евроскептицизъм сред населението у нас. 13% от българите смятат, че ЕС нито ще оцелее, нито ще се разпадне, а ще се трансформира. Това сочат данни на социологическата агенция \"Медиана\" за обществените и политически нагласи на обществото у нас. Сондажът е направен в периода от 1 до 6 юли 2018 година, като в него са участвали 1 008 пълнолетни българи. 32% от българите не могат да преценят или нямат мнение по въпроса. Отговорилите по този начин се нареждат на втора позиция, което също може да бъде показателно за нагласите на българите спрямо ЕС и неговите институции само няколко дни след като приключи Българското председателство на Съвета на ЕС. Наблюдават се доста сериозни промени в нагласите на българите през последните няколко месеца относно това дали от европредседателството има или ще има някаква полза за България. През май 2018 година 49% от българите са били на мнение, че от председателството има и ще има полза за България. Няколко дни след края на председателството (юли 2018 г.) този процент е само 37%, или с 12 процентни пункта по-нисък. Обратното - ако през май 2018 година 28% от българите са заявили, че от председателството няма и няма да има никаква полза за страната ни, през юли този процент се е увеличил с цели 15 процентни пункта - до 43%. Поне 20% от българите нямат мнение по въпроса - както през май, така и през юли. Спрямо нагласите на българите към властта у нас не се отчитат сериозни колебания през последните месеци. На въпрос дали управлението на кабинета \"Борисов 3\" вдъхва доверие или по-скоро разочарова, 27% от запитаните през месец юли са отговорили, че вдъхва доверие спрямо 29% през месец май. Мнозинството българи са по-скоро разочаровани от управлението на правителството - 54% през май и 56% през юли, или ръст на недоверието с 2%. Приблизително същите леки колебания се отчитат и при нагласите на хората относно това дали третият кабинет на премира Борисов ще изкара пълен мандат. През месец май тази година 46% от анкетираните са били на мнение, че настоящото правителство ще изкара пълен мандат. През юли процентът намалява с 3 процентни пункта до 43%. Наблюдава се ръст при тези, които желаят правителството \"да си ходи предсрочно\" - 26% през май спрямо 29% през настоящия месец юли. Голям процент от българите заявяват, че темата им е безразлична (20%). Близо 10% пък не знаят или не могат да преценят. Отчита се и спад на оценката на работата на правителството. Ако през месец май хората писаха на \"Борисов 3\" оценка \"Среден\" (3.44), то през юли тази оценка е \"Среден\" (3.40). Въпреки тези резултати, ако изборите бяха днес, ГЕРБ отново щяха да са първа политическа сила с 24.8% от вота на населението. БСП остават на второ място с 20.5%, а ОП - на трето с 9.7%. Ако изборите бяха през юли 2018 г. ДПС биха събрали 8.3% от вота, \"Воля\" - 2.1%, АБВ - 1.9%, \"Демократична България\" - 1.6%, Реформаторски блок - 1.4%, СДС - 0.4%. 4.7% от анкетираните са дали спонтанен отговор, че биха гласували за партията на шоумена Слави Трифонов, въпреки че такава партия към момента не съществува. Данните на \"Медиана\" сочат и друго - българите продължават и все повече да жадуват за политическа алтернатива. Електоралният потенциал на някои хипотетични формации, като тази на Слави Трифонов и президента Румен Радев, се увеличава. През месец май 30.4% от анкетираните сочат, че е възможно да гласуват за евентуална партия на шоумена Слави Трифонов. През юли по този показател се отбелязва ръст с 1.4% до 31.8%. През месец май тази година 36.7% заявяват, че е възможно да гласуват за евентуална партия на държавния глава Румен Радев. През месец юли този процент се е увеличил с 1.5 процентни пункта до 38.2%.", "date": "2018.07.09", "title": "Социолози: ГЕРБ води с 4% пред БСП, 19 на сто от българите очакват ЕС да се разпадне след 10 години"}
{"url": "https://www.faktor.bg/bg/articles/pompeo-pristigna-iznenadvashto-v-afganistan", "text": "Държавният секретар на САЩ Майк Помпео направи изненадваща визита в Кабул, за да разговаря с афганистанските лидери, съобщи афганистански представител, цитиран от АФП. Посещението на Помпео, отбелязва агенцията, е на фона на подновения оптимизъм за мир в раздираната от конфликт държава. Източникът потвърди, че държавният секретар на САЩ е пристигнал на необявена визита. Той ще даде пресконференция с президента Ашраф Гани. Това е първото официално посещение на Помпео в Афганистан, откакто зае най-висшия дипломатически пост в САЩ през април. Припомняме, през юни талибаните и афганистанското правителство постигнаха безпрецедентно примирие за Рамазана. Източник от силите на реда заяви пред АФП, че в страната е регистриран спад на нападенията от миналия месец.", "date": "2018.07.09", "title": "Помпео пристигна изненадващо в Афганистан"}
{"url": "https://www.faktor.bg/bg/articles/nov-udar-sreshtu-tereza-mey-i-boris-dzhonsan-podade-ostavka", "text": "Британският външен министър Борис Джонсън подаде оставка, а премиерът Тереза Мей я е приела, съобщи Ройтерс. „Скоро ще бъде обявено кой ще го замени на поста. Премиерът благодари на Борис за работата му”, се казва в съобщение от кабинета на Мей. Днес Мей е обсъдила с дълбоко разединеното си правителство предложенията си за излизането на страната от Европейския съюз, но Джонсън е решил, че не може да ги подкрепи.  \"Днес следобед министър-председателят прие оставката на Борис Джонсън като министър на външните работи. Заместникът му ще бъде обявен скоро. Премиерът благодари на Борис за работата му\", обяви говорител на \"Даунинг стрийт\". Според The Guardian след днешната среща Джонсън е определил предложенията на Мей за Brexit като \"опит да се излъска изпражнение\".  По-рано стана ясно, че оставките си са подали и министърът по въпросите на Brexit Дейвид Дейвис и неговият заместник Стийв Бейкър.  Напускането и на Джонсън ще задълбочи кризата в управлението на Мей и ще увеличи шансовете тя да бъде изправена пред вот на недоверие. Дейвид Дейвис напусна рано тази сутрин, oбяснявайки, че не може да застане зад позицията на кабинета за бъдещите отношения с Европейския съюз, вдъхвайки сили на евроскептичните тори, които настояват за \"твърд\" Брекзит.  Поводът за оставката на Дейвис бе споразумението, което правителството постигна след цял ден преговори в резиденцията на премиера в петък. То действително е по-меко от първоначалните обещания за Мей за почти цялостно скъсване с правилата на ЕС.  Макар да не е официална позиция и все още да не е коментирано от Брюксел, то ще бъде отправна точка за преговорите за отношенията след \"развода\" - а за тях няма много време", "date": "2018.07.09", "title": "Нов трус в кабинета на Тереза Мей: И Борис Джонсън подаде оставка"}
{"url": "https://www.faktor.bg/bg/articles/novini/balgariya/anton-koychev-sds-ne-mozhe-da-e-partnyor-s-dmokratichna-balgariya-zashtoto-ne-e-dyasna-koalitsiya", "text": "„Не съм загубил на изборите за лидер на СДС, а спечелих. Бях непознато лице. Нямах опита на Румен Христов. Изпитах удовлетворение, защото много хора ми се довериха. Борбата на нашата любима партия продължава. Не е имало взаимни нападки, обадих му се и му честитих победата“. Това заяви пред БТВ лидерът на софийската организация на СДС Антон Койчев. Той се яви на избор за нов председател на „сините“, но загуби със сравнително малко гласове. „СДС трябва да се препозиционира идейно, за да върне доверието, което имаше на милионите хора през 90-те години. Не съм разговарял с Валери Симеонов за обща коалиция с НФСБ. Принадлежа към хората, които искат да се позиционират в консервативната ниша. Т.е., искаме да се признават традиционните християнски ценности като морал и семейство. Никой политик не може да бъде успешен, ако не чуе какво иска народът. Разликата между мен и Христов е, че категорично не исках сближаване с „Демократична България“, защото е лява либерална партия. Трябва да кажем каква Европа искаме – на бежанците или на европейските ценности. С ДСБ сме идейно различни. Г-н Христов също застъпва патриотични тези“, коментира Койчев.  „Ние сме за модерна държава, която уважава своя произход. Няма нищо страшно, ако СДС остане сама на изборите и не направи коалиция, стига да укрепим структурите си“, каза още политикът.", "date": "2018.07.09", "title": "Антон Койчев: СДС не може да е партньор с \"Демократична България\", защото не е дясна коалиция"}
{"url": "https://www.faktor.bg/bg/articles/sotsialistite-v-osss-preizbraha-vigenin-za-svoy-zam-predsedatel", "text": "Групата на социалдемократите, социалистите и прогресивните (SDSP Group) в Парламентарната асамблея на Организацията за сигурност и сътрудничество преизбра за свой заместник-председател Кристиан Вигенин. На поста си остава и председателката Дорис Барнет (Германия). Ръководството се допълва от новите зам.-председатели Софио Кацарава (Грузия) и Азмунд Аукруст (Норвегия). \"Благодарен съм за доверието, но е вярно и че свършихме доста работа - за две-три години, от разпилените леви парламентаристи направихме истинска политическа група в ПА на ОССЕ. Да си пожелаем успех!\", заяви Кристиан Вигенин.", "date": "2018.07.09", "title": "Социалистите в ОССС преизбраха Вигенин за свой зам.-председател"}
{"url": "https://www.faktor.bg/bg/articles/rumen-radev-turtsiya-e-reshavasht-faktor-za-nashata-energiyna-sigurnost", "text": "\"Моят стремеж е да градя отношения на взаимно доверие и уважение с всички президенти на всички наши съседни страни. Нека не забравяме, че в днешните реалности и особено в нашия регион, добросъседството играе ключова роля за опазване на мира и стабилността.\" Това заяви президентът Румен Радев пред Българското национално радио в Анкара в отговор на въпрос, че е единственият президент на държава-членка на ЕС, който ще присъства на церемонията по встъпване в длъжност на Реджеп Тайип Ердоган като президент на Република Турция, съобщи прессекретариатът на президента.  \"Неведнъж съм обръщал внимание върху недопустимата намеса на Турция в българските избори и нашите религиозни дела, но убеден съм, че ненамесата във вътрешните работи е основата на това, така необходимо на всички ни, добросъседство. Тук съм, защото уважавам избора на турския народ и очаквам същото от страна на нашите съседи\", посочи още Румен Радев, запитан за перспективите за развитие на двустранните отношения, след утвърждаването на нашата съседка като президентска република. Държавният глава добави, че Турция е най-големият търговски партньор на България извън Европейския съюз, а и югоизточната \"врата\" на Европа, която в момента удържа миграционния натиск. \"След катастрофалния провал на енергийната ни политика, Турция се превръща и в решаващ фактор по отношение на надеждността на нашата енергийна сигурност, на доставките и на цената на природния газ\", подчерта още българският президент. Държавният глава изрази увереност, че с президента на Турция ще работят за развитие на двустранните отношения в дух на добросъседство, взаимно уважение и партньорство.", "date": "2018.07.09", "title": "Румен Радев: Турция е решаващ фактор за нашата енергийна сигурност"}
{"url": "https://www.faktor.bg/bg/articles/zhandarmeriya-i-politsiya-potushavat-masov-boy-v-kaldzhali", "text": "Осем мъже са задържани в РУ-Кърджали след скандал и сбиване на ул.“Пътя за Калинка“ в Кърджали, съобщават от областната дирекция на МВР. Боят се е разразил в събота вечер, на 7 юли, около 20 часа. По първоначални данни този път скандалът избухнал заради запален огън, което настроило агресивно мъже от къщите, до които достигнал пушекът. Свадата бързо прераснала в сбиване, в което най-дейно участие взели 8 души на възраст между 22 и 57 години. В размяната на ударите били използвани юмруци и дървени пръти, предаде Канал 3. На място са били изпратени полицаи и жандармеристи, които са прекратили сбиването. По случая е образувано досъдебно производство по чл. 325, ал.1 от Наказателния кодекс за хулиганство. Работата продължава сектор „Охранителна полиция“ в РУ-Кърджали и разследващ полицай.", "date": "2018.07.09", "title": "Жандармерия и полиция потушават масов бой в Кърджали"}
{"url": "https://www.faktor.bg/bg/articles/petak-13/-mirotvorets-zashto-pristanishte-burgas-priema-korabi-kontrabandisti", "text": "Сред последиците от окупацията на Кримския полуостров се наредиха и затрудненията в сигурността на корабоплаването в Черно море. Украйна официално обяви, че затваря морските си пристанища, заграбени от Руската федерация (РФ), но окупационните власти продължанат да ги експлоатират. Корабособствениците, които изпращат плавателни съдове в кримски пристанища, би трябвало да знаят, че попадат под ударите на украинските закони. Товарите, превозвани през временно затворените украински граници, представляват контрабанда, а капитаните на кораби подлежат на съдебна отговорност. Нарушителите прилагат различни хитрости, за да скрият незаконното си влизане в посочените пристанища: изключват системата за разпознаване AIS или изготвят фалшиви документи, но нарушенията им безпристрастно се регистрират от модерните инфорнационни системи.  Група журналисти от Център «Миротворец» документира нарушенията, извършвани в окупирания Крим, и публикува материали, които неведнъж са използвани от украинското правосъдие. „Миротворец”  бе създаден като доброволна неправителствена организация с цел да разследва престъпления срещу мира, човечеството и международния правов ред. До днес на информационния портал PSB-News са публиковани повече от 200 статии, в които са фиксирани влизания на кораби в затворените кримски пристанища и са посочени имената на капитани, моряци, агенти и други  Сутринта на 22 юни 2018 г. в затвореното пристанище Керч влиза корабът „KAPTAN HASAN UZUN” (IMO: 8203622, MMSI: 671998000, Call Sign: 5VFL9, Flag: Togo [TG]), което е заснето с web-камера. на пристанищно място №4 в Керченското морско търговско пристанище е подготвен за товарене около 3 000 т метален скрап.  След натоварването му корабът се насочва към затвореното пристанище Севастопол и товари още 2 500 т метален скрап. Към обяд на 3 юли корабът напуска окупирания Крим. През цялото време на товаренето AIS е изключен, което е потвърдено от наблюдения и записи, направени след излизане на кораба от пристанището (MarineTraffic). KAPTAN HASAN UZUN включва корабния транспондер чак на следващия ден, 4 юли 2018 г., повече от денонощие след като излиза от Севастопол и се насочва към Бургас. Застава на котва и вързала в Бургаското пристанище през нощта на 5 юли. Посоченият плавателен съд е тясно свързан с още един нарушител, за който вече писахме в българските медии. Според данни от EQUASIS двата кораба да регистрирани от една и съща фирма(виж  , б.а.) Собствениците на моторен кораб DENIZ (IMO:7361635, MMSI:620061000, Call Sign:D6A2064, Flag:Comoros) са били принудени да се избавят от него поради аварийното техническо състояние на плавателния съд, който е бил предаден за скрап в турското пристанище Aliaga през декември 2017 г. След което собствениците купуват KAPTAN HASAN UZUN (с предишно име Azov TRADER), ремонтират го в Севастопол и го използват за дейност в окупирания Крим. Имаме регистрирани превози на калцинирана сода, концентрат на илменит като суровина за незаконно работещото предприятие «Кримский Титан» и доставки в Солунското пристанище на скрап от Феодосия и Севастопол. Уточнени са и имената на капитаните, работили на кораба през посочения период: Нахмад Абиев и Шамил Махмудов, граждани на Азербайджан, предишни навигатори на DENIZ.  Въпреки че корабите-нарушители са записани като собственост на турска фирма, успяхме за открием и българска връзка: в генералната декларация на един от рейсовете на DENIZ до Севастопол е посочена българска фирма от Бургас и върху документа е поставен български печат. А сега с просто око установихме, че KAPTAN HASAN UZUN разтоварва контрабанден скрап в Бургас. Украинското правосъдие заведе дело за незаконното влизане на кораби в затворените кримски пристанища. Европейският съюз въведе санкции, но все още има бизнесмени, свързани с руския агресор или бързащи да изкарат печалби, опръскани с кръв.  РФ окупира част от украинската территория и води бойни действия, отнели живота на повече от 10 000 души, довели до изселването на милиони човешки същества, до разрушаване на инфраструктурата и множество нарушения на човешките права. Днес сигнализираме и за агресия в Азовско море, за престъпления срещу природата, за погазване на екологични норми и на морското право, за несекваща информационна война срещу Украйна.  Подобна политика не само но и подкопава основите на международната сигурност. Украйна търси начини с международна подкрепа да се справи с агресията: подадени са искове в Международния съд в Хага, а в Арбитражния съд ще бъдат разгледани нарушенията в областта на морското право. Очаква се миротворческа операция под флага на ООН. Суверенна Украйна се надява да получи подкрепа и от държавите-партньори, и от обществеността. Общественият контрол над алчните бизнесмени, търгуващи с агресора заради бързи пчалби, може да се превърне в действен фактор за международна солидарност за каузата на закона и справедливостта.", "date": "2018.07.09", "title": "„Миротворец”: Защо пристанище Бургас   приема кораби-контрабандисти?"}
{"url": "https://www.faktor.bg/bg/articles/obshtestvo/ulitsata/avtomobil-se-obarna-blokira-patya-burgas-slanchev-bryag", "text": "Автомобил се обърна по таван и блокира движението по пътя Бургас – Слънчев бряг. Инцидентът е станал при отбивката за Солниците и Каблешково в 9:33 часа на излизане от Бургас. Няма сериозно пострадали. По непотвърдена информация причината за катастрофата на автомобила \"Фиат Панда\" е спукана гума, след което водачът е изгубил контрол. Извършват се действия по изправяне на автомобила и изтеглянето му от пътното платно. От ОДМВР съветват водачите при възможност да използват обходен маршрут, а не пътната отсечка в посока кв. \"Сарафово\", тъй като към момента там се образува задръстване.  Лявата лента на платното е затворена.", "date": "2018.07.09", "title": "Автомобил се обърна, блокира пътя Бургас – Слънчев бряг"}
{"url": "https://www.faktor.bg/bg/articles/200-hilyadi-leva-sa-otkradnati-ot-vzriveniya-bankomat-v-plovdiv", "text": "Стана ясно колко са откраднатите пари от взривения банкомат в Пловдив в събота. А именно 200 хиляди лева. Това бе съобщено от пловдивската прокуратура, която е образувала досъдебно производство по случая. \"Районна прокуратура-Пловдив наблюдава досъдебно производство за това, че на 7 юли 2018 г. в Пловдив, чрез разрушаване на прегради, здраво направени за защита на имот – повреждане на банкомат, са били отнети чужди движими вещи – около 200 000 лева, от владението на собственика – банка, без съгласието на ръководството, с намерение противозаконно да ги присвоят – престъпление по чл. 195 ал.1 т.3 във връзка с чл.194 ал.1 от Наказателния кодекс”, съобщиха от пресцентъра на Апелативна прокуратура-Пловдив. По делото са извършени процесуално-следствени действия, като работата по случая продължава", "date": "2018.07.09", "title": "200 хиляди лева са откраднати от взривения банкомат в Пловдив"}
{"url": "https://www.faktor.bg/bg/articles/sadat-otlozhi-deloto-za-imushtestvoto-na-bratya-galevi", "text": "За пореден път Окръжният съд в Кюстендил отложи делото за конфискация на имущество на Пламен Галев и Ангел Христов. В рамките на насроченото за днес заседание по делото стана ясно, че вещите лица, назначени от Окръжния съд, за изготвяне на съдебно-икономическата експертиза са поискали да бъдат освободени от задълженията си поради служебна ангажираност и здравословен проблем. Съдът не уважи тяхното искане и разпореди продължаване на работата по самата експертиза. Вещите лица трябва да прибавят към основната експертиза и допълнения, зададени под формата на въпроси от страна на страните по делото. Новото заседание е насрочено за 29 октомври от 11.30 часа. В съда беше внесено и искане за спиране на делото. Това беше направено от страна на адвокат Капка Гергинова, представител на процесни търговски дружество. Според нея има европейско законодателство, което позволява делото да бъде спряно, след като на процеса не се явява даден представител на дружеството.  Съществено е това, че правото на Европейския съюз има пряко действие по отношение на вътрешното ни законодателство. С оглед на дружеството, което представлявам и другите дружества, ответници по това дело има значение тълкуването на международното право с оглед правилното му прилагане на територията на България”, каза Капка Гергинова. По думите й преюдициалното запитване е един от основополагащите механизми на правото на Европейския съюз и има за цел да предостави на юрисдикциите на държавите членки средство за осигуряване на еднаквото тълкуване и прилагане на това право в рамките на Европейския съюз. „Ние не искаме прекратяване на делото, а искаме спиране на делото. Това е пътят за постигане на един европейски съдебен акт, който би бил съобразен не само с вътрешното законодателство, а с европейското такова. След като претендираме да сме част от Европа, ние следва да ползваме модерните способи за постигане на европейски резултати, а не да се стигне след това оплакване, че българският съд е постановил по начин, различен от европейското право”, каза Капка Гергинова. Предстои съдът да се произнесе дали искането за преюдициалното запитване ще бъде уважено.  Искът за конфискация на имущество на Пламен Галев и Ангел Христов, техните съпруги и контролираните от тях дружества е за над 4 млн. лв. и е внесен от Комисията за отнемане на незаконно придобито имущество в съда в началото на 2012 година, по реда на Закона за отнемане в полза на държавата на имущество, придобито от престъпна дейност. Двамата бизнесмени са в неизвестност от 2012 година, след като влезе в сила присъдата им по наказателно дело за организиране и ръководена на престъпна група.", "date": "2018.07.09", "title": "Вещи лица спънаха делото за конфискуване на имуществото на Братя Галеви"}
{"url": "https://www.faktor.bg/bg/articles/obshtestvo/zapochva-podgotovkata-za-novo-prebroyavane-na-naselenieto", "text": "Населението у нас намалява и застарява - тенденция, която Националната статистика следи от години. На този фон - през 2017 са се увеличили браковете у нас спрямо предходната година. Увеличават се и работещите, а безработицата намалява с повече от процент. За да се създаде пълна картина на демографското състояние в страната, след 3 години предстои и ново преброяване на населението. Подготовката за него обаче започва от сега. Законът за личните данни няма да попречи. А парите, които ще се похарчат са по-малко отколкото за избори, казаха са от НСИ.", "date": "2018.07.09", "title": "Започва подготовката за ново преброяване на населението"}
{"url": "https://www.faktor.bg/bg/articles/misteriyata-okolo-zaginaliya-ohranitel-sa-zaplita-samo-trima-imali-dostap-do-myastoto-na-intsidenta", "text": "Охранител е открит мъртъв в шахта в бившия Партиен дом. В нощта на петък срещу събота 25-годишният Даниел Тасев охранявал строежа на новата заседателна зала, който тече в сградата от близо 2 години. На сутринта обаче той не се прибрал у дома. През деня близките му се свързали с работодателя му с молба за информация, а вечерта от фирмата им съобщили, че Даниел е открит мъртъв в шахта на строежа. Шефът на охранителната фирма Филип Чипев съобщи, че обектът е под специална охрана от НСО и дори ръководството нямало достъп до него, а само трима специално оторизирани служители, сред които и Даниел. В съобщение на официалния си сайт от НСО отказват коментар на инцидента докато тече разследването. Същото заявиха за Дарик и от строителната фирма, която извършва ремонта в Партийния дом. Междувременно Софийската градска прокуратура съобщи, че е започнала разследване за причиняване на смърт по непредпазливост. Пред Дарик лелята на загиналия охранител Катя Величкова заяви, че и до момента никой от МВР не се е свързал със семейството, за да им даде информация. Даниел Тасев тръгнал за нощна смяна в петък вечер и на сутринта не се прибрал, разказа леля му. \"На 6-ти срещу 7-ми детето тръгва на работа и така и не се прибира. Сутринта майка ми, когато е тръгнала да излиза, не го е видяла. Някъде между 10 и 11 ч. тя ми съобщи и ми присветна, че има някакъв проблем. Започнахме да звъним по телефоните - никой не вдигаше. Търсихме приятели, познати... Следобед направихме връзка с началника и вече се задвижиха нещата да се открие къде е. Вечерта към 21 ч. ни се обадиха, че той е намерен в шахта и е починал\", каза Катя Величкова. Охранителната фирма, която охранява строежа в бившия Партиен дом е „Дефанс Консулт”. По информация на собственика й Филип Чипев фирмата имала ангажимент по охраната само нощно време и на сутринта нямало служител, който да смени Даниел. Обектът пък бил под специална охрана от НСО и достъп до него нямало дори ръководството на фирмата, а само трима предварително оторизирани служители, сред които и Даниел. От Инспекцията по труда също заявиха, че е започнала проверка. Изпълнителят на ремонта в Партийния дом е обединението „НС груп”, в което участват фирмите „Електрон прогрес” и „Инженеринг 2000”. От „Инженеринг 2000” отказаха коментар с мотива, че тече разследване. Същото заявиха и от Националната служба за охрана, въпреки информациите, че именно те отговарят за безопасността на територията на сградата.   По информация на Филип Чипев в петък вечерта Даниел напуснал поста си и повече от два часа разговарял със служители на НСО. Отново по негова информация - охранителните камери не снимали района на шахтата. Близките на загиналия охранител обаче и до момента нямат почти никаква информация за случилото се. \"Излиза, че това дете колко време е лежало и кога е починало не се знае. Не знам дали има договор. Едва днес разбрахме къде се намира трупа. Излиза, че аз докато не съм подала сигнал, че детето отсъства, никой нямаше да знае този обект дали въобще е охраняван, това лице дали е добре или не. Не обвинявам никого, искам този случай да има развитие и да се разбере каква е причината\", каза лелята на загиналия. Междувременно стана ясно, че охранителната фирма доскоро е била собственост на зам.-социалния министър Султанка Петрова, а Филип Чипев е баща на внуците й. По-късно през деня от БСП поискаха оставката на Петрова заради конфликт на интереси. (Дарик)", "date": "2018.07.09", "title": "Мистерията около загиналия охранител са заплита - само трима имали достъп до мястото на инцидента"}
{"url": "https://www.faktor.bg/bg/articles/saprugata-i-deteto-na-balgarski-grazhdanin-sred-zhertvite-na-katastrofata-v-turtsiya", "text": "Съпругата и детето на български гражданин, който има и турско гражданство, са загинали при вчерашната влакова катастрофа в турската провинция Текирдаг. Това станало ясно след повторна щателна проверка на личните данни на жертвите, съобщиха от Министерството на външните работи. Починалата жена има само турско гражданство. Детето на възраст под 1 година, но е български гражданин по право, тъй като единият родител също е български гражданин. Съгласно чл. 8 от Закона за българското гражданство български гражданин по произход е всеки, на когото поне единият родител е български гражданин. За турските власти детето обаче се води турски гражданин и затова до този момент те посочвали в отговор на официалните запитвания от българска страна, че няма наши сънародници сред жертвите. Генералните консулства на България в Одрин и в Истанбул извършват допълнителни проверки дали сред ранените и хоспитализирани пътници има български граждани, както и дали има такива сред тези пасажери, на които е оказана медицинска помощ на място и след това са били освободени.", "date": "2018.07.09", "title": "МВнР: Съпругата и дете на български гражданин сред жертвите на катастрофата в Турция"}
{"url": "https://www.faktor.bg/bg/articles/foxnews-sasht-ne-mogat-da-si-zatvaryat-ochite-pred-narushenite-choveshki-prava-v-rusiya", "text": "\"Когато президентът на Тръмп и руският президент Владимир Путин се срещне в Хелзинки на 16 юли, те ще имат много неща да обсъждат, включително анексирането на Крим от Русия, подпомагане на сепаратисти в източната част на Украйна, намесата в гражданската война в Сирия, както и в нашите президентските избори през 2016 година. Има и още една точка, който трябва да бъде включен в дневния ред на срещата на върха - нарушените човешките права в Русия\", казва в статия за FoxNews Oliver \"Buck\" Revell, най-влиятелният директор от Едгар Хувър насам. \"През миналата година написах статия за FoxNews за тежкото положение на Алексей Пичугин - руски политически затворник, който най-дълго е лежал в затвора и буквално е пионка в бруталната битка на Путин да наложи абсолютна власт в Русия\", разказва той. Преди това, подобно на други 150 руски затворници, осъдени по политически и религиозни причини, Пичугин прекарва в единочка в скандалния затвор \"Черен Делфин\", се казва в статията. \"За 36 години в служба на САЩ - първо като пилот в морската пехота, а след това на оперативни позиции във ФБР, аз съм посветил живота си на опазването на демокрацията и върховенството на закона. Затова смятам за недопустимо да се гледа спокойно как администрацията на Путин нарушава закона и човешките права в Русия \", пише авторът на статията. \"Можем да започнем с това да престанем да се преструваме, че Русия е само една от страните от общността на нациите. Ние трябва да се разширим санкциите, предвидени от американския закон Магнитски, по отношение на надзиратели и съдии, прокуратура и полицията, които са отговорни да има такива случаи, какъвто е случаят с Алексей Пичугин \", призовава бившият зам-шеф във ФБР .", "date": "2018.07.09", "title": "Бивш шеф на ФБР: САЩ не могат да си затварят очите пред нарушаването на човешките права в Русия"}
{"url": "https://www.faktor.bg/bg/articles/novini/balgariya/shefat-na-df-zemedelie-ne-sam-shofiral-drogiran", "text": "Изпълнителният директор на Държавния фонд \"Земеделие\" Живко Живков отрече да е бил хванат от полицията да шофира след употреба на наркотици. Живков нарече появилата се в някои сайтове информация \"фалшива новина\" и каза, че до края на деня ще реши дали да търси правата си в съда. Живко Живков е категоричен, че информацията, че е арестуван в София, няма нищо общо с истината. \"По времето, в което се оказа, че миналата седмица съм арестуван и колата ми е прибрана в полицията, аз бях в редовен годишен отпуск на Българското Черноморие със семейството ми, може да се провери хотелът, резервацията и снимки къде съм бил. Това е медийна атака, зад която стоят нечии накърнени от работата на Фонд \"Земеделие\" интереси\", категоричен е директорът на фонда. \"Може да е някой служител, който е засегнат, може да е някой бенефициент – лични интереси, болни амбиции, наранени финансови взаимоотношения между Фонд \"Земеделие\" и некоректен бенефициент\", заяви Живков. Той отрича някога да е шофирал автомобил с немска регистрация, какъвто се посочва в информацията, и твърди, че никога през живота си не е употребявал наркотици: \"Пожелавам на всички наркомани да имат моя начин на живот, всяка сутрин в шест часа съм във фитнеса и поне два пъти в седмицата играя футбол с приятели. В  момента се консултирам с адвокат и ще реша как да си търся правата\", каза още Живко Живков, цитиран от БНР.", "date": "2018.07.09", "title": "Шефът на ДФ \"Земеделие\": Не съм шофирал дрогиран в центъра на София"}
{"url": "https://www.faktor.bg/bg/articles/rokadi-konservatorat-dominik-raab-e-noviyat-pregovaryasht-za-brekzit", "text": "Консерваторът Доминик Рааб е новият министър за \"Брекзит\", предаде Би Би Си. Той поема поста от подалия оставка Дейвид Дейвис, който е подал оставката си снощи, предадоха ДПА и Ройтерс. Оставката на Дейвис влиза в сила незабавно. Доминик Рааб досега бе министър на жилищното строителство. Той е известен привърженик за напускането на Евросъюза и водеше активна кампания за излизането на Великобритания от ЕС преди референдума през 2016 година Кариерата си 44-годишният Рааб започва като адвокат. През 2010 е избран за депутат за Ешер и Уолтън. Той работи за правителството още след изборите през 2015 г., като първоначално е в Министерството на правосъдието. Причина за напускането на Дейвис е станала среща, целяща изработване на консенсус в британското правителство относно плановете на британската премиерка Тереза Мей по данни на ДПА.  Загубата на главния й преговарящ за \"Брекзит\" е удар за британската премиерка и подчертава дълбоките разделения в управляващата Консервативна партия относно изтеглянето от ЕС. След срещата на кабинета в Чекърс, извънградската резиденция на британските премиери, изглеждаше, че Мей е успяла да убеди най-твърдите поддръжници на \"Брекзит\" в кабинета, включително Дейвис, да подкрепят плана й за създаване на зона за свободна търговия между Великобритания и ЕС, отбелязва Ройтерс. Известно е, че Дейвис подкрепяше идеята за твърд \"Брекзит\". Оставката му ще насърчи поддръжниците на същите позиции и ако и други министри подадат оставки, е възможно да се стигне до падане на правителството, коментира ДПА. Малко след Дейвис оставка подаде и Стив Бейкър, високопоставен служител на министерството за \"Брекзит\", съобщава Ройтерс, цитирайки данни на в. \"Телеграф\". Вчера премиерите на Австрия и Ирландия Себастиан Курц и Лио Варадкар приветстваха новия британски план за \"Брекзит\" като стъпка напред, но подчертаха, че остават много въпроси, на които трябва да бъде намерен отговор, включително относно предложението за митниците, предаде Ройтерс. Също вчера антиевропейски настроеният министър на околната среда Майкъл Гоув обяви публично подкрепата си за плана на Мей. Британската премиерка Тереза Мей благодари на министъра за излизането на Великобритания от Европейския съюз Дейвид Дейвис за работата му, след като той подаде оставка заради несъгласие с политиката й, предаде Франс прес. В писмо до Дейвис Мей благодари за приноса му по \"някои от най-важните закони от поколения насам\" и не е съгласна с мнението му за политиката, която правителството прие да подкрепи на среща в петък. В писмото си до премиерката министърът обясни оставката си, заявявайки, че \"националният интерес изисква министър по въпросите на \"Брекзит\", който вярва твърдо във вашия подход, а не само неохотно изпълнява задълженията си\". \"Общата насока на политиката ще ни постави в най-добрия случай в слаба преговорна позиция, а може би в такава, от която не можем да се измъкнем\", добавя министърът, цитиран от Ройтерс. Той отправя критики срещу решението на Мей да се придържа към европейски правила и разпоредби, предупреждавайки, че това ще отстъпи \"контрола над големи части от икономиката ни на ЕС и със сигурност не ни връща контрола над законодателството ни\".", "date": "2018.07.09", "title": "Рокади: Консерваторът Доминик Рааб е новият преговарящ за \"Брекзит\""}
{"url": "https://www.faktor.bg/bg/articles/vuchich-vsyaka-sdelka-s-kosovo-minava-parvo-prez-referendum", "text": "Каквато и сделка да се договори за Косово, ще трябва да се проведе референдум в страната, на който гражданите да изразят позицията си. Това каза сръбският президент Александър Вучич часове преди срещата на страните от Берлинския процес (няколко европейски държави и Западните Балкани) утре в Лондон. \"Каквото и да направим... както и да променим (сегашната ситуация), каквито и да са конституционните промени, които ще трябва да направим, трябва да отидем на референдум\", каза президентът, цитиран от балканската телевизия N1. \"Искам да се отнеса отговорно и да предложа онова, от което знам, че повече не можем да получим, а сърбите нека решат. Задължението ми е да съм сериозен и да гледам в бъдещето.\" По думите му властите в Белград непрекъснато се борят да запазят \"нещо от Косово и Метохия\". Независимо от това опозицията сигурно ще опита да бойкотира референдума, с аргумента че \"наивното сръбско общество\" не трябва да го допуска в условията на диктатура и може да го провали при активност под половината от гласоподавателите, добави той. Същевременно Вучич добави, че няма да подпише референдум за сделка, в която \"няма нещо значително по-голямо от това, което е налице днес\". В момента няма никакво предложение за трайно решение на проблема, каза президентът и увери, че ще съобщи на гражданите, ако се появи възможност това да се промени. \"С Косово, разбира се, ще е много трудно, (но) по-добре да има споразумение, отколкото да няма\", каза още Вучич. Това не първият случай, в който сръбски политици говорят за референдум за бъдещето на отношенията с Косово. За този сценарий се говори все по-често, откакто Белград е под натиск от ЕС да нормализира отношенията с Прищина като част от пътя си към членство в съюза. През май националистически организации обявиха, че е нужно всяко правно обвързващо споразумение с Косово да бъде подложено на гласуване от гражданите. Това стана, след като Вучич потвърди при среща с германския канцлер Ангела Меркел в Берлин, че ще търси \"правно обвързващо споразумение\" и гаранции, че то ще се спазва. Впоследствие той обсъжда темата в срещи с Меркел, българския премиер Бойко Борисов (докато страната беше председател на Съвета на ЕС) и други политици в седмиците около срещата ЕС - Западни Балкани в София. Откакто започнаха тези призиви, представители на управляващата Сръбска прогресивна партия дават сигнали, че е възможно да се стигне до допитване. Миналия месец в. \"Данас\", като се позова на дипломатически източници, писа, че е възможно референдумът да се проведе през 2019 г., но евросъюзът едва ли ще приветства подобна идея. Каквото и споразумение да бъде постигнато, то ще трябва да включва промени в конституцията от 2006 г., според която Косово (за областта има отделен преамбюл) е неделима част от Сърбия. (Дневник)", "date": "2018.07.09", "title": "Вучич: Всяка сделка с Косово минава първо през референдум"}
{"url": "https://www.faktor.bg/bg/articles/novini/svyat/kremal-predupredi-ne-samo-velikobritaniya-a-i-tsyala-evropa-e-zaplashena-ot-otravyane-s-novichok", "text": "В Кремъл са обезпокоени от продължаващите отравяния във Великобритания. Ситуацията представлява опасност не само за британците, но и за всички останали европейци, заяви на редовна пресконференция говорителят на Кремъл Дмитрий Песков, цитиран от ТАСС. Песков изрази съжаление за смъртта на британката, която вчера почина след отравяне с нервнопаралитично вещество в град Еймсбъри, но подчерта, че всички внушения, че Русия е замесена са абсурдни, посочва Ройтерс. Четиридесет и четири годишната жена почина, след като беше заразена със същото вещество, с което преди четири месеца бяха отровени бившият руски шпионин Сергей Скрипал и дъщеря му Юлия. Случаят предизвика криза в отношенията между Запада и Москва. Песков днес подчерта, че разследването и случващото се в района на Солсбъри е вътрешен британски въпрос и няма нищо общо с предстоящата среща между президента Владимир Путин и американския му колега Доналд Тръмп. Говорителят на руския държавен глава потвърди публикация във в. \"Комерсант\", че Москва и Вашингтон обменят документи, в които излагат позициите си по различни теми. В ход е подготовка за предстоящата руско-американска среща на върха. Страните си разменят документи с вижданията им по въпроси, по които има разминавания в позициите, и такива, при които може да има съвпадения, обясни Песков. \"Комерсант\" съобщи, че в рамките на подготовката за срещата на върха в Хелзинки на 16 юли Москва е предала на Вашингтон документ, в който се изтъква колко важно е да се поддържа диалога между ръководителите, дипломатите, военните и спецслужбите на двете страни, да се развиват икономическите връзки и да се насърчават контактите между хората. Песков каза, че не може да коментира съобщения в медиите, че самолетът на севернокорейския лидер Ким Чен-ун е бил забелязан днес във Владивосток. \"Нищо не мога да ви кажа по този въпрос, нямаме никаква информация\", добави той. Песков каза също, че президентът Путин не планира среща с френския си колега Еманюел Макрон, който смята да пристигне в Санкт Петербург за полуфинала между Франция и Белгия от световното първенство.", "date": "2018.07.09", "title": "Кремъл предупреди: Не само Великобритания, цяла Европа е заплашена от отравяне с \"Новичок\""}
{"url": "https://www.faktor.bg/bg/articles/bsp-poiska-ostavkata-na-sultanka-petrova-bila-v-konflikt-na-interesi", "text": "БСП поиска оставката на зам.-министър Султанка Петрова от Обединени патриоти заради инцидента със смъртта на охранителя в сградата на парламента на \"Дондуков\", която се ремонтира. По информация в медиите от по-рано днес съпругът й управлява охранителната фирма \"Дефанс консулт\", в която е работил загиналият 25-годишен Даниел Тасев. Зет й пък е нейн собственик. Социалистите изказаха съболезнования на семейството и се обърнаха в писмо до лидерите на трите партии в ОП. Писмото е разпространено до медиите от пресцентъра на Националния съвет на БСП. \"Уважаеми г-н Симеонов, Каракачанов, Сидеров, Обръщаме се към вас, да оттеглите своя представител в МТСП – заместник- министър Султанка Петрова. Като достойни патриоти, дайте пример, че за Вас конфликтът на интереси в политиката е недопустим. Г-н Симеонов, Вие смело се противопоставихте на назначаването на \"калинки\" на ГЕРБ и \"партизански назначения\". Призоваваме Ви да продължите със същото отношение към съвместяването в едно семейство на пост заместник- министър и управление на фирма, която охранява Народното събрание. Когато властта и парите са така здраво обвързани, за хората остава засилващото се чувство за несправедливост. Призоваваме Ви да сложим край на това\", завършва обръщението на БСП.", "date": "2018.07.09", "title": "БСП поиска оставката на Султанка Петрова, била в конфликт на интереси"}
{"url": "https://www.faktor.bg/bg/articles/borisov-shte-uchastva-v-initsiativata-berlinski-protses-v-london", "text": "Министър-председателят Бойко Борисов ще участва в срещата на върха на инициативата „Берлински процес“ в Лондон. Това е петата ежегодна среща, която цели потвърждаване подкрепата за европейската перспектива на страните от Западните Балкани. Държавните и правителствените ръководители на Великобритания, Австрия, България, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора ще обсъдят развитието на транспортната, информационната и комуникационната инфраструктура, повишаването на икономическия ръст в региона, както и темите за сигурността и миграцията като важни елементи за стабилността. България е поканена в Лондон като страна, която постави европейската перспектива на държавите от Западните Балкани във фокуса на своето Председателство на Съвета на ЕС и на Срещата на върха в София на 17 май. В британската столица премиерът Борисов ще участва и в работен обяд с лидерите на страните, даван от министър-председателя на Великобритания Тереза Мей. На него ще присъстват и представители на Европейската инвестиционна банка, на Европейската банка за възстановяване и развитие и на Съвета за регионално сътрудничество.", "date": "2018.07.09", "title": "Борисов ще участва в инициативата \"Берлински процес\" в Лондон"}
{"url": "https://www.faktor.bg/bg/articles/valeri-simeonov-ne-pitayte-men-za-zam-ministar-petrova-a-vmro", "text": "\"Не съм от ВМРО. Султанка Петрова е от квотата на ВМРО, така че питайте Каракачанов. Не ме бъркайте с него - нито съм му на ръста, нито на килограмите. Не мога да взема отношение, докато не се запозная детайлно със случая на Султанка Петрова и защо нейният мъж е охранител\".  Така вицепремиерът Валери Симеонов отговори на въпрос на ПИК как ще коментира скандала със зам.министър Султанка Петрова и загиналия охранител от фирмата на съпруга й.  Припомняме, че след като се разбра, че съпругът и зетят на зам. министър Султанка Петрова ръководят фирмата, в която е работил загиналия охранител Даниел Тасев, от БСП призоваха тримата лидери на Обединени патриоти да оттеглят Петрова от поста в Министерството на труда и социалната политика. От НС не дават подробности за инцидента, като се позовават на воденото следствие и препращат медиите за информация към разследващите. Стана ясно, обаче, че бившият Партиен дом, който е сграда на парламента и се ремонтира, за да бъде преместена пленарната зала и заседанията на депутатите изцяло там, е със специален режим на достъп. Там се влиза само след проверка на входа от гардовете на НСО, срещу представяне на специален пропуск, а през уикенда не само външни лица, но дори и служителите на Народното събрание нямат достъп. Ако някой работи в парламента и иска да отиде до кабинета си в събота или неделя, няма да бъде допуснат, ако преди това не е предупредил с докладна, че му се налага да отиде на работа. Това обясниха за Канал 3 от пресцентъра на НС и по повод съмненията на близките на загиналия Даниел Тасев, че може да е бил бутнат в шахтата, докато е карал смяната си на охранител на строежа.", "date": "2018.07.09", "title": "Симеонов: Нито съм на ръста, нито на килограмите на Каракачанов, питайте него за Султанка"}
{"url": "https://www.faktor.bg/bg/articles/posreshtat-kato-sultan-erdogan", "text": "Днес, Турция прави преход от парламентарна система на управление към президентска република. В двореца „Аксарай“ в Анкара ще бъде организирана пищна церемония по случай встъпването на длъжност на президента, пише Obzornews.bg. В 16.00 часа президентът Реджеп Тайип Ердоган ще положи клетва в Меджлиса, с което де факто парламентарният управленски модел отива в историята.  По време на церемонията президентът Ердоган ще бъде посрещнат тържествено с османски маршове, ще бъдат изстреляни 101 топовни салюта, а на участниците в церемонията ще бъдат раздадени монети от 1 турска лира, изработена специално за случая. На тържествената церемония, която ще се състои след клетвата на президента Ердоган в парламента, ще участват държавни лидери от двайсет и две страни, сред които и българският президент Румен Радев. След клетвата си в Меджлиса Ердоган ще посети Мавзолеят на Ататюрк, после ще влезе в двореца, съпроводен от кавалерийска рота под звуците на османски маршове. По време на влизането на Ердоган в президентския дворец „Аксарай“, ще бъдат изстреляни 101 топовни салюта. По още толкова ще се изстрелят и в щабовете на сухопътните войски и военноморските сили.         На церемонията, на която се очаква да присъстват около десет хиляди души ще свирят симфоничният оркестър към президентството, Турският хор за класическа музика на президентсвото, Хармоничният оркестър на Турските въоръжени сили, Военният оркестър на армията. На гостите ще бъдат подарени специално изработени монети от 1 турска лира, декорирани с двореца и други символи, напомнящи за събитието. Част от тези монети ще влязат в обръщение. Ще бъдат отпечатани и специални марки.", "date": "2018.07.09", "title": "Посрещат като султан Ердоган - с османски маршове и топовни салюти"}
{"url": "https://www.faktor.bg/bg/articles/novini/balgariya/avariya-ostavi-stolichni-kvartali-bez-topla-voda", "text": "Жители на 5 столични квартала останаха без топла вода заради аварии в топлопреносната мрежа. От \"Топлофикация\" обясняват, че се работи по отстраняването на авариите. От авариите са засегнати: Ж.к. \"Надежда\" 1 - бл.145, бл.146, ЦДГ \"Пчелица\", ул.\"К.Дрангов\" №55. Ж.к. \"Надежда\" 3 - блокове от 301 до 319, бл.328, бл.333, бл.334, бл.335. Ж.к. \"Надежда\" 5 - блокове от 501 до 510, бл.520, хотел \"Надежда\". Ж.к. \"Люлин\" 9 - блокове от 909 до 913, блокове от 954 до 959, 12 ДКЦ. Ж.к. \"Сердика\" - в карето между бул.\"Инж. Ив.Иванов\", ул.\"Три уши\", ул.\"Охридско езеро\", ул.\"Сини вир\" и бл.6 на бул.\"К.Величков\".", "date": "2018.07.09", "title": "Авария остави столични квартали без топла вода"}
{"url": "https://www.faktor.bg/bg/articles/obshtestvo/ulitsata/zashto-ninova-i-bsp-izbraha-sekreten-satrudnik-na-ds-da-rakovodi-partiynata-im-televiziya", "text": "Бившият секретен сътрудник на Държавна сигурност Любомир Коларов е управител на дружеството Българска свободна медия”, за чиято регистрация БСП е подала документи. До месец се очаква чрез това дружество социалистите да кандидатстват за получаване на телевизионен лиценз от Съвета за електронни медии и да реализират идеята си за своя телевизия. Новината бе разпространена от БСП на сайта ѝ в събота (7 юли 2018 г.), пише desebg.com. В информацията Любомир Коларов (р. 1943) е представен като журналист, политик и общественик, като фактът, че е бивш сътрудник на ДС е спестен. Неговата принадлежност беше установена от Комисията по досиетата при допълнителна проверка през 2011 г., след като преди това беше извършена проверка на ръководните кадри на БНТ, където Коларов дълги години е заемал такъв пост, но при нея не бяха открити данни за агентурното му минало. Според оповестените от Комисията данни в архивите на ДС Любомир Коларов е вербуван през август 1982 г. от Първо главно управление на ДС като секретен сътрудник „ПАВЕЛ” и регистриран през януари 1983 г. Неговото дело от един том е унищожено в наследника на ПГУ – Националната разузнавателна служба през юли 1990 г. Той е проверен в качеството си на главен редактор в БНТ в периода август 1991г. – април 1992 г. Любомир Коларов е завършил държавния университет в Москва, специалност радио и телевизия. Работил е като кореспондент на БНТ в Москва и в редица страни от третия свят. По време на правителството на Жан Виденов (БСП) заема поста председател на Комитета по пощи и далекосъобщения с ранг на министър. Бил е и член на Висшия партиен съвет на БСП по времето на Виденов. Депутат е в 37-то Народно събрание (1995-1997) от листата на БСП.   В средата на 90-те години името му се свързва с групировката „Орион”, ръководена от Румен Спасов, син на бившия първи зам.-министър на Комитета за държавна сигурност ген. Мирчо Спасов и дясна ръка на Живков. Председател е на Сдружението на приятелите на Русия „Александър Невски“. Любомир Коларов е бивш съпруг на Ирина Бокова. Втората му съпруга проф. Лилия Райчева – Коларова е член на СЕМ (2001-2008) и ръководител на катедра в Софийския университет „Св. Климент Охридски”. Тя също е разкрита като сътрудник на ДС от 1981 г. под псевдонима „САНДРА”.”.", "date": "2018.07.09", "title": "Защо Нинова и БСП избраха секретен сътрудник на ДС да ръководи партийната им телевизия?"}
{"url": "https://www.faktor.bg/bg/articles/radev-vrachi-orden-madarski-konnik-na-kiparskiya-poslanik-u-nas", "text": "Президентът Румен Радев удостои посланика на Република Кипър у нас Ставрос Августидис с орден \"Мадарски конник\" първа степен, информира БГНЕС. Президентът Румен Радев посочи, че отличието е признание за високите заслуги на посланик Августидис за развитието на двустранните отношения, както и израз на значението, което България отдава на връзките си с Кипър. „В рамките на този пълноценен 4-годишен мандат се развиваха отношения на високо и най-високо политическо ниво. Изграждаха се отношения в дух на приятелство, добросъседство и взаимно доверие между нашите два народа”, каза Румен Радев. Посланик Ставрос Августидис отбеляза, че Кипър смята България традиционно за един много важен стратегически партньор. „Ние имаме общи цели, общи задачи, общи надежди”, отбеляза дипломатът Ставрос Августидис. Той подчерта, че е много важно да се развиват отношенията между народите ни.", "date": "2018.07.09", "title": "Радев връчи орден \"Мадарски конник\" на кипърския посланик у нас"}
{"url": "https://www.faktor.bg/bg/articles/borisov-izprati-saboleznovatelna-telegrama-do-erdogan-zaradi-vlakovata-tragediya-v-turtsiya", "text": "Министър-председателят Бойко Борисов изпрати съболезнователна телеграма до президента на Турция Реджеп Тайип Ердоган. Това съобщиха от правителствената информационна служба. Премиерът изрази съболезнования от името на българското правителство по повод влаковата катастрофа в турската провинция Текирдаг. “Бих желал да предам чрез Вас нашето съчувствие към болката и мъката на семействата и близките на загиналите в трагичния инцидент”, пише в телеграмата министър-председателят. Борисов пожела и скорошно оздравяване на ранените при катастрофата.", "date": "2018.07.09", "title": "Борисов изпрати съболезнователна телеграма до Ердоган заради влаковата трагедия в Турция"}
{"url": "https://www.faktor.bg/bg/articles/novini/svyat/zhurnalist-ot-dnes-natatak-erdogan-shte-pokazva-novoto-si-litse", "text": "Новата форма на управление в Турция се усеща още от нощта на изборите. Това заяви в интервю за предаването \"Преди всички\" на програма \"Хоризонт\" на БНР Илхан Андай от сайта \"24 Родопи“:  \"Новините, които ще излизат от президентския дворец, ще изненадват дори най-важните хора в управлението в управляващата партия. Съобщено е, че тази вечер в 21.00 часа ще станат ясни новите министри, но в медиите така и не изтичат имена. Когато Ердоган говореше пред депутатите, намекна, че и сред тях щя има министри, но в управляващата партия са в неведение. Вече ще е така в Турция – и най-близките хора на Ердоган трябва да очакват неочакваното от него\". Андай добави още, че се очаква Турция да има експертно правителство с много силен икономически екип:  \"От днес нататък Ердоган ще показва новото си лице, което няма да е толкова плашещо като това през последните две години. Това се отнася и за народа на Турция, и за европейските лидери, и за България. Новината от вчера за близо 19 000 уволнени представители на елита на Турция е знак, че Ердоган се подготвя да отмени извънредното положение и вероятно това са последните хора от толкова страшната организация на Гюлен, която е сочена от Ердоган за организатор на опита за преврат. В същото време той обяви, че ще вдигне забраната за всички онези 185 000 турски граждани, на които в последните две години им беше забранено да пътуват извън страната, така че можем да кажем, че по неговите анализи той се е преборил, ще вдигне извънредното положение и ще покаже, че в Турция ще се живее малко по-свободно\".", "date": "2018.07.09", "title": "Журналист:  От днес нататък Ердоган ще показва новото си лице"}
{"url": "https://www.faktor.bg/bg/articles/tvn24-sreshtata-na-nato-s-uchastieto-na-tramp-mozhe-da-stane-nay-serioznoto-izpitanie-za-aliansa", "text": "Полската телевизия TVN24 излъчи репортаж с откъси от публични изяви на Доналд Тръмп, от които е видно, че наближаващата среща на върха в НАТО вероятно ще бъде най-сериозният тест за Алианса за цялото време на неговото съществуване. Предаването е на сайта на телевизията под заглавие \"Najpoważniejszy test dla Sojuszu\". Trump z wizytą w Europie”.    „Ще видите, че ще им кажа: Вие трябва да започнете да плащате сметките си. Съединените щати не могат да се грижат за всичко. Ние плащаме за сигурността на Европа. САЩ бяха касичка, от която всички крадяха. А нашите съюзници често бяха по-лоши, отколкото нашите врагове.”   „Аз й казах: „Ангела, знаеш, че ние ви защитаваме, и защитата, която ви предоставяме, за вас е по-важна, отколкото за нас.” А след това те сключват газова и нефтена сделка с Русия. Ние ги защитаваме от Русия, а те дават на Русия пари. На нас ни е отредена ролята на глупаци, които плащат за всичко това.”   „Сега всички питат дали Тръмп ще се справи с Путин по време на срещата, защото Путин е опитен и ловък. Това е бивш агент на КГБ, той ще направи всичко, което поиска. Глупости, пълни глупости! Всички ние сме хора, а аз съм прекрасно подготвен. Аз съм се подготвял за такива неща през целия си живот.”", "date": "2018.07.09", "title": "TVN24: Срещата на НАТО с участието на Тръмп може да стане най-сериозното изпитание за Алианса"}
{"url": "https://www.faktor.bg/bg/articles/novini/svyat/v-makedoniya-sled-polovin-godina-shte-sme-strana-ot-nato", "text": "Започва нова седмица на още една ключова фаза за евроатлантическата интеграция на Македония, отбелязва скопското електронно издание „Независен“. Правителствената делегация на Скопие ще отпътува с големи надежда за Брюксел, където в сряда започва двудневната среща на върха на НАТО. Очакванията са Македония да получи покана да стане 30-тия член на Алианса.  В Скопие се надяват генералният секретар на НАТО Йенс Столтенберг да предаде поканата за членство на премиера Зоран Заев в четвъртък, на втория ден от срещата на високо равнище. В Брюксел той ще бъде придружен от министрите на отбраната, външните работи и европейската интеграция на Македония - Радмила Шекеринска, Никола Димитров и Буяр Османи. Договорът за името с Гърция, а преди това и нормативните реформи в съдебната система и службите за сигурност би трябвало да гарантират поканата за членство на Македония, след десетилетна блокада от страна на Гърция. Това, което не се случи в Букурещ през 2008 г. трябва да се случи тази седмица в Брюксел, а очакванията на македонското правителство са, че целият процес на присъединяване към НАТО ще бъде завършен за половин година. След получаване на поканата, според вицепремиера и министър на отбраната Радмила Шекеринска, Македония ще седне на масата с Алианса и до януари следващата година ще присъединителният процес ще бъде финализиран. Шекеринска сподели, че не очаква никакви допълнителни проблеми по време на процеса. Според нея предстоящата среща на върха в Брюксел ще коригира несправедливостта от Букурещ. Това, което се изплъзна от ръцете на нашата държава преди 10 години, сега трябва да го вземем, да се възползваме и да предоставим нов шанс за Македония. Поканата за членство в НАТО отваря един процес, който е кратък, доста интензивен, но завършва с една от двете стратегически цели на тази държава - пълноправно членство в най-мощния съюз в света“, припомни Шекеринска.", "date": "2018.07.09", "title": "В Македония: След половин година ще сме страна от НАТО"}
{"url": "https://www.faktor.bg/bg/articles/rumanskiyat-prezident-podpisa-ukaza-za-uvolnenieto-na-laura-kyoveshi", "text": ". Държавният глава на Румъния Клаус Йоханис подписа указ за освобождаването от длъжност на ръководителя на Антикорупционната прокуратура Лаура Кьовеши, предава AFP,цитирана от \"Фокус\". Съответното решение Йоханис обяви след седмици на напрежение с управляващото ляво мнозинство, което по-късно в понеделник трябва да гласува за стартирането на процедура за импийчмънт на дясноцентристкия президент.  От редакцията припомнят, че миналия месец Конституционният съд на Румъния издаде решение, с което задължи Йоханис да освободи прокурора.  „В държава, подчинена на върховенството на закона, решенията на Конституционния съд трябва да бъдат зачитани(...) Румънският президент подписа днес указа\" за уволнението на Лаура Кодрута Кьовеши, обяви в изявление говорителят на Йоханис. Румънските социалдемократи инициираха серия от реформи в съдебната система, които срещнаха яростната критика на западните демокрации.", "date": "2018.07.09", "title": "Румънският президент подписа  указа за уволнението на Лаура Кьовеши"}
{"url": "https://www.faktor.bg/bg/articles/denitsa-zlateva-predsedatelstvoto-na-saveta-na-evropa-e-piar-aktsiya-na-pravitelstvoto-bsp-dade-izklyuchitelno-golyam-prinos", "text": "Заместник-председателят на БСП и бивш служебен министър по европредседателството Деница Златева направи смайващо изявление в предаването \"Преди всички\" на програма \"Хоризонт\" по БНР , казвайки че председателството на Съвета на Европа е пиар акция на правителството, което необяснимо се опитвало да държи президента Румен Радев настрана.  \"Тази изолация на президента за мен беше абсолютно неразбираема. Да, представителството на съветите от страна на България е в лицето на министър-председателя. В крайна сметка можехме да покажем наистина зрялост и уважение към институциите – уважение дори между премиер и президент\". Според Златева най-голям успех от европредседателството би било постепенното затваряне на темите за членството ни в Шенген, влизането в чакалнята на еврозоната и отпадането на механизма за наблюдение върху страната ни. Тя заяви още, че основната тежест през тези шест месеца е изнесена от качествената българска администрация. Политическата оценка на БСП за председателството ще бъде представена официално тази седмица. Деница Златева подчерта:  \"Още от миналата година ние имаме работна група, която, освен че сега ще оцени постигнатото по време на председателството, в края на миналата година представи наистина един много сериозен документ, свързан с приоритетите и на България, и на БСП като лява партия за отминалия 6-месечен период\".  Златева коментира, че експертната оценка към работата на администрацията е изключително висока: \"Искам да изразя поздравления към българската администрация и дипломация за работата им през тези шест месеца, защото публичният образ на председателството се концентрираше най-вече около срещите и акциите на премиера и на някои от министрите, но основната и тежка дейност беше извършена от администрацията, на нашите професионални дипломати, на хората от НСО, от МВР, от НДК, всички онези невидими участници в процеса, без които политическите лица нямаше да могат да успеят. Имаме изключително качествени и подготвени хора в българската администрация и голямото предизвикателство е те да бъдат запазени и като експертен потенциал, и мотивирани да продължат да работят със същия хъс, защото едно председателство е невероятен опит. Председателството е на всички, които под една или друга форма работеха за него. Изключително много работа беше свършена от един ресорен заместник-министър, който представляваше България в Европейския парламент – Моника Панайотова, която водеше заседанието на Координационния борд\".  \"БСП даде изключително голям принос за успешното парламентарно измерение на председателството\", посочи още Деница Златева:  \"Ролята на Кристиан Вигенин, като председател на Комисията по европейски въпроси, беше основна движеща сила в парламентарното измерение. На първи декември парламентът прие едно решение за позицията на Народното събрание по проекта на програма за председателството. В това решение има една изключително ключова точка, която през тези шест месеца беше неглижирана най-вече от премиера и от някои министри. Тази точка гласеше, че министрите трябва да информират редовно парламентарните комисии по реализацията на приоритетите, а министър-председателят – за резултатите от заседанията на Европейския съвет, но за тези шест месеца премиерът се появи само веднъж в парламента\".", "date": "2018.07.09", "title": "Деница Златева: Председателството на Съвета на Европа е пиар акция на кабинета,  БСП даде изключителен принос"}
{"url": "https://www.faktor.bg/bg/articles/moskva-savetva-tsru-na-aktualizira-kartata-si-na-rusiya-kato-dobavi-krim", "text": ". В отговор на поздравление от Централното разузнавателно управление (ЦРУ) за участието в четвъртфиналите на Световното първенство по футбол посолството на Руската федерация в САЩ посъветва американското разузнаване на актуализира картата на страната, като добави към нея Кримския полуостров, предава РИА Новости. Преди двубоя Русия-Хърватия ЦРУ публикува в социалната мрежа „Туитър“ любопитни неща за Русия от „Световната книга за факти на ЦРУ“. В един от постовете бе приведена карта на страната, а в друг – статистически данни за нея, припомня \"Фокус\". „Поздравите са приети, ЦРУ. Моля, обновете Вашата карта на Русия и статистиката за нея“, написаха дипломатите на Москва в отговор. Към съобщението бе прикрепена и карта на Руската федерация с Крим в състава й. Приведени са и", "date": "2018.07.09", "title": "Москва съветва ЦРУ да актуализира картата си на Русия, като добави Крим"}
{"url": "https://www.faktor.bg/bg/articles/izvanredno-nafta-se-razlya-v-moreto-kray-plazha-na-kiten-zabraniha-dostapa-do-vodata", "text": "Заради инцидент с моторна лодка е изтекла нафта в морето на Южния плаж в Китен, сигнализираха очевидци, цитирани от „Хоризонт“. При инцидента няма пострадали.  Моторна лодка е заседнала в района на Южния плаж в Китен. Капитанът и негов помощник са влезли в морето, за да направят пробен курс след ремонт на плавателния съд, но той се е напълнил с вода и е заседнал в плитчина, казаха от полицията в Бургас. В морето се усеща силна миризма на нафта, заявил Георги Митов, слушател на БНР, който е на почивка в Китен. „Петното се движи покрай брега. Предупредиха ни малките деца да ги извадим от водата, за да не се получи някаква алергия по кожата им. Сега във водата почти няма хора“, допълва очевидецът.", "date": "2018.07.09", "title": "Извънредно! Нафта се разля край Китен, на Южния плаж забраниха достъпа до водата"}
{"url": "https://www.faktor.bg/bg/articles/vmro-poiska-zakrivane-na-tsentrovete-za-migranti-v-sofiya", "text": "Българският представител в Европейския парламент и заместник-председател на ВМРО Ангел Джамбазки и столичният общински съветник от ВМРО и председател на „Патриоти за София“ Карлос Контрера внесоха писмо до Министерски съвет с искане да бъдат зарити центровете за настаняване на мигранти на територията на София.  Става дума за Регистрационно-приемателен център – София към Държавна агенция за бежанците, находящсе в столичен район „Овча купел“, бул. „Монтевидео“ 21А и съответните му поделения в кв. „Военна рампа“ и кв. „Враждебна“. Министерски съвет е органът, който съгласно чл. 47, ал. 3 от Закона за убежището и бежанците може да вземе такова решение, съобщават от партията. Според Джамбазки и Контрера със закриването им ще се реши един от основните въпроси, свързани със сигурността в столицата. Патриотите от ВМРО настояват и правителството да заеме позиция с искане да бъдат преразгледани Дъблинските регламенти. Тази ситуация подложи на сериозно изпитание както системата за сигурност, така и живота и здравето на столичани, казват Ангел Джамбазки и Карлос Контрера. Джамбазки и Контрера са категорични, че въпросните три регистрационно-приемателни центъра нямат място на територията на Столична община, както и че центрове у нас не трябва да бъдат от открит, а от затворен тип.", "date": "2018.07.09", "title": "ВМРО поиска закриване на центровете за мигранти в София"}
{"url": "https://www.faktor.bg/bg/articles/eva-maydel-balgariya-uspyal-da-obedini-evropa-po-nay-trudnite-temi-za-kontinenta", "text": "Западните Балкани няма да изпаднат от дневния ред на Европа, въпреки че австрийският външен министър ги определи като \"изкуствено понятие\". Тази позиция изрази пред Bulgaria ON AIR евродепутатът Ева Майдел и подчерта, че прогресът по тази тема, който е направен, е впечатляващ. Тя сподели още, че ще запомни първото българско председателство на Съвета на Европейския съюз с това, че не са допуснати грешки, а дори има и много конкретни резултати. \"Взехме 150 досиета от естонското председателство, по които работихме, завършихме 78 от тях. Това е невероятен успех\", категорично заяви Ева Майдел за Bulgaria ON AIR. Евродепутатът разтълкува цифрите и подчерта, че те показват, че сме направили единния пазар да работи по-добре и с по-лесен достъп до стоки за европейските потребители. Майдел заяви също, че България е успяла да обедини Европа по най-трудните теми за континента. Според нея, ако БСП бяха станали част от процеса на българското европредседателство по конструктивен начин, България е щяла да се представи много по-добре. Евродепутатът коментира и търговската война, която стартира. Според нея тя не води до нищо добро и няма как някой да излезе печеливш от нея.", "date": "2018.07.09", "title": "Ева Майдел: България обедини Европа по най-трудните теми за континента"}
{"url": "https://www.faktor.bg/bg/articles/pochina-britankata-otrovena-s-novichok", "text": "44-годишната британка, отровена с нервнопаралитичното вещество, известно като \"Новичок\", почина, предадоха световните агенции. Британската полиция започна разследване за убийство.   Доун Стърджис, която беше отровена със забраненото вещество в британския град Еймсбъри, почина снощи. Тя беше приета в болница в Солсбъри на 30 юни, заедно с 45-годишния Чарли Роули. Неговото състояние остава критично, отбелязва Асошиейтед прес. Според полицията те са били изложени на същото нервнопаралитично вещество, използвано през март при извършеното в Солсбъри отравяне на бившия руски двоен агент Сергей Скрипал и дъщеря му Юлия. Британските сили на реда подозират, че те са се отровили от замърсен с веществото предмет, останал от първото нападение, за което Лондон обвинява Москва. Русия отрича категорично обвинението   Британският вътрешен министър Саджид Джавид посети Еймсбъри и Солсбъри, за да увери жителите, че рискът за гражданите остава много нисък, въпреки случаите на отравяне. Над 100 полицаи работят по откриването на малко шишенце, за което се смята, че е съдържало \"Новичок\". Отровената с „Новичок“ двойка в Еймсбъри е имала досег със заразен предмет  Премиерката Тереза Мей заяви, че е шокирана и възмутена от новината за смъртта на Стърджис, предаде ДПА.", "date": "2018.07.09", "title": "Почина британката, отровена с „Новичок“"}
{"url": "https://www.faktor.bg/bg/articles/shofyor-zagina-pri-verizhnata-katastrofa-kray-mezdra", "text": "Тежка  верижна катастрофа със седем автомобила затвори вчера международния път Е-79 край Мездра. Румънският шофьор, причинил катастрофата, почина в болница. Съпругата и детето му са с тежки травми, но без опасност за живота. Инцидентът помрачи почивката на пет румънски семейства. Автомобилите им се движат по моста край Мездра в посока София, когато единият предприема забранено изпреварване и се удря странично в идващия отсреща турски тир. След сблъсъка шофьорът на камиона губи контрол, удря втора румънска кола и едва не пада в реката.", "date": "2018.07.09", "title": "Шофьор загина при верижната катастрофа край Мездра"}
{"url": "https://www.faktor.bg/bg/articles/blizkite-na-momcheto-zaginalo-v-partiyniya-dom-ne-znayat-kade-e-tyaloto", "text": "25-годишен охранител на строежа на новото Народно събрание в бившия Партиен дом беше открит мъртъв. Той тръгва за нощна смяна в петък следобед и оттогава близките му нямат контакт с него. Впоследствие е открит мъртъв в шахта на строителния обект. Близките му се чудят, какво се е случило и имат съмнения. „Научих за инцидента на 7 юли, събота. Той отиде на работа на 6 юли, а на следващия ден ние се усъмнихме, че нещо не е наред, защото телефоните му даваха свободно, а той не отговаряше. Свързахме се с неговия работодател и той обеща да провери какво е станало. Когато отиват на място, го намират паднал в шахта. Ние обаче не знаем нито в колко часа това е станало, нито кога са го намерили. И до този момент нямаме информация къде е закаран трупа. Никой от полицията не ни е информирал”, обясни за „Здравей, България” Катя Величкова, леля на загиналото момче. „На този обект той ходи само нощни смени. Разбрах, че когато инцидентът е станал, той е бил сам на смяна”, каза още Катя Величкова.", "date": "2018.07.09", "title": "Близките на момчето, загинало в Партийния дом, не знаят къде е тялото"}
{"url": "https://www.faktor.bg/bg/articles/prodalzhava-izdirvaneto-na-6-godishno-dete-izcheznalo-kray-reka-luda-yantra", "text": "Продължава издирването на 6-годишно дете, изчезнало край река Луда Янтра. Тялото на 8-годишната му сестричка беше открито вчера в реката. По обед вчера две от момиченцата – на 6 и 8 години отишли край реката и направили опит да я пресекат по сринат от придошлата вода мост. Тялото на 8-годишното момиченце бе открито по обед, на около километър и половина от мястото, където двете деца за последно са забелязани.", "date": "2018.07.09", "title": "Продължава издирването на 6-годишно дете, изчезнало край река Луда Янтра"}
{"url": "https://www.faktor.bg/bg/articles/emil-harsev-pensiite-ne-tryabva-da-se-plashtat-ot-byudzheta", "text": "Броят на семействата, които попадат под границата за енергийна бедност ще се увеличи. Живеем в пазарна икономика в която цените вървят нагоре, вървят  и надолу, коментира икономистът Емил Хърсев в \"Здравей, България\" на Нова тв. В България има ръст на доходите, посочи той. Не е национална трагедия увеличаването на цените на горивата, посочи той. Проблемът за бюджета е хроничен проблем, заяви Емил Хърсев. Не е нормално пенсиите и парите за здравеопазване да се плащат от бюджета. Трябва части от доходите де се плащат за тях. Това е нормалното положение. Една подобна реформа реформа  обаче би предизвикала революция в България. Има начин да се направи каза той.", "date": "2018.07.09", "title": "Хърсев: Не е нормално пенсиите и парите за здравеопазване да се плащат от бюджета"}
{"url": "https://www.faktor.bg/bg/articles/karakachanov-1-6", "text": "Интересите ни изискват гъвкава външна политика на България, политика на взаимно уважение и равнопоставеност.  Ако това е политиката, която може да се води с Русия, аз съм \"за\" с две ръце. Ако това е политиката, която може да се води с Китай, да,нямаме ли нужда от инвестиции? Имаме.  Това заяви  вицепремиерът и министър на отбраната Красимир Каракачанов пред \"Нова телевизия\" .  Без да уточни, съвсем случайно, че с Москва политика на взаимно уважение и равнопоставеност никога не сме имали. Той коментира и  промени в мигрантската политика в ЕС. Време е да помислим кой е българският интерес и да не допуснем връщането на мигранти, които не искат да бъдат интегрирани.  На последния Европейски съвет лидерите на общността се разбраха да бъдат сключвани двустранни споразумения за връщане на мигранти от Германия основно в страните, които са първата входна точка по пътя им в Европа - България, Гърция, Италия. Каракачанов посочи, че тези хора не са дошли в ЕС, защото целта им е била България, а страните от Западна Европа. Затова и не редно в страната ни да бъдат върнати хиляди бежанци, които са продължили към страни като Германия и Австрия, влизайки през българската граница. Военният министър посочи, че страната ни е похарчила много средства за опазване на границата, които не са били покрити от помощта от 160 млн. евро, отпусната от ЕС. Става дума за разходите за присъствието на армията на границата. Парите от общността са били насочени за други дейности, смята Каракачанов. Вицепремиерът каза още, че е време да осъзнаем, че ЕС не е благотворителна организация, а общността се нуждае от \"умни европейски политици, които не са егоисти\". За пример той даде пакета \"Мобилност\", който се прокарва от Франция и обслужва само интересите на местните превозвачи. Интересите на България изискват гъвкава и балансирана външна политика, коментира още Каракачанов по повод двойнствената позиция на София по отношение на Русия и Китай. От една страна, като част от НАТО, България ги приема като заплаха за сигурността, но в същото време в страната ни се провеждат икономически форум във формата \"16+1\", по време на който се обсъждат китайски инвестиции в Европа.", "date": "2018.07.09", "title": "Каракачанов: С две ръце съм \"за\" гъвкава политика с Русия"}
{"url": "https://www.faktor.bg/bg/articles/vazhno-patsientite-s-blokirani-lekarstva-za-kravno-tryabva-da-posetyat-lekar-za-da-gi-smenyat", "text": "Пациентите, чиито лекарства за кръвно попадат в блокирания за продажби списък, трябва да отидат при личния си лекар, за да ги смени с аналог. Аптекарите у нас нямат право да правят такава замяна. На институциите у нас най-вероятно ще се наложи да направят нова оценка на цените на лекарствата за хипертония, които Здравната каса плаща. Причината – цената им се определя спрямо най-ниската в групата. Засегнатите лекарства съдържат активното вещество валсартан. Китайски производител на това вещество е докладвал, че е открит примес в него. Именно този примес е класифициран като вероятен канцероген. Затова са блокирани  само лекарствата на фирмите, които се снабдяват с активното вещество от китайския завод. Списъкът им е публикуван на сайта на Агенцията по лекарствата. Заместители на блокираните лекарства има, списъкът също е на сайта на Агенцията по лекарствата. Малко над 160 хиляди пациенти у нас пият блокираните лекарства. Освен при хипертония те се предписват при скорошен миокарден инфаркт и сърдечна недостатъчност. Според Маргарита Грозданова, магистър-фармацевт и член на Българския фармацевтичен съюз (БФС) няма място за паника. Примесът, заради който са блокирани лекарствата, е вторичен амин и се използва и в хранителната промишленост – забавя развитието на бактериите, обясни Грозданова. Според нея хората, които имат лечение с тези продукти, могат да продължат да използват лекарството, докато отидат при своя личен лекар. Фармацевтът уточни още, че лекарствата са блокирани, за да се уточни колко е този примес и какво е въздействието върху хора, защото засега е доказано канцерогенно въздействие само върху животни. Европейската агенция по лекарствата и националните органи проучват степента на замърсяване с примеса и възможните въздействия върху пациентите. Данните от проучването ще бъдат публично оповестени.", "date": "2018.07.09", "title": "Важно: Пациентите с блокирани лекарства за кръвно трябва да посетят лекар, за да ги сменят"}
{"url": "https://www.faktor.bg/bg/articles/avstriya-vavede-granichen-kontrol", "text": ". От полунощ е в сила граничен контрол на влизане в Австрия, припомня националният ежедневник Die Presse, като уточнява, че проверките ще бъдат извършвани през следващите пет дни.  Мярката ще бъде прилагана на ГКПП с Германия и на тунела Бренер на границата с Италия. Всички преминаващи през пунктовете ще бъдат длъжни да представят документите за проверка от граничните служители, пише \"Фокус\". Шофьорите на автомобили и тежкотоварни транспортни средства следва да имат предвид, че в района на ГКПП в страната ще важи ограничение на скоростта – те трябва да се движат с не повече от 30 км/ч, за да дадат възможност на полицията да извършва визуални проверки. С цел предотвратяване на задръстванията, властите решиха да отворят по две гишета на всеки ГКПП. Следва да се има предвид, че влизането в Австрия през Залцбург и Пасау е възможно без проверки. Стационарният контрол се въвежда във връзка с двудневната среща на върха на министрите на вътрешните работи на страните от Европейския съюз, която ще се проведе в периода 12-13 юли в Инсбрук.  През юли и септември австрийските власти ще извършват проверки на няколко гранични пункта с Германия и Италия за срок от по пет дни. По-рано говорител на министерството на вътрешните работи във Виена, поясни, че мярката ще бъде наложена в координация с Брюксел. Граничният контрол ще продължи от 9 юли до 13 юли и от 17 септември до 21 септември.", "date": "2018.07.09", "title": "Австрия въведе граничен контрол"}
{"url": "https://www.faktor.bg/bg/articles/mladezhite-na-gerb-kam-ninova-stiga-si-sazdavala-izfabrikuvani-skandali", "text": "Младежите на ГЕРБ написаха писмо до лидера на БСП Корнелия Нинова. Според тях червената депутатка създава дух на конфронтации и фабрикувани скандали.  Ето какво пишат от младежкото ГЕРБ: Уважаема г-жо Нинова, Отдавна не само на нас, но и на цялото общество прави впечатление стремежът Ви в моменти на най-силна нужда от обединение в името на интересите на държавата, Вие и водената от Вас партия да създавате дух на конфронтации и фабрикувани скандали. Като активни и загрижени за страната си млади хора, ние от МГЕРБ дълго изчаквахме това Ваше поведение да бъде победено от осмислянето на важността България да остане стабилна и сигурна държава, в която политическите сили, независимо на власт или в опозиция, да се ръководят от търсенето на най-добрите решения и политики за своите граждани. Месеци и години наред, за жалост, Вие доказвате, че чакането ни е напразно и не си заслужава. Г-жо Нинова, често Ви чуваме да говорите за младите, за тяхното бъдеще и реализация, какво е важно за тях и как трябва да бъде постигнато то. Е, нека Ви споделим и от първо лице своята гледна точка, пречупена през призмата на няколко съществени въпроса! Важно е да ни отговорите защо народен представител със свален имунитет и повдигнато обвинение за купуване на гласове все още заема мястото си в Народното събрание? Купуване на гласове, г-жо Нинова! Престъпление, което спокойно можем да определим като най-циничното и дръзко посегателство срещу демокрацията! Престъпление, което Вие самата не пропускате възможност да демонизирате, и с право, но все пак позволявате обвинен в това потъпкване на закона депутат все още да упражнява правомощията си! Важно е да се отговори как така народен избраник нарече 80% от българските граждани “дебили” и продължава да има най-високата трибуна да се изказва от името на същите тези, които унижи, а вие не му отнемате тази възможност? Важно е да се разбере как обявяваш едно от най-зловещите престъпления “Народен съд” за “необходимо правосъдие” и продължаваш да стоиш като депутат от представящата се за социална и загрижена за достойнството на човешкия живот партия – БСП? Важно е като на млади хора да ни отговорите и защо трябваше да изпитаме ужаса за себе си и семействата си, че водата в столицата ни е отровена, а впоследствие се оказа, че отново Ваш народен представител просто си е играел със социалните мрежи? Да, г-жо Нинова, ние имаме право да получим отговори след като много пъти сте ползвали нашата социална група – тази на младите хора, за да говорите и промотирате позициите и политиките си. Но е все пак е определящо да знаете още едно – ние имаме глас и не се нуждаем от никого да говори от наше име. Единственото, което бихме чули, е Вашата позиция по така поставените въпроси. Тази Ваша позиция би могла поне малко да вдигне съмненията за това, че българският парламент, благодарение на БСП, става място, в което намират политическа изява хора като Манол Генов, Иво Христов, Валери Жаблянов и Таско Ерменков, за които очевидно трябва да се отговори важат ли общоустановените морал и закони? В заключение, г-жо Нинова, чрез Вас се надяваме посланието ни да достигне и до онези млади от БСП. За съжаление, те нямат шанса на МГЕРБ да заемат места в НС, ЕП, изпълнтелната власт и местните парламенти, откъдето не само да пишат отворени писма под команда, но и с действията и решенията си наистина да правят света и държавата си такива, каквито ги виждат, водени от патриотизма и чувството си за отговорност.  С уважение, Екипът на Младежи ГЕРБ", "date": "2018.07.09", "title": "Младежите на ГЕРБ към Нинова: Стига си създавала изфабрикувани скандали!"}
{"url": "https://www.faktor.bg/bg/articles/ogranichavat-maksimalno-remontite-po-avtomagistralite", "text": "Ограничават се максимално ремонтите по автомагистралите през летния сезон. Това съобщи през уикенда министърът на регионалното развитие и благоустройството Николай Нанков.   По думите му изключение е само автомагистрала „Хемус”, където заради необходимостта от спешни ремонти са затворени неремонтираните тръби на тунелите „Витиня” и „Ечемишка” и едното платно на виадукта „Коренишки дол”.   Предстои да приключи ремонтът на 12 км от северната магистрала в района на село Невша, така че в най-активния летен сезон и в тази отсечка да се пътува спокойно и безаварийно.   От тази седмица се очаква повишаване на трафика с около 30% във връзка със започналото придвижване на гастарбайтери от Западна Европа към Турция, поради което се очаква интензивен трафик по автомагистрала „Тракия” не само в почивните дни, коментира министър Нанков и призова да се шофира с повишено внимание.   Предприети са мерки и е създадена организация за увеличаване на полицейското присъствие по пътищата и на техниката, с която униформените извършват пътен контрол, информира и вътрешният министър Валентин Радев.", "date": "2018.07.09", "title": "Ограничават максимално ремонтите по автомагистралите"}
{"url": "https://www.faktor.bg/bg/articles/novini/svyat/zetyat-na-tramp-i-dashterya-mu-ivanka-nyama-da-patuvat-za-sreshtata-s-putin", "text": "Директорът по комуникациите в Белия Дом Бил Шайн ще бъде част от американската делегация, която ще отпътува към Хелзинки през следващата седмица, за да се срещне с президента на Русия Владимир Путин, пише американското електронно издание Politico. Служителите, които ще летят на „Еър Форс Едно“ с президента по пътя му към срещата на върха, включват негови съветници и близки хора, според копие на списъка, придобит от Politico. В списъка специфично са посочени тези, които трябва да се присъединят към Тръмп за срещата на върха на 16 юли, но се очаква те да пътуват с него и за другите му обиколки в Европа, коментира \"Фокус\". На борда ще се качат заместник-началникът на персонала Зак Фуентес, съветникът по национална сигурност Джон Болтън и неговият началник на персонала Фред Флийц, политическият съветник Стивън Милър, директорът на социалните медии Дан Скавино, прессекретарят Сара Сандърс, както и първата дама Мелания Тръмп и нейният персонал Линдзи Рейнолдс и Стефани Гришам. Зетят на Тръмп Джаред Къшнър и дъщеря му Иванка Тръмп, които са участвали сериозно в чуждестранните визити на президента в миналото, няма да пътуват с него до Хелзинки. САЩ в Алианса Кей Бейли Хъчинсън, предава американското издание Stars and Stripes. „НАТО наистина постига прогрес и те го правят благодарение на настоятелността на президента Тръмп“, заяви Хъчинсън. „Много е ясно и той беше много директен за това, че европейците трябва да направят повече за собствената си сигурност“. Хъчинсън, бивш републикански сенатор от Тексас, пое ролята си в НАТО през август. Тя говори преди потенциално напрегнатата среща на върха на държавите от НАТО, която ще бъде проведена в Брюксел от сряда. „Ще стане изключително трудно да оправдаем пред американските граждани защо някои държави продължават да се провалят в това да отговорят на нашите колективни ангажименти към сигурността“, написа Тръмп в писмо адресирано към норвежкия премиер Ерна Солберг, цитирано от „Bloomberg News“.", "date": "2018.07.09", "title": "Зетят на Тръмп и дъщеря му Иванка няма да пътуват за срещата с Путин"}
{"url": "https://www.faktor.bg/bg/articles/valezhi-i-hladno-vreme-dnes", "text": "Времето ще се задържи предимно облачно и с прекъсвания валежите ще продължат. На места, главно в Западна и в Централна България, ще са със значителни количества. Жълт код за значителни валежи е в сила в почти цялата страна, с изключение на крайните югозападни и крайните източни райони. До момента най-много е валяло в районите на Велико Търново и Плевен.  Остава хладно, с максимални температури предимно между 22° и 27°. Над Черноморието облачността ще е по-често значителна и на места ще има превалявания. Максималната температура на въздуха ще е 24 – 26 градуса, приблизително колкото е и температурата на морската вода.", "date": "2018.07.09", "title": "Валежи и хладно време днес"}
