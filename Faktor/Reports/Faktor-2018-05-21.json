{"url": "https://www.faktor.bg/bg/articles/novini/balgariya/aleksandar-yordanov-eventualna-promyana-na-imeto-na-makedoniya-shte-dovede-do-seriozni-vatreshni-konflikti", "text": "Бившият български посланик в Македония Александър Йорданов изрази притеснението си, че евентуална промяна на името на западната ни съседка ще доведе до сериозни вътрешни конфликти. Той смята, че това ще стане независимо от името, за което ще се разберат спорещите страни. \"Не съм убеден, че промяната ще мине първо в парламента на Република Македония, а тя трябва да мине там и че ще мине евентуално като промяна на Конституцията\", обясни Александър Йорданов в студиото на \"Денят ON AIR\". Той дори беше категоричен, че не трябва да сме големи оптимисти по отношение на спора между Гърция и Македония за името. \"Аз винаги съм бил скептик за намиране на това неизвестно какво име, защото реалността е по-силна от думите. Тя е такава, че България няма проблем с името Македония. От нас се иска да не забравяме, че сме българи и да си защитаваме нашата гледна точка към собствената ни история\", каза бившият ни посланик в Македония пред Bulgaria ON AIR. Йорданов каза, че най-коректният вариант за име на държавата, чиято столица е Скопие, е \"Нова Македония\", за да няма географски понятия в името. Той допълни още, че днешните политици се съобразяват с много други фактори.  \"Очевиден е стремежът на Зоран Заев да преодолее този проблем и да изведе, ако може, република Македония на пътя на европейската интеграция, да влезе Македония в Европейския съюз\", подчерта Александър Йорданов. Той беше категоричен още, че тази държава все още сама търси собственото си познание.", "date": "2018.05.21", "title": "Александър Йорданов: Евентуална промяна на името на Македония ще доведе до сериозни вътрешни конфликти"}
{"url": "https://www.faktor.bg/bg/articles/novini/balgariya/atlantitsi-sprete-restarta-na-aets-belene", "text": "Със специална Позиция Атлантическия съвет на България се обяви против рестартирането на проекта \"Белене\", обяви го за корупционен и призова депутатите да гласуват против решението на правителството. Ето и пълния текст на Позицията:", "date": "2018.05.21", "title": "Атлантици: Спрете рестарта на АЕЦ \"Белене\""}
{"url": "https://www.faktor.bg/bg/articles/novini/svyat/104-dozhivotni-prisadi-za-prevrata-v-turtsiya", "text": "Съдът в турския град Измир издаде окончателни присъди на 137 души за опита за преврат на 15 юли 2016 г. 104 от обвиняемите са осъдени на доживотен затвор при строг тъмничен режим. Други 21 души получиха 20 години затвор за \"опит за убийство на президента\". Осъдените са бивши военни, генерали, членове на висшето командване на регионалните щабове на Военновъздушните сили, Военноморските сили и сухопътните войски. На 15 юли 2016 г. група военни от турските въоръжени сили предприе опит за преврат в Истанбул и Анкара. Убити бяха 250 души, а повече от 2 хиляди бяха ранени. В същото време група на специалните части пристигна в Мармарис, в хотела, където президентът Тайип Ердоган беше на почивка, за да извърши покушение срещу него. За подготовката на преврата Анкара обвини Фетхуллалистката терористична организация (ФЕТО) и нейния лидер, ислямисткият проповедник Фетхуллах Гюлен, който от 1999 г. живее в САЩ.", "date": "2018.05.21", "title": "104 доживотни присъди за преврата в Турция"}
{"url": "https://www.faktor.bg/bg/articles/novini/balgariya/ognyan-zlatev-sreshtata-na-varha-es-zapadni-balkani-v-sofiya-beshe-mnogo-uspeshna", "text": "\"Лидерската среща на върха ЕС - Западни Балкани в София беше много успешна\", заяви пред БНТ ръководителят на Представителството на Европейската комисия в България Огнян Златев.  По думите му, срещата беше едно изключително добро представяне на България като страна, която председателства Съвета на ЕС.  \"Това го казаха всички лидери, с които имах възможността и в личен разговор да придобия впечатления. Думите на главния секретар на ЕК бяха точно тези: България има за какво да се гордее\", коментира той.  \"Факт е, че по инициатива на Българското председателство тази среща се проведе след повече от 15 години. Нека не забравяме, че след 15 години застой имаме отново импулс по темата. Факт е, че Софийската декларация е подкрепена от всички 28 страни-членки на ЕС. Факт е, че за първи път освен политическите сигнали и политическата декларация към нея има анекс, в който се говори за съвсем конкретни проекти и съвсем конкретни цифри и суми, за които ЕК е готова да подпомогне нашите съседи в техните усилия. Това, което ние им казваме е, че ЕК продължава да очаква вас да приключите с реформите си, ние сме готови да ви помогнем да ги осъществите колкото се може по-бързо, включително има заделени финансови средства, но така или иначе топката е в тях, а не в нас\", завърши той.", "date": "2018.05.21", "title": "Огнян Златев: Срещата на върха ЕС - Западни Балкани в София беше много успешна"}
{"url": "https://www.faktor.bg/bg/articles/novini/balgariya/evgeniy-mihaylov-s-otkrito-pismo-do-rumen-radev-zabravihte-zhertvite-na-komunizma-podigrahte-se-s-makata-na-myusyulmanite", "text": "Кинорежисьорът и бивш депутат от СДС Евгений Михайлов е изпратил Отворено писмо до президента Румен Радев. В него той директно го атакува, че разделя нацията, забравяйки за втора поредна години жертвите на комунистическия терор. Радев отново не почете на 19 май жертвите на комунистическия концлагер „Белене”. В същото време обаче е  изпратил приветствено писмо до жителите на Кърджалийския град Джебел, който има селищен празник същия ден. Приветствието на президента към родопчани обаче се оказало отново гаф и пълна подигравка, защото в него нямало и думичка, че на този ден през май 1989 г. хиляди турци и мюсюлмани, преименувани от режима на Тодор Живков, се вдигат на бунт срещу тоталитарната политика на БКП.  Дали президентът е подведен отново от съветниците си, или просто се опитва всячески да подмени историята, подминавайки с мълчание темата за комунистическите престъпления, вече няма значение за обществото, защото Радев сам се освети като разделител на българските граждани.  Ето и пълния текст на писмото на Евгений Михайлов, както и копие от епистоларния гаф на държавния глава.", "date": "2018.05.21", "title": "Евгений Михайлов с Открито писмо до Румен Радев: Забравихте жертвите на комунизма, подиграхте се с мъката на мюсюлманите"}
{"url": "https://www.faktor.bg/bg/articles/novini/balgariya/merki-sreshtu-natrapchivite-reklami-v-sofiya", "text": "Нови наредби за градското пространство в София. Светещите реклами и търговските послания по фасадите ще бъдат ограничени, а обемните надписи по покривите в центъра на града ще изчезнат напълно. Ескплоатирането на рекламните съоръжения ще се намали от 10 на 5 години, а разстоянията между билбордовете ще се увеличат.  По думите на главния архитект на София Здравко Здравков столицата прилича на битпазар и е нужно да бъда намален \"визуалният шум\". \"Няма място за покривна реклама срещу Народно събрание или обектите в национално значение, които се намират в центъра. Новата система от стандарти за цветове и материали има за цел столицата ни да се превърне в модерен европейски град. Сериозни ще са изискванията и за използването на публичните пространства. Това са летните градини, включително и магазините за плод и зеленчук, които разполагат пред фасадите си касетки, щайги и кутии за банани, всичко това желаем да го подредим\", заяви той. \"Основната цел е да се разширят пешеходните пространства и веломрежата. Предстои реконструкция на пространствата около Централната гара и площад \"Св. Неделя\". Ще бъдат изградени и надлези на Околовръстното шосе. Главният архитект на София посочи като голям проблем реституираните ниви, които вече са на територията на урбанизирана София. Така и малкото незастроени площи в кварталите се оказват частни терени и няма как да бъде възпрепятствано строителството\", каза архитект Здравков. \"Не се намираме 44-та година, и аз не мога като г-жа Иванчева да ви обещая, че ще експулсирам всички имоти, в крайна сметка партизаните отдавна слязоха от балкана, така че трябва да намерим законовите механизми ние да защитаваме териториите с законови средства\", коментира архитектът.", "date": "2018.05.21", "title": "Мерки срещу натрапчивите реклами в София"}
{"url": "https://www.faktor.bg/bg/articles/novini/svyat/makedonskiyat-premier-ne-se-otkazva-ot-imeto-ilindenska-makedoniya", "text": "Премиерът на Македония Зоран Заев не се отказва от името Илинденска Македония.   24 часа преди важни персонални промени в правителството той обяви, че не се отказва от него, независимо че опозицията в Скопие се обяви против, а гръцката страна го отхвърли. „Надявам се, че ще преспят, добре ще премислят, защото дефинитивно Илинден и нашето Илинденско въстание от 1903 и от 44-та година няма никакви териториални претенции, нищо не застрашава Гърция”, коментира македонският премиер. Когато чуят от устата на македонец думата Илинден обаче, гърците си представят анексиране на територии, което на езика на историците се нарича иредентизъм. Освен това за гърците Илинденско-Преображенското въстание е българско. „Страхът от думата „Илинден” е двоен, защото те не знаят кой иредентизъм играе в случая –  съвременният македонски или историческият български, и това обяснява репликата на Дора Бакояни, че Илинденска Македония е равно на Велика България и Велика Македония в едно име”, посочи доц. Юра Константинова от Института за балканистика към БАН. Според анализатори лявото правителство на Ципрас е по-склонно да разреши 25-годишния спор. Тази седмица предстои нов кръг от преговори под егидата на специалния пратеник на ООН Матю Нимиц.", "date": "2018.05.21", "title": "Македонският премиер не се отказва от името Илинденска Македония"}
{"url": "https://www.faktor.bg/bg/articles/novini/svyat/putin-pozdravi-maduro-sasht-ne-priznavat-izborite-vav", "text": "Президентът на Русия Владимир Путин изпрати поздравителна телеграма на Николас Мадуро по случай преизбирането му на поста държавен глава на Боливарианска Република Венецуела, съобщиха от Кремъл, цитирани от РИА Новости. „В поздравленията си, Владимир Путин изрази увереност, че дейността на Николас Мадуро начело на държавата и в бъдеще ще способства за развитието на отношенията на стратегическо партньорство, съществуващи между двете страни“, се казва в съобщението. Освен това, руският президент „потвърди готовността за продължаване на съвместната работа между Русия и Венецуела по двустранния и международния дневен ред“, предаде \"Фокус\". „Президентът на Русия пожела на Николас Мадуро добро здраве и успехи в решаването на стоящите пред страната социално-икономически задачи, както и в провеждането на националния диалог в интересите на целия венецуелски народ“, се отбелязва още в посланието.  Вицепрезидентът на САЩ Майк Помпео обяви в понеделник, че изборите във Венецуела са „фалшифицирани“, докато Вашингтон обяви, че въвежда нови санкции срещу режима на Николас Мадуро, който спечели втори мандат начело на страната, предава AFP. „Изборите във Венецуела бяха фалшифицирани – нито бяха свободни, нито честни. Нелегитимният резултат от този изфабрикуван процес е нов удар срещу гордата демократическа традиция на Венецуела“, заяви Пенс чрез съобщение. „САЩ няма да стоят и да гледат, докато Венецуела се срива и мъките на нейния смел народ продължават“, се добавя в изявлението.", "date": "2018.05.21", "title": "Путин  поздрави Мадуро, САЩ не признават изборите във Венецуела"}
{"url": "https://www.faktor.bg/bg/articles/novini/svyat/parvata-zhena-direktor-na-tsru-se-zakle", "text": "Президентът на САЩ похвали Джина Хаспел по време на церемонията, на която тя се закле като новия директор на Централното разузнавателно управление (ЦРУ) в понеделник и заяви че „никой в страната не е по-квалифициран от нея“ за този пост, предава американската новинарска телевизия Fox News, цитирана от \"Фокус\" По време на церемонията, на която присъства също вицепрезидентът на САЩ Майк Пенс и държавният секретар Майк Помпео, държавният глава заяви, че службата е съставена от „най-елитните професионални разузнавачи на планетата“. Кандидатурата на Хаспел за директор на ЦРУ бе одобрена окончателно в четвъртък и тя стана първата жена, която застава начело на разузнавателната служба, въпреки опозицията на Демократическата партия заради ролята й в затворите на ЦРУ и мъченията над затворниците в тях.", "date": "2018.05.21", "title": "Първата жена директор на ЦРУ се закле"}
{"url": "https://www.faktor.bg/bg/articles/novini/balgariya/bzns-rumen-radev-veren-posledovatel-na-todor-zhivkov", "text": "БЗНС, с лидер Николай Ненчев разпространи до медиите политическа Декларация, свързана с посещението на президента Румен Радев в Русия. Земеделците са категорични, че посещението на президента в Москва и Сочи няма да реши нито един проблем на България, а единствено ще засили руското влияние на Балканите. Ето и пълния текст на Декларацията:", "date": "2018.05.21", "title": "БЗНС: Румен Радев – верен последовател на Тодор Живков!"}
{"url": "https://www.faktor.bg/bg/articles/5-mesetsa-uslovno-za-pogrom-nad-speshen-tsentar-v-kaloyanovo", "text": "Мъжът, който изпочупи спешния център в Калояново, беше осъден на 5 месеца затвор условно с 3 години изпитатерен срок. Стоян Ганчев заяви, че съжалява за стореното и поиска да бъде съден по съкратената процедура. Скандалният случай е от 20 юни миналата година. Тогава 18-годишншят жител на ромската махала в Калояново счупи прозореца и металната рамка на Спешния медицински център , отправи  заплахи  и нанесе  материални щети върху автомобила на медицинска сестра, докато тя и колегите й обработвали рана на негов близък, който си порязал главата с бутилка при пиянски запой.   Срещу Ганчев се води още едно наказателно производство – за противозаконно отнемане  на таксиметров автомобил.", "date": "2018.05.21", "title": "5 месеца условно за погром над Спешен център в Калояново"}
{"url": "https://www.faktor.bg/bg/articles/temenuzhka-petkova-nay-dobriyat-variant-za-aets-belene-e-blokirashta-kvota-na-darzhavata", "text": "Три милиарда лева, инвестирани през годините в АЕЦ \"Белене\", ще бъдат безвъзвратно изгубени, ако нищо не направи. Това ще е и най-лошият сценарий за електроцентралата,  каза пред Би Ти Ви министърът на енергетиката Теменужка Петкова. Тя уточни, че дори и да се продаде вече закупеното оборудване, никога не може да му се вземат реалните суми. Тя предложи вариант за строеж на АЕЦ \"Белене\" от чужд инвеститор със съпорт от страна на държавата. Според енергийния министър това е най-разумното решение. \"Народното събрание на 2-ри март възложи на министъра на енергетиката да състави план за АЕЦ \"Белене\". Ние направихме това, докладът беше одобрен от Министерския съвет и очакваме одобрение и от парламента\", припомни тя. Петкова отново повтори трите варианта за АЕЦ \"Белене\", като първият е да не се прави нищо и да се губят пари, вторият оборудването да бъде продадено, а третият е да се реализира проекта.  Енергийният министър поясни още, че първият вариант - продажбата на оборудването - не е добър, тъй като няма как да си върнем вложените средства. По втория вариант Петкова бе  категорична, че държавата няма достатъчно средства сама да довърши този проект. \"Вариантът, който смятаме за най-добър за държавата, е да участваме в активите с изключително важни документи, но да не се ангажираме с дългосрочно изкупуване на енергията\", като допълни, че става дума за блокираща квота, която при такъв тип енергиен източник е задължително.  \"Никой инвеститор не прави подобна инвестиция, ако не е променил риска и хипотезата, че ще работи на загуби, това е нереалистичен извод\", заяви Петкова в отговор на някои бивши политици, които смятат, че АЕЦ \"Белене\" е напълно излишен. Енергийният министър заяви, че е добре да се види какви предложения ще има към България за този порект и тогава да се говори. Петкова даде за пример Унгария, където държавата има пълен контрол, но финансирането идва от Русия. По думите й, след като това се е случило в държава членка на ЕС, не вижда проблем това да се случи и у нас.  Петкова потвърди, че основният интерес към проекта АЕЦ \"Белене\" идва от Китай, но не може да ползват тяхна технология, която противоречи с разпоредбите от ЕС.", "date": "2018.05.21", "title": "Теменужка Петкова: Най-добрият вариант за АЕЦ \"Белене\" е блокираща квота на държавата"}
{"url": "https://www.faktor.bg/bg/articles/novini/balgariya/otide-si-opernata-prima-hristina-angelakova", "text": "На 73-годишна възраст си отиде оперната прима Христина Ангелакова. Христина Ангелакова беше мецосопран, една от най-добрите ни оперни певици. Родена е в Исперих на 29 октомври 1944 г. Учи в Шумен, а по-късно в София, където е приета е Музикалната академия – в класа на проф. Сима Иванова. През 60-те години специализира в Италия – във Венеция, Рим и Милано. Дебютът ѝ на световната сцена е именно в миланската „Ла скала”. Завръща се в България и пее в Софийската опера, но не престава да гастролира из цяла Европа.   От средата на 80-те преподава в Националната музикална академия, а в периода 2001 – 2004 г. е директор на Софийската опера.", "date": "2018.05.21", "title": "Отиде си оперната прима Христина Ангелакова"}
{"url": "https://www.faktor.bg/bg/articles/plevneliev-i-banova-chakat-momchentse", "text": "Президентът Росен Плевнелиев (2012-2017) и годеницата му Деси Банова чакат момченце през септември. Щастливата новина сподели самият Плевнелиев, който пристигна вчера в Благоевград за церемонията по дипломирането на завършващите студенти в Американския университет.  Той обясни, че идва сам, защото Деси Банова била вече с коремче и предпочитала да си почива. „В средата на септември чакаме бебето. Сигурно е, че ще е момченце“, обяви той пред журналисти.  Още в края на март самата Банова съобщи, че тя и любимият й мъж са се сгодили. По думите й предложението е било много романтично и е дошло по време на пътуването им до Виена. Плевнелиев и Банова не искат голяма и пищна сватба, а предпочитат церемонията да е в тесен семеен и приятелски кръг.", "date": "2018.05.21", "title": "Плевнелиев и Банова чакат момченце"}
{"url": "https://www.faktor.bg/bg/articles/nova-tragediya-v-himalaite-nash-alpinist-zagina-v-opit-da-pokori-everest", "text": "Македонският алпинист Георги Петков почина вчера от сърдечен удар в Хималаите при опит да изкачи Еверест, съобщи агенция МИА. Доктор Георги Петков е 63-годишен, от Гевгелия. Информацията бе публикувана на сайта “Хималайън” и на интернет страницата на Планинарското дружество “Кожув” от Гевгелия. Вестта бе потвърдена и от мениджъра на базовия лагер. Георги Петков бе част от експедицията, водена от британския алпинист Тим Мойседей. Той тръгнал към Еверест на 24 март и според плана трябваше до края на месеца да се изкачи на върха и да стане шестият македонец, покорил покрива на света.", "date": "2018.05.21", "title": "Нова трагедия в Хималаите - Георги Петков получил сърдечен удар, докато опитвал да покори Еверест"}
{"url": "https://www.faktor.bg/bg/articles/medii-naeha-eksperti-po-chetene-po-ustnite-za-da-razgadayat-kakvo-e-proshepnal-prints-hari-na-megan", "text": "Британските медии са толкова заинтригувани от това какви реплики са си разменили помежду си главните действащи лица, че дори наемат експерти по четене по устните, за да разгадаят личните слова.   Когато Меган стига до Хари в църквата \"Сейнт Джордж\", принцът се обръща към нея с думите: \"Изглеждаш невероятно. Липсваше ми.\" Той дори остана за момент с леко отворена уста, когато избраницата му прекрачи сама прага на църквата. Хари се обръща и към баща си принц Чарлз с думите: \"Благодаря, татко!\" Все още бъдещият към онзи момент свекър на Маркъл също показа завидно джентълменско отношение. След като стана ясно, че бащата на Меган няма да може да я заведе до олтара заради тежък здравословен проблем, принц Чарлз пое тази отговорност. Когато тя влиза в църквата, Чарлз се обръща към нея с думите: \"Изглеждаш прекрасно, добре ли си?\"", "date": "2018.05.21", "title": "Медии наеха експерти по разчитане на устни, за да разгадаят какво прошепна принц Хари на Меган пред олтара"}
{"url": "https://www.faktor.bg/bg/articles/nagrazhdavat-s-darzhavni-otlichiya-zasluzhili-tvortsi-za-24-may", "text": "Министърът на културата Боил Банов отличи заслужили български творци по повод 24 май - Ден на българската култура и писменост, съобщава news.bg. Най-високото отличие на Министерство на културата, наградата \"Златен век\", бе връчена на изявени български творци в областта на девет категории. При връчването на отличието министър Банов заяви, че с традиционните отличия, показваме, че културата в тази страна е жива и продължава да ражда велики умове и таланти. \"Кръговратът на живота е абсурден. Всички, които работим в сферата на културата го знаем много добре\", каза Банов и призова за минута мълчание в памет на голямата оперна певица Христина Ангелакова. С почетен знак \"Златен век\" - огърлие, грамота за изключителен принос в развитието и утвърждаването на българската култура и национална идентичност Министерство на културата награди режисьорът Асен Шопов. Маестро акад. Валентин Бобевски - диригент също получи високото отличие. В Деня на словото бе отличен и Петър Андасаров - поет и публицист, проф. Светлозар Донев - режисьор, доц. Калина Богоева - балерина. С почетен знак \"Златен век\" - звезда, грамота за значим принос в развитието и утвърждаването на българската култура и национална идентичност бяха отличени доц. Красимир Петров - хореограф, Венец Димитров - оператор, проф. Ангел Станков - музикант, Силвия Томова - балерина, Елена Огнянова - писател и фолклорист, Донка Акьова - сценарист и журналист, Таня Марева - директор на РИМ Смолян, Слава Рачева - актриса, Проф. Златина Делирадева - хоров диригент и музикален педагог, проф. Адриана Благоева - ръководител на Хор софийските момчета. С почетен знак \"Златен век\" - печат на Цар Симеон Велики - златен, грамота за принос в развитието и утвърждаването на българската култура и национална идентичност по повод 24 май бяха отличени: Доц. Владимир Пенчев - зав. Отдел в НИМ, нумизмат, Проф. Елисавета Казакова - Байрактарова - музикант, Проф. Захари Първанов Георгиев - музикант, Росица Ташева - преводач от френски, писател, Валери Димитров Моцев - вариететен артист, Аспарух Петров Вангелов - дългогодишен читалищен деец. Наградени бяха още редица бележити творци и културни дейци.", "date": "2018.05.21", "title": "Награждават с държавни отличия заслужили творци за 24 май"}
{"url": "https://www.faktor.bg/bg/articles/kultura/spirat-stani-bogat", "text": "Само два месеца след началото на \"Стани богат\", шоуто спира. От средата на юни месец предаването вече няма да е на екран заради световното първенство по футбол, което започва от 14 юни.  Все още не е ясно, кога любимата на милиони игра ще се върне в ефира. Едно от предположенията е, че „Стани богат” отново ще се появи на екран в края на август. От самия си старт играта търпи много критики, най-вече заради водещия Михаил Билалов. След Ники Кънчев той не успя да се наложи сред аудиторията, въпреки усилията си. Дали ще има и нов водещ при старта на следващия сезон, може само да се предполага.", "date": "2018.05.21", "title": "Спират \"Стани богат\""}
{"url": "https://www.faktor.bg/bg/articles/ikonomika/biznes/uvelichiha-eko-taksite-za-koli-nad-10-godini", "text": "Еко таксата за коли, които са над 10 г., която се плаща еднократно при първа регистрация, се увеличава с 43 лв. и от сегашните 267 става 310 лв.  Плаща се само за леки, лекотоварни коли под 3,5 тона и автомобили с висока проходимост. Това показват приложенията към пакет от документи, които Министерството на околната среда и водите пусна за обществено обсъждане. Ако возилото е между 5 и 10 години, таксата от сегашните 253 става 290 лв. За колите под 5-годишна възраст има намаление – от 200 на 194 лв., а за новите – от 146 на 125 лв. Ведомството на министър Нено Димов възнамерява да сложи продуктови такси и за други категории МПС, за които досега е нямало. Например за микробуси с над 8 места и за товарни коли до 12 тона се въвежда такса. За новите ще е 625 лв. и се увеличава с възрастта на возилото, за да стигне 1550 лв. за тези над 10 години, пише Fakti.bg. Още по-големи са за тирове, като в мотивите е посочено, че са най-големите замърсители, а досега не са били обхванати от системата на продуктовите такси. Чисто нов автобус и камион над 12 тона ще може да се регистрират за 938 лв., а такъв над 10 години – срещу 2325 лв.  При хибридните коли, които се движат с ток или с бензин и дизел, таксата започва от 100 лв. за новите и стига до 255 лв. за най-старите. Електромобилите ще плащат 102 лв. независимо от това кога са произведени, но тази такса се въвежда от 1 януари 2022 г., т.е. засега те са освободени от нея. Останалите промени влизат в сила от 1 януари 2019 г. В пакета от документи се предвиждат също нови по-строги правила за рециклирането на излезли от употреба гуми и масла, които засягат пунктовете с лиценз да ги оползотворяват.", "date": "2018.05.21", "title": "Увеличиха еко таксите за коли над 10 години"}
{"url": "https://www.faktor.bg/bg/articles/rozoproizvoditeli-planirat-da-zatvaryat-patishta-i-dnes", "text": "Продължават протестите на производителите на розов цвят. Въпреки вчерашната среща с министъра на земеделието, фермерите не се отказват от исканията си. И днес планират да затварят пътища. Розопроизводителите са разделени в действията си, част от тях няма да протестират. В Стрелча ще има недоволни ще затворят пътя до Панагюрище. До 13,30 имат право на стачни действия. От Карловско и Сопот ще се срещнат с омбудсмана Мая Манолова, която ще направи опити да им помогне. Основно протестиращите не са доволни от изкупната цена тази година. Пред БНТ земеделският министър Румен Порожанов заяви, че въвеждането на минимална изкупна цена за розов цвят е невъзможна законодателна мярка, но допълни, че производството на маслодайна роза трябва да се регламентира откъм качество и отношение между производители и дестилерии. Като основен проблем на розопроизводителите тази година той очерта свръхпроизводството. Според розопроизводители от с. Дъбене проблемът е в малкото дестилерии, а не в голямото производство. Основният проблем е в голямата реколта на рози, като розопроизводството е разпростряно на над 40 000 дка., като очакваното количество е над 16 000 тона розов цвят, заяви Румен порожанов. Това надхвърля капацитета на розоварните, които трябва да го преработят, допълни той. Проблемът е във възможността да се изкупи розовия цвят, а не в цените, отбеляза Порожанов, както и в големия брой земеделци, които нямат договори с дестилерии и не са регистрирани като земеделски стопани. В момента дестилериите изкупуват над 150% от дневния си капацитет, а много от розовия цвят не се преработва, защото губи качествата си, ако не бъде обработен възможно най-бързо, допълни той. Не съм доволен от договорките със земеделския министър, заяви пред камерата на БНТ розопроизводителят Георги Делимаринов от с. Дъбене, но добра стъпка е приемането на законодателство. Той отбеляза, че в закона трябва да се вкара минимална изкупна цена - между 3,5 - 4,5 лв. на килограм розов цвят. Производителят отбеляза, че реколтата е богата, но и розоварните са малко. Друг розопроизводител не се съгласи с думите на министър Порожанов, че реколтата е твърде голяма. Розопроизводителите край Стрелча отново ще протестират. Дестилериите са между 30-40, а няколко имат налични количества розово масло и не са отворили за преработка тази година, отбеляза Порожанов. Той заяви, че ще се одобри помощ за регистрираните производителите на база декар, като помощта ще е малко под 1 лв. на декар или около 30 стотинки на килограм розов цвят. Минималната изкупна цена е невъзможна мярка, заяви Порожанов. Трябва да се реграментира производството и да се сертифицират производителите, да се гарантира качеството на маслото, допълни той. Трябва да се регламентират и отношенията между дестилериите и розопроизводителите. Той заяви, че вървят и други плащания към розопроизводителите.", "date": "2018.05.21", "title": "Розопроизводители планират да затварят пътища и днес"}
{"url": "https://www.faktor.bg/bg/articles/politseyska-spetsaktsiya-sgashti-nepalnoletni-v-diskoteki-i-kazina", "text": "14 непълнолетни са изведени от нощни заведения при специализирана операция на ОДМВР-Сливен, съобщиха от ОДМВР - Сливен. През нощта на 18 срещу 19 май на територията на ОДМВР-Сливен е проведена полицейска операция с цел обезпечаване сигурността на децата на обществени места, ограничаване на противообществените прояви и престъпления от и срещу малолетни и непълнолетни лица, свързани с наркотични вещества и безнадзорност. Служители на РУ - Сливен са извършили проверки в 5 нощни заведения и 4 игрални зали. В 3 от проверените заведения са установени 10 непълнолетни лица, без придружители. Всички са отведени в РУ-Сливен, като на родителите са съставени актове по Закона за закрила на детето и протоколи за предупреждение по Закона за МВР.", "date": "2018.05.21", "title": "Полицейска спецакция сгащи непълнолетни в дискотеки и казина"}
{"url": "https://www.faktor.bg/bg/articles/novini/balgariya/pak-skandal-s-maturite-temata-za-12-klas-iztekla-oshte-na-11-may", "text": "тази година Държавният зрелостен изпит по БЕЛ не мина без гафове.  Изпитният вариант бе изтеглен, както обичайно, в 5:00 часа сутринта в сградата на Министерство на образованието и науката. Вариантът, по които зрелостниците показват знания, е номер 24. Той бе изтеглен от общо над 11 млн. възможности.  Въпреки засилените мерки за сигурност и разделянето на изпитния вариант на три модула, още преди дни се знаеше каква е темата, по която ще пишат зрелостниците, съобщава \"Дарик\". Много от дванадесетокласниците, членуващи във фейсбук групата \"Аутизъм 2к17\", още на 11 май разбраха, че ще пишат своето съчинение или есе по стихотворението \"Вяра\" на Никола Вапцаров.", "date": "2018.05.21", "title": "Пак скандал с матурите - темата за 12 клас изтекла още на 11 май"}
{"url": "https://www.faktor.bg/bg/articles/novini/balgariya/kamion-katastrofira-na-mezhdunarodnoto-shose-v-ruse-nadvisna-nad-zhp-liniya", "text": "Камион надвисна опасно над жп линия, след като катастрофира на международното шосе в Русе. Наложи се 46-годишният шофьор да бъде изваден от кабината с помощта на пожарната. За щастие, той не е пострадал, но нанесените материални щети са значителни. Тежкотоварният камион е пътувал към граничния пункт Дунав мост, когато внезапно се е отклонил и се е врязал в стълб от тролейбусната мрежа. При удара го е изкъртил, след което се е ударил в дърво и е продължил през разделителната ивица. Навлязъл е в насрещното движение и е спрял напречно на платното. Изкъртени са предпазните мантинели, а жиците на цялата тролейбусна мрежа са скъсани. Пред полицаите шофьорът е заявил, че е бил засечен от друг автомобил и това е довело до катастрофата. Заради инцидента движението бе пренасочено през града, което доведе до огромни задръствания. От полицията засега отказват коментар до изясняване на причините за произшествието.", "date": "2018.05.21", "title": "Камион катастрофира на международното шосе в Русе, надвисна над жп линия"}
{"url": "https://www.faktor.bg/bg/articles/novini/balgariya/bogomil-manchev-darzhavata-mozhe-da-vzeme-kredit-za-aets-belene-shte-dade-ne-poveche-ot-1-mlrd-oshte", "text": "Шефът на \"Булатом\" Богомил Манчев  май отново се опита да ни баламоса в „”Лице в лице” на Би Ти Ви, че АЕЦ” Белене”не е корупционен проект и си е много хубав, даже прекрасен.  Връх и апотеоз на изказването му бе следната фраза: \"Ако той беше корупционен проект, щеше вече да работи, за съжаление\". Оказа се, че централата –кошмар ни  свързва с Москва „само” за  60 години, по думите му.  „Държавата може да вземе кредит за АЕЦ „Белене”. Ако го направи, можем да участваме с не повече от 1 млрд още”, обясни Манчев, като по нищо не личеше да се шегува. . Няма да се превърнем в ядрен погреб, проблемът е решен за 100 години , заяви Манчев. Как е решен? С гениалната идея за  потапянето на ядреното гориво в басейн и затварянето му после в специални контейнери, разбира се. Можело даже да сключим договори с европейски държави, които да ни го съхраняват. Изумително твърдение апропо. И дума не спомена, че по договор Русия скоро ще ни връща изнесеното там, според договор, който сме подписали.   Ядрената енергетиката изисква по-малък ресурс от хидроенергетиката, обясни още Манчев. Китайският инвеститор е изключително надеждна, голяма компания.  Това е геополитически въпрос, ако той въобще се набърка в тази икономическа схема, допълни Манчев. „Китайците са си направили изключително ясно проучване, регионално, не само в България. Проверили са всички механизми, по които може на територията на европейската общност да се изгради ядрена мощност. Проверявали са финансовите модели с т.нар., както в Англия се прави, плащане на разликата”. Манчев обясни, че това, което ни съветват да правим и сега е енергията от всичките соларни и ветрови паркове да отиде на борсата, а тяхната преференциална част да се плаща с договор за разлика. По думите му за това трябва отделна нотификация, това е дълъг и сложен политически въпрос, и законодателен въпрос, защото нотификацията я дава Брюксел, не я дава нашият парламент. Ядрената енергетика изисква по-малък финансов ресурс от хидроенергетиката, каза експертът. „Тя е още по-скъпа, но е дългосрочна във времето, живее около 100 години, както ядрените централи живеят по 60 години по паспорт, а новите поколения вероятно ще бъдат задължавани между 80 и 100 г. да произвеждат електроенергия”. Първите два блока на \"Белене\" не могат да се направят по друг начин освен ядреният остров да бъде руски и най-вероятно първите зарядки ще бъдат с руско ядрено гориво, каза още Богомил Манчев. България, участвайки в проекта, може само да спечели, допълни той. \"Такива китайски проекти не работят в Eвропа в момента, но те не са по-евтини от руските. Отдавна Китай не е евтина държава. Поради това че има силно контролирано наблюдение отвън, те са постигнали световните стандарти в определени области\", категоричен е Манчев. Според него Първи блок на АЕЦ \"Белене\" вероятно ще бъде пуснат пред 2027 г., а втори – през 2028 г.", "date": "2018.05.21", "title": "Богомил Манчев: Държавата може да вземе кредит за АЕЦ „Белене”, ще даде не повече от 1 млрд. още"}
{"url": "https://www.faktor.bg/bg/articles/novini/svyat/novi-navodneniya-v-ankara", "text": "Проливни валежи станаха причина за наводнения в турската столица Анкара. Голяма част от подлезите в мегаполиса останаха под вода. В един от кварталите автобус на градския транспорт заседна и се наложи пътниците в него да бъдат извадени от пожарникари и служителите на местната гражданска защита с помощта на стълба.  При инцидента няма пострадали.  Булевардите в града се превърнаха в пълноводни реки, които носеха автомобили.", "date": "2018.05.21", "title": "Нови наводнения в Анкара"}
{"url": "https://www.faktor.bg/bg/articles/novini/svyat/sasht-s-12-usloviya-kam-iran", "text": "Държавният секретар на САЩ Майк Помпео заплаши днес Иран с \"най-силните санкции в историята\", ако той не внесе \"големи промени\" в своя курс, предаде Асошиейтед прес. В реч във Вашингтон Помпео призова за сключване на ново споразумение за иранската ядрена програма, след като американският президент Доналд Тръмп изтегли Съединените щати от сделката между \"шесторката\" и Техеран, сключена през 2015 г.  \"Администрацията на Тръмп предпочита това да е договор, който да бъде ратифициран от Конгреса на САЩ\", отбеляза той. Помпео загатна, че Съединените щати ще възстановят изцяло своите дипломатически и търговски отношения с Иран и ще му позволят достъп до нови технологии, ако новото споразумение ги удовлетвори.  В същото време той постави на Техеран 12 \"основни условия\", включително да спре да обогатява уран, да осигури \"неограничен достъп до всички обекти в цялата страна\", да \"освободи всички граждани на САЩ\", да прекрати подкрепата си за шиитските бунтовници хуси в Йемен, да \"изтегли всичките си сили\" от Сирия и да спре да заплашва Израел.", "date": "2018.05.21", "title": "САЩ с 12 условия към Иран"}
{"url": "https://www.faktor.bg/bg/articles/tsvetanov-ot-rumaniya", "text": "Председателят на Комисията по вътрешна сигурност и обществен ред Цветан Цветанов е провел днес разговор с  министъра на вътрешните работи на Румъния Кармен Дан. С него са били и представители на Комисията по вътрешна сигурност и обществен ред, както и председателят на Комисията по отбрана, обществен ред и национална сигурност в Камарата на представителите в Румъния Дорел Къпрар. Цветанов и група депутати са на двуденвно посещение в Румъния. Министър Дан подчерта значимостта на добрите връзки между българския и румънския парламент в сферата на вътрешните работи. Тя ни поздрави за успешното протичане на европредседателството и съобщи, че част от приоритетите на България ще бъдат продължени от Румъния по време на тяхното председателство, посочва в свое изявление политикът от ГЕРБ. Той е изразил позиция, че като политици е важно да се опитват да бъдат полезни на практиците в сферата за отбрана и сигурност и да подпомагат тяхната дейност чрез политическите си решения, за да се гарантира сигурността на гражданите. Цветанов е изразил благодарност към Дорел Къпрар и неговата Комисия за подкрепата им при приемането на процедурните правила за парламентарен контрол на Европол. Ангажирах се България също да подкрепи Румъния в различните форуми от сектор \"Сигурност\" по време на тяхното председателство, обяснява политикът. Преди това българската парламентарна делегация е имала работна среща в Комисията по отбрана, обществен ред и национална сигурност в Камарата на представителите в Румъния. Румъния и България изпълняват ефективно и добросъвестно задълженията си по охрана на външната граница на ЕС, изпълнили са всички критерии и заслужават да бъдат приети като пълноправни членове на Шенгенското пространство. Около  това мнение се обединихме с колегите от Комисията по отбрана, обществен ред и национална сигурност в Камарата на представителите в Румъния по време на посещението си в Генералния инспекторат на Гранична полиция в Румъния. Бяхме посрещнати от заместник-директора на Гранична полиция Адриан Попеску. Той направи обзор на дейността на Гранична полиция и обясни как се управлява работата на звеното. На свой ред аз запознах румънските си колеги с това как България охранява външните си граници, като подчертах, че границата с Турция, която се явява външна граница за целия ЕС, се пази отлично от държавата и това го потвърждават всичките ни европейски партньори, изтъква политикът от ГЕРБ.", "date": "2018.05.21", "title": "Цветанов: С Румъния заслужаваме да бъдем  приети в Шенгенското пространство"}
{"url": "https://www.faktor.bg/bg/articles/novini/balgariya/borisov-vazlozhi-izgotvyaneto-na-mehanizam-za-izplashtane-na-vaznagrazhdeniyata-v-bolnitsite-v-lovech-i-vratsa", "text": "Министър-председателят Бойко Борисов разпореди на министрите на финансите и на здравеопазването да предложат механизъм, който да гарантира редовното изплащане на възнагражденията на лекарите и медицинския персонал в болниците във Враца и в Ловеч, въпреки наложените на лечебните заведения запори от кредиторите им, съобщиха от правителствената информационна служба.  Общата сума на дължимите заплати за месеците февруари-април в МБАЛ „Хр. Ботев“ и МБАЛ „Параскев Стоянов“ са в размер на 1 873 113 лв.  В разговор с двамата министри премиерът посочи, че разбира техните аргументи като финансисти, но не може да допусне професионалисти, положили висококвалифициран труд, да бъдат лишени от добросъвестно изработените си заплати.  \"Демотивирането на тези специалисти би могло да има тежки последици за здравето и живота на хората в областните центрове и в областите Враца и Ловеч\", посочи Борисов.  Той подчерта, че спазването на финансовата дисциплина по отношение разходването на публични средства е основен фактор за гарантирането на адекватни здравни грижи, но контролните функции не са задължение на редовия медицински персонал и той не може да бъде държан отговорен за действия или бездействия на ръководствата на болниците.  Министър-председателят настоя за по-строг контрол върху законосъобразността на сключваните от лечебните заведения договори и изрази очакване, че виновните за лошото финансово състояние на болниците в Ловеч и Враца ще понесат отговорността си.  След разговора с премиера Борисов и в резултат на анализите, направени от страна на министерствата на финансите и на здравеопазването, на заседанието на правителството в сряда министърът на здравеопазването ще предложи осигуряване на необходимите средства за разплащане на просрочените задължения за възнаграждения и осигурителни вноски на медицинския персонал и служителите от двете болници. Приемането на това решение ще защити в максимална степен обществения интерес и ще гарантира нормалното функциониране на лечебните заведения.", "date": "2018.05.21", "title": "Борисов възложи изготвянето на механизъм за изплащане на възнагражденията в болниците в Ловеч и Враца"}
{"url": "https://www.faktor.bg/bg/articles/novini/balgariya/prokuraturata-zapochna-proverka-po-signal-na-gerb-sreshtu-tasko-ermenkov-zaradi-otrovnata-voda", "text": "\"Софийската градска прокуратура започва проверка по сигнала на ПП ГЕРБ срещу депутата от БСП Таско Ерменков заради публикацията му, че водата в София е отровна\", съобщи говорителят на главния прокурор Румяна Арнаудова.  Днес от ПП ГЕРБ подадоха сигнал срещу депутата от БСП Таско Ерменков заради фалшив сигнал за \"отровена вода\". Главният прокурор е изпратил този сигнал за извършване на проверка на компетентната прокуратура – Софийска градска прокуратура.  \"Доколкото в сигнала се твърди, че деянието на Таско Ерменков по публикуване на твърдение в профила си, че водата в София е отровна или заразена и съществува огромна опасност за живота и здравето на хората на София, това сочи евентуално на престъпление по чл. 326 от Наказателния кодекс – а именно - неверни повиквания за тревога\", обясни Арнаудова.  Тя уточни, че започва проверка на Софийската градска прокуратура по тези твърдения, за да се съберат данни за това извършено ли е престъпление или не.  \"Доколкото обаче в самия сигнал е посочено, че е възможно да е извършено и престъпление по чл. 108а, ал. 1 , това е тероризъм, в случай, че данните, които събере Софийска градска прокуратура, потвърдят това твърдение от народните представители, преписката ще се изпрати в Специализираната прокуратура, която пък е компетентна да проверява сигнали за тероризъм\", съобщи тя.", "date": "2018.05.21", "title": "Прокуратурата започна проверка по сигнал на ГЕРБ срещу Таско Ерменков заради \"отровната вода\""}
{"url": "https://www.faktor.bg/bg/articles/novini/svyat/madrid-blokira-novoto-katalunskoto-pravitelstvo", "text": "Испанското правителство призна правомощията на новоизбрания регионален премиер на Каталуния Ким Тора, но възрази срещу избора му на министри – някои от които се намират в ареста – и отказа да утвърди избрания от него екип, предаде Ройтерс, като се позова на официални документи. Този развой означава, че Мадрид ще продължи да налага пряко управление над североизточната област. Тора е сепаратист, искащ да възстанови състава на правителството, което обяви независимост от Испания през октомври, и за целта предложи за министри четирима души, които или са в ареста, или живеят в самоналожено изгнание. Мадрид и Барселона са в продължаващо вече месеци наред противопоставяне помежду си, след като през декември на свиканите от централното правителство предсрочни избори в Каталуния сепаратисткият блок запази мнозинството си в регионалния парламент. По силата на извънредното законодателство, позволило да бъде въведено прякото управление над делата на Каталуния, Мадрид трябва да сложи край на прякото управление, щом бъде напълно съставено каталунско правителство с назначени министри. Централната власт обаче заяви, че номинирането на четиримата, които са обвиняеми за престъпления, вариращи от бунт до злоупотреби с публични средства, представлява умишлена провокация. Сега вече не е ясно кога ще бъде отменено прякото управление на Мадрид, отбелязва Ройтерс. Днес испанският премиер Мариано Рахой заяви, че се надява Каталуния скоро да състави жизнеспособно правителство, което да спазва законите. \"Надявам се скоро да има правителство, което да е жизнеспособно, което да спазва закона и да влезе в диалог с нас\", каза той в реч в Галисия. \"Да бъде такова правителство, което ще работи за връщане на институционалната и политическа нормалност в нашата страна.\" Новият каталунски регионален лидер и испанският премиер са готови да се срещнат Испанските съдилища постановиха, че референдумът за независимост от 1 октомври и провъзгласената след това независимост от Испания са незаконни, защото противоречат на испанската конституция, в която е записано, че Испания е неделима. В събота Рахой разговаря по телефона с двама опозиционни лидери – Педро Санчес на Испанската социалистическа партия и Алберт Ривера на формацията \"Гражданите\", за да обсъдят обстановката и да поиска подкрепата им. Двете партии, които заедно с десноцентристката Народна партия на Рахой представляват мнозинство в испанския парламент, се обединяват около мнението, че докато не дойде на власт ново регионално правителство, прякото управление на Каталуния трябва да продължи. \"Ние, всички тези партии, които подкрепяме конституцията, трябва да приемем действителността и заедно да приложим конституцията\", каза Ривера в телевизионно интервю днес. \"В Каталуния има нужда от мир и стабилност заради нейната икономика и социална хармония.\" Миналата седмица регионалният каталунски парламент одобри кандидатурата за регионален премиер на Тора. Тя бе предложена от намиращия се в момента в Германия бивш лидер на Каталуния Карлес Пучдемон. Пучдемон изчаква решението на германския съд, който трябва да се произнесе по искане на Испания за екстрадирането му по обвинения в злоупотреба с публични средства, свързана с организирането на незаконния референдум за независимост на Каталуния, провел се през октомври, отбелязва Ройтерс.", "date": "2018.05.21", "title": "Мадрид блокира новото каталунското правителство"}
{"url": "https://www.faktor.bg/bg/articles/boyko-borisov-bil-omerzen-ot-ninova-tya-pak-potresena-ot-nego", "text": "Състав на Софийски градски съд заседава по делото Бойко Борисов - Корнелия Нинова. Двамата лидери се съдят за изразите: \"Крадецът вика дръжте крадеца\" и \"г-жа Лъжа\".  Делото обединява в едно два иска за клевета - единият от страна на настоящия премиер и лидер на ПП ГЕРБ Бойко Борисов, а другата искова молба е от лидера на БСП Корнелия Нинова. Исканите обезщетения за нанесени нематериални щети и обида от страна на Борисов е в размер на 26 хиляди лева, а тази на Нинова - 30 хил. лв. В рамките на днешното заседание бяха изслушани общо четирима свидетели. Показания дадоха Десислава Замфирова, която работи в кабинета на министър-председателя Бойко Борисов, и Никола Николов - пиар на Борисов. Показания пред съда дадоха и Бояна Бозаджиева - сътрудник и пиар на Корнелия Нинова и Асен Рангелов шеф на политическия кабинет на Нинова. Съдът насрочи съдебно техническа експертиза, която да установи дали има намеса в предоставения запис и насрочи следващо заседание на 8 октомври от 15.30 часа. Въпросните репликите двамата лидери си размениха по време на предизборната кампания 2017 г. Десислава Замфирова, която работи в кабинета на министър-председателя като съветник, заяви пред съда: \"Видях омерзението и обидата в неговите очи. С него работя от доста дълги години - мога да позная как се чувства. В този случай бе омерзен и обиден\". Никола Николов заяви, че няма спомен Борисов да е използвал квалификацията \"Г-жа Лъжа\" по адрес на Нинова. Той изтъкна пред съда, че г-н Борисов е посочил в своите изказвания, че спори с Нинова само с аргументи, точни факти и числа.  На въпрос, свързан с поддръжката на Фейсбук профила на Борисов, Николов уточни, че в социалната мрежа има стотици фалшиви негови профили и изтъкна, че част от нещата прави самия Борисов, а друга част колегите му. Бозаджиева си спомни две видеа, в които Борисов нарича Нинова - \"г-жа Лъжа\".  Тя си спомни колко потресена е била г-жа Нинова в този момент. По думите й в хода на кампанията тази квалификация се отразила на работата й. Освен това изказване, Бозаджиева визира и изказването на премиера, в което той нарича Нинова \"активист на СДС\". Пред съда Бозаджиева бе категорична, че това се е отразило на избирателите и активистите на БСП, които, по думите й, са особено чувствителни по отношение членство в други партии.", "date": "2018.05.21", "title": "Бойко Борисов бил омерзен от Нинова, тя пък потресена от него"}
{"url": "https://www.faktor.bg/bg/articles/voenen-namushka-spetspolitsay-v-plovdiv-koyto-po-kasno-pochina", "text": "Военен е задържан в Пловдив, след като като е намушкал с нож свой съсед. Инцидентът е станал снощи. Задържаният е командос от Специлните сили, а наръганият е полицай, съобщава БТВ.  Пострадалият е бил приет в шокова зала в болницата, но е починал. Мъжът е имал няколко прорезни рани. Инцидентът е станал в кв. „Кючук Париж”.  Задържаният е домоуправител на жилищен вход, съседите го описват като добронамерен и кротък човек. Повод за нападението, станало на улицата, е личен конфликт. По първоначална информация скандалът е възникнал заради жената, с която нападателят живеел. Тя била бивша приятелка на полицая и също служила в МВР. Ножът, с който е извършено убийството, е намерен на метри от местопроизшествието в кошче за боклук.  Целият район в момента е отцепен от Военна полиция. Има образувано досъдебно производство, съобщават от Окръжната военна прокуратура в Пловдив.", "date": "2018.05.21", "title": "Военен намушка полицай в Пловдив, който по-късно почина"}
{"url": "https://www.faktor.bg/bg/articles/vyara-na-vaptsarov-machi-zrelostnitsi", "text": "Стихотворението \"Вяра\" на Никола Вапцаров е произведението, върху което зрелостниците пишат на изпита по български език и литература. Те трябва ада напишат итерпретативно съчинение или есе по стихотворението. От Министерство на образованието и науката информираха, че формулировката на темата ще стане ясна по-късно. Причината за това е, че изпита на дванадесетокласници още продължава. На \"малките матури\" за учениците от VII клас пък се падна откъс от романа \"Седем хайдути и едно магаре\" на Бранислав Нушич. Седмокласници правят преразказ на частта от произведението и имат задачи върху него. След 16.00 ч. на сайта на Министерството на образованието ще бъдат публикувани изпитните варианти и ключ с верните отговори и за двата изпита, съобщава news.bg.", "date": "2018.05.21", "title": "\"Вяра\" на Вапцаров мъчи зрелостниците на матурата по БЕЛ"}
{"url": "https://www.faktor.bg/bg/articles/gerb-kategorichno-deystviyata-na-ermenkov-sa-provokatsiya-kam-natsionalnata-sigurnost", "text": "Току що внесохме сигнал до главния прокурор относно неверните твърдения на Таско Ерменков. Искаме главният пркурор да разпореди проверки. Посочили сме два състава на престъпления. Първият е състав 326 от Наказателния кодекс - разпространение на неверни сигнали и твърдения за заплаха. Вторият е по чл. 108 А, ал.1 от Наказателния кодекс - това е цел да се създаде смут и страх в населението, което е специална част на престъплението тероризъм. Твърденията на Ерменков създадоха огромен смут сред софиянци.  Това заяви депутатът от ГЕРБ Данаил Кирилов, който заедно с колегата си Тома Биков, внесе сигнал в прокуратурата срещу Таско Ерменков от БСП. Причината е публикация на Таско Ерменков, в която той твърди, че водата в София е „отровна“ и така предизвика смут сред жителите на столицата. \"Всички справки на \"Софийска вода\" са налични и достъпни. Вместо това се правят изявления, които всяват смут и паника сред хората. Това уронва престижа на институциите. Наказанието за тези престъпления е от 5 до 15 години. Престъпленията са тежки\", разкри Кирилов.  \"Главният прокурор може да поиска сваляне на имунитета на народния представител Таско Ерменков. Не разполагаме с цялата информация за действията на Таско Ерменков - дали е действал сам, дали е организирал по някакъв начин участието на други лица. Имаме предположение, че той се е опитал да маскира специалната цел, като е посетил председателя на ДАНС. Явно това бележи началната част на една бъдеща защитна стратегия от негова страна. И двете престъпления са установени в Наказателния кодекс. Виждате как една интрига може да създаде смут в населението. Имали сме много проблеми в София, но никога не се е стигало до такива неверни твърдения\", обяви депутатът от ГЕРБ.  \"За нас действията на Ерменков са провокация към националната сигурност\", категоричен беше Тома Биков. \"Г-н Ерменков е народен представител и има лостове, за да провери своите твърдения. Това действие се дължи или на абсолютна глупост, или е провокация. В същото време бившият кмет на Шумен е публикувал, че градът е бил облъчен с радиоактивни елементи. Надявам се, това да не е съвместна акция и очаквам БСП да вземат отношение по темата, като се разгриничат от действията на г-н Ерменков и го изключат от ПГ. Хората са били силно притеснени, защото г-н Ерменков е депутат и има нужната информация. Той е и бивш разузнавач от ДС. Ако това са били разузнавачите на ДС, сега разбирам защо е паднал комунизмът\", завърши Биков.", "date": "2018.05.21", "title": "ГЕРБ даде Ерменков на прокурор, грозят го от 5 до 15 години затвор"}
{"url": "https://www.faktor.bg/bg/articles/tragediya-v-sliven-3-godishno-dete-padna-v-shahta-i-zagina", "text": "3-годишно момиченце, оставено без надзор, загина в Сливен, след като падна в шахта с отпадни води. В неделя родителите взели детето на гости при свои близки в края на града. Часове по-късно открили, че го няма и подали сигнал до полицията, съобщава Би Ти Ви. С помощта на следови кучета полицията открила детето в пречиствателната станция до село Самуилово - на километър от шахтата, в която момиченцето е паднало. По случая е образувано досъдебно производство.", "date": "2018.05.21", "title": "Трагедия в Сливен: 3-годишно дете падна в шахта и загина"}
{"url": "https://www.faktor.bg/bg/articles/kiril-dobrev-v-posta-na-tasko-ermenko-ima-samo-vaprosi", "text": "Няма официална позиция на БСП по повод публикацията на депутата ни Таско Ерменков във Фейсбук. Проведен е личен разговор с Таско Ерменков, прочетох поста му вчера. В него има само въпроси. Това каза депутатът от БСП Кирил Добрев по време на пресконференция по повод шумния скандал с „отровена вода“ в София.  „Той ни увери, че е бил сезиран от представители на Столичен общински съвет. Работата на един народен представител е да задава въпроси. Групата ще се събере утре и ще обсъдим въпроса. Всеки може да иска оставки, живеем в свободна държава и всеки може да изразява своето мнение“, добави той. По повод изборите в село Галиче, Добрев обяви, че е била извършена манипулация: „От вчера имаме нов арогантен начин на модел на управление в малките населени места. Бащата на депутат от ГЕРБ е бил председател на секционна избирателна комисия в селото. Той решава, че към 17:30 ч. изборният процес е приключил и затваря секцията. На протокола обаче се пише, че изборният процес е приключил в 20:00 часа. Резултатът в изборната секция - 44 гласа за ГЕРБ, 1 за Обединени патриоти и 3 за БСП“.  „Галиче е олицетворение на това как ГЕРБ правят и печелят избори. Това са нови иновативни политики. Понякога съм озадачен и шапка им свалям“, заключи Кирил Добрев.  По думите му именно тази секция е повлияла на изборния процес в селото.  Той разкри още, че 52-ма души са били участници в подвижна избирателна секция. „Сезирали сме прокуратурата, че е извършено грубо изборно нарушение в Галиче.", "date": "2018.05.21", "title": "Кирил Добрев брани Таско Ерменков -  задавал само въпроси, това му била работата"}
{"url": "https://www.faktor.bg/bg/articles/obshtestvo/zakon-i-red/drogiran-shofyor-bez-knizhka-blasna-politsay-v-sofiya", "text": "31-годишен шофьор без книжка е ранил полицай, докато шофирал след употреба на упойващи вещества, съобщиха от пресцентъра на МВР. Криминално проявеният мъж е задържан след преследване. По първоначална информация, тази сутрин около 1:20 ч., служители от отдел „Пътна полиция“ подали сигнал със стоп палка за спиране на лек автомобил „Тойота Селика“. Шофьорът не се подчинил и продължил, при което наранил крака на един от униформените. След преследване по Околовръстен път, в което се включили и допълнителни полицейски екипи, в района на метростанция „Обеля“, автомобилът с двама мъже в него бил спрян. Вътре били 31-годишният неправоспособен шофьор и 17-годишен пътник. И двамата – криминално проявени. При вида на униформените 17-годишният младеж глътнал няколко таблетки, което наложило да бъде откаран в болнично заведение за промивка, където е оставен за наблюдение. Работата по случая продължава.", "date": "2018.05.21", "title": "Дрогиран шофьор без книжка блъсна полицай в София"}
{"url": "https://www.faktor.bg/bg/articles/obshtestvo/zakon-i-red/mvr-strog-kontrol-na-balovete", "text": "В навечерието на баловете от МВР обещаха строг контрол и организация за опазване на сигурността на абитуриентите. Баловете ще бъдат от 23 до 30 май. Ще бъде създадена много добра организация, така че освен празниците да преминат безпроблемно за абитуриентите, да не се затруднява и трафикът в столицата. Ще има засилено полицейско присъствие на сборните пунктове, по маршрутите за придвижване и в районите на увеселителните и питейни заведения. На пътя ще бъдат всички мобилни камери на КАТ, които ще следят най-вече за неправилен превоз на абитуриенти, което е и най-честото нарушение. Ще се проверява стриктно и за алкохол и наркотици. За неправилен превоз на абитуриенти глобата за шофьора е 50 лв. и 50 лв. за това, че вози пътник без колан. За самия абитуриент глобата също ще бъде 50 лв. Миналата година са санкционирани 400 души.  Ще се следи и за използването на пиротехника в дворовете на училищата и около заведенията. Глобата там е от 500 до 2000 лв.", "date": "2018.05.21", "title": "МВР: Строг контрол на баловете"}
{"url": "https://www.faktor.bg/bg/articles/politika/hlyab-i-pasti/balgarskoto-prisastvie-li-plashi-v-novoto-ime-na-makedoniya", "text": "Когато премиерът обяви идеята си за рестарт на проекта „Белене“, си спомних пиесата „От много ум“ на Стефан Костов. Действието се развива по време на Османската империя. Един чорбаджия казва на турския бей, че българите готвят бунт, за да създадат свое царство. Беят не изглежда особено притеснен. Според него те нямали акъл да управляват държава. В този момент заптиета довеждат двама селяни. Единият обвинява другия, че му откраднал наръч с лук от бостана. Обвиненият признава. Беят отсъжда виновникът, или да плати 100 гроша, или да му наложат 20 тояги, или... да изяде лука. Осъденият започва да яде. Сълзи му текат от очите, мъчи се, но упорства. Все пак след като е изял няколко глави, не издържа и променя избора си. Предлага да го бият. На 17-та тояга, отчаяно моли заптиетата да спрат. Готов бил да си плати 100-те гроша... Е чорбаджи – пита беят – тези хора имат ли акъл да управляват държава? За пиесата си спомних и след  което отхвърли смелото предложение на Македонската църква БПЦ да ѝ стане църква майка. Не само, че владиците ни не приеха да живеем в братска любов с нашите братя в Македония, но искат да ни вкарат в нови абсурдни спорове и интриги. БПЦ, не МПЦ ОА била наследничката на Охридската архиепископия. Само че когато Сръбската църква, овладяла по нечестив начин македонските епархии след Първата световна война преди няколко години обяви някаква измислена „Охридска архиепископия“ на Йоан Вранишковски, никой в София не протестира! От много ум не можем и да проумеем огромния успех, който постигнахме в отношенията си с Македония. Подписахме договор, който призна „общата история, която обвързва двете страни и техните народи“. България се доказа и като катализатор за решаването на спора между Скопие и Атина. След като се завърна от София, където се бе срещнал с гръцкия си колега, македонският премиер Зоран Заев заяви, че името Илинденска Република Македония е възможен компромис с Гърция. Заев направи историческо заявление, което трябва да бъде анализирано внимателно. Важно бе не само това, което той каза и това, което не каза. Македонският премиер определи Илинденското въстание – „Първият илинден“, не като въстание на несъществуващия тогава „македонски народ“, а като \"символ на общата борба за свободна и автономна Македония, без разлика на народност, вяра, пол и убеждения\". Никой македонски премиер не е стигал до тук. Но Заев направи още една крачка. Той призна, че едва на „Втория Илинден“, през 1944 година е въведен македонският език като официален. С това индиректно призна очевидното. Че по време на \"Първия илинден\", през 1903 година, Крушевската република не си е поставяла за цел утвърждаването на македонски език. Всички нейни документи са били   По косвен начин Заев се дистанцира от фалшификацията с т.н. Крушевски манифест, който реално е написан две десетилетия по-късно. Лесно е на някой български патриотари да заклеймяват установяването на югославската република Македония като предателство срещу българщината. Но какви са били опциите през 1944 г.? Нито присъединяване на Македония към България, нито  автономна Македония, която да признава българщината са били възможни. Алтернативите са били автономна Македония в рамките на Югославия, която се е отрекла от българщината, но под маската на македонски език успява да запази повечето свои традиционни български характеристики, или връщане на Вардарския край към Сърбия. Историята на възрожденците, на Илинденското въстания и т.н. беше фалшифицирана, но запомнена. При алтернативен развой на събитията днес повечето македонци можеше и да не помнят кои са Гоце и Даме! Колкото и да вярват хората в някой фалшификат, колкото и страстно отрасналите с лъжата да се опитват да отхвърлят истината, все пак се намират смели умове, които я отстояват и дебатът продължава докато истината не възтържествува. Но ако някое историческо събитие е изтрито от колективната мемория, историческата истина рядко поражда емоции. Повечето македонци днес яростно ще твърдят, че Илинденското въстание е било на „македонския народ“, но историческите данни са нещо упорито. Те показват безспорно, че в основата на въстанието са стояли македонските българи. Не друг а Кръсте Мисирков – първият сериозен идеолог на извеждането на македонците от българската етно-национална тъкан - по негово признание, поради невъзможността да се осъществи „Макеодния с българска боя“ – признава   Същевременно малко македонци ще оспорят българския характер  на родените в Македония генерали от времето на Първата световна война. Ще ги признаят за български, но няма да си помислят, че това обвързва Македония с България. Те не ги помнят и не се идентифицират с тях. Но когато разберат какво са правили всички живи участници в Илинденското въстание по време на войните, мнозина ще започнат да си задават неудобни въпроси. И днес сръбски националисти, като външният министър Дачич не крият съжалението си, че вместо да оглавява „Югославия“ Сърбия не е анексирала Македония, Босна и други земи, когато имала възможност да го направи. И най-закоравелият български националист трябва да признае, че без „Вторият илинден“, без кодифицирането на македонския език (на база на диалекти, които говорещите ги с векове са определяли като български), измъкването на Македония от сръбския суверенитет е било мисия невъзможна! Днес всеки, който е бил в Македония забелязва, че в заведенията там се слуша предимно сръбска музика. Без македонския език, днес в Скопие и Охрид вероятно щеше да се говори на (може би развален) сръбски – както в Пирот и Враня.  Както и да го погледнем, Илинденска Република Македония обвързва новата държава с българските корени. Обвързва ни и „Третия илинден“, - както Заев нарича утвърждаването на независима Република Македония през 1991-92 година, което отново се осъществи с помощта на България. Ще ни обвързва и „Четвъртия Илинден“ – евентуалният компромис около това име постигнат не другаде, а в София. Никак не е за учудване, че гръцката опозиция изглежда не е склонна да приеме компромиса. Не защото в името „Илинденска Република Македония“ се съдържа някакъв иридентистки елемент - както бе официално заявено, а или защото не желаят Македония да се присъедини към НАТО и така да излезе окончателно от сръбската орбита, и/или защото това име обвързва Македония и България.  Само че натискът от страна на демократичния свят върху Ципрас ще бъде огромен и ако въпреки жестта на Скопие той провали влизането на Македония в НАТО, последствията на Гърция може да се окажат значими. Ако все пак реакцията на гръцката опозиция беше очаквана, то някои реакции в Македония и в България се оказаха достойни за перото на Стефан Костов. Говорителят на опозиционната ВМРО ДПМНЕ Александър Бичиклиски в своя профил във Фейсбук разкритикува предложението с думите: „Схемата е ясна. Нали трябва да славим Илинден заедно с българите и полека Илинденската държава ще стане част от Българската държава, защото нали имаме една история, един народ, една държава....“ Абсурдът е очевиден. Партия обявяваща се за наследник на ВМРО да отрича както българските корени, така и идентификацията с Илинден! Човек ще помисли, че в България всички тържествуваха, когато предложението за \"Илинденска\" Македония беше официално обявено. Да, ама не! Мастити български умове, се изредиха да повтарят, че името \"Илиндеска\" Македония не говорело за обща история, а за „кражба на историята“.  Както вече казах, историята не може да бъде открадната. Тя може да бъде фалшифицирана, но във века на интернет, фалшификациите излизат наяве! Няма да е лесно на днешните македонци да приемат българската идентичност на своите предци отпреди няколко поколения, защото това е противно на всичко, което са чули от своите родители и учители през целия си живот! Усилията на Зоран Заев за изграждане на една нова, модерна, инклузивна македонска идентичност по никакъв начин не застрашават българските национални интереси. За да се преодолеят последствията от десетилетните фалшификации, ни и нужен един дълъг процес на сътрудничество, свободен дебат и най-вече взаимно уважение.  За да излезем от кьорсокака, в който сме попаднали, ни трябва много търпение и малко акъл! Дано доживеем времето, когато пиесите на Стефан Костов престанат да бъдат актуални.", "date": "2018.05.21", "title": "Българското присъствие ли плаши в новото име на Македония?"}
{"url": "https://www.faktor.bg/bg/articles/rumen-petkov-poema-rakovodstvoto-na-abv-v-moment-v-koyto-partiyata-se-namira-v-trudna-situatsiya", "text": "Председателският пост на АБВ е преди всичко отговорност за мен – имаме една кауза и тя е България. Това каза новоизбраният председател на ПП АБВ Румен Петков в интервю за Агенция „Фокус“ за каузата му, за новата тактика на партията и курсът, по който поема тя след смяната на ръководството.  Петков обърна внимание, че поема ръководството на АБВ в момент, в който партията се намира в трудна ситуация и реакцията на залата по време на Третия конгрес натоварва с много позитивизъм и с много надежда.  „На тази надежда трябва да се отговори по един смислен, убедителен, политически, аргументиран и обществено-приемлив начин“, посочи той. „В заключителните си думи на конгреса казах, че има три групи хора. Едните са част от пейзажа, вторите са част от проблема. За съжаление тези две групи са много силно представени в нашия парламент. Третата група хора, която в голямата си част се олицетворява от АБВ, са хората, които могат да решават проблеми. Каузата е чрез активен диалог да търсим решение на проблемите, които се изсипват върху страната ни и върху всеки един български гражданин“, допълни новоизбраният председател на АБВ.", "date": "2018.05.21", "title": "Румен Петков: Поемам ръководството на АБВ в момент, в който партията се намира в трудна ситуация"}
{"url": "https://www.faktor.bg/bg/articles/medvedev-kam-radev-ochekvame-skori-i-premierat-borisov-v-moskva", "text": "\"В най-близко време очакваме визита на премиера Борисов в Русия\". Това заяви министър-председателят на Русия в началото на разговорите с президента Румен Радев в Москва.  \"Нашите народи са свързани в дългогодишна дружба и духовна близост и в този контекст вашата визита има особено значение\", заяви Дмитрий Медведев в началото на срещата му с българския държавен глава.  Руският премиер подчерта необходимостта от активизация на търговско-икономическите отношения между двете страни, които в последните години не са в най-добрата си фаза. Той настоя също за необходимостта от по-добра динамика на това сътрудничество и изрази надежда, че като резултат от визитата на Радев да се придвижат тези отношения напред, съобщи още Медведев.", "date": "2018.05.21", "title": "Медведев към Радев: Очакваме скоро и премиера Борисов в Москва"}
{"url": "https://www.faktor.bg/bg/articles/novini/svyat/potresavasht-doklad-na-britanskiya-parlament-zlatoto-na-moskva-zaplashva-natsionalnata-sigurnost-na-velikobritaniya", "text": "Te, общо взето, ни смятат за лигльовци и че могат да се възползват от всички свободи и правна защита (във Великобритания), докато крадеш у дома. Така че крадеш на място с правен нихилизъм и изнасяш откраднатото на място със солидно правораздаване.\" Този цитат от журналиста Люк Хардинг е включен в разпространения доклад на комисията за външна политика на британския парламент, озаглавен \"Златото на Москва: Руската корупция във Великобритания\", пише \"Дневник\". В него депутатите заключават, че острите думи, които премиерът Тереза Мей използва по адрес на управляващите в Русия след нападението срещу Сергей Скрипал в началото на март 2018 г., не са последвани от достатъчно категорични действия срещу \"прикриването и прането в Лондон на пари, натрупани от корупция от президента Путин и неговите съюзници\". \"Това са активи, на които Кремъл може да разчита винаги за директна или косвена подкрепа на кампанията на президента Путин да подкопава международната система от правила, да отслабва нашите съюзници и да съсипва взаимно подсилващи се международни мрежи, подкрепящи британската външна политика\", се казва още в доклада. Заключения на някои от източниците на комисията са, че т.нар. руски пари, изнесени към Великобритания, включително нейните отвъдморски територии, са в рамките на поне 100 милиарда паунда и далеч не всички тези милиарди са от корупция и престъпни действия. От една страна, на сумата се гледа като на източник на ползи за Лондонското сити, финансовата система и имотния и луксозния пазар. От друга, фактът, че заедно с парите много руснаци са \"изнесли\" и децата и семействата си във Великобритания, се възприема като един вид осигуровка, че няма да има ескалация на напрежението с Русия, стигаща до заплаха от въоръжен конфликт. Но от трета, депутатите заключават, че щетите от така създалото се положение са по-големи от ползите, включително защото така без проблеми се заобикалят санкции. \"Не може повече да се продължава така, сякаш нищо не се е случило. Мащабът на щетите, които тези \"мръсни пари\" могат да нанесат на интересите на британската външна политика е много по-голям, отколкото руските транзакции в Ситито. Няма оправдания Великобритания да се затваря очите, докато клептократите на Путин и потъпкващи човешките права използват пари, изпрани през Лондон, за да корумпират наши приятели, да отслабват съюзите ни и да подкопават вярата в нашите институции\", заяви консервативният член на парламента Том Тъджънхет. В доклада се призовава правителството да попречи на възможността Русия да набира валута през финансовите пазари и центрове в Лондон. Като пример за противоречивата ситуация се сочи това как на 16 март - само два дни след като Мей изгони 23-ма руски дипломати заради обвинението, че Москва най-вероятно стои зад покушението с нервнопаралитично вещество - Русия успешно е пласирала емисия еврооблигации за 4 млрд. долара, от които почти половината са купени от инвеститори от Великобритания. Ден преди това такива инвеститори са участвали в сделка с облигации на \"Газпром\" за 750 млн. евро, реализирана през руската банка \"ВТБ Капитал\", която иначе е обект на санкции. Правителството трябва \"ясно да заяви, че Кремъл вече е нежелан на пазарите ни, трябва да сме единни в усилията си за подкрепяме думите си с действия - в Ситито, чрез правителствената политика и със съюзниците ни в САЩ, Г-7 и ЕС\", призовава още Тъджънхет. Руският посланик Александър Яковенко предупреди, че правителството трябва да внимава, защото негови сънародници подготвят защита на интересите си пред съда, че да се налагат санкции, \"само защото някой е приятел на някого не е никакво правно основание\" и че всичко това поставя под въпрос репутацията на Великобритания да защитава хората на нейна територия чрез върховенство на закона. В доклада се обяснява какви са част от тези руснаци. \"Налице е пряка връзка между богатството на олигарсите и способността на президента Путин да прилага агресивната си външна и вътрешна политика. Съвременните олигарси дължат богатството си на президента и в замяна на това действат като източник на частно финансиране за Кремъл.\" Оливър Бълой, един от поканените да свидетелстват пред комисията, описва: \"Всъщност подобно на средновековните аристократи, разполагали с имущество по волята на краля, олигарсите имат своето богатство по волята на Путин. Те трябва да го притежават и да му се наслаждават в замяна на това, че той получава каквото поиска и когато го поиска.\" Общо взето, същото обяснява и Роман Борисович, руснак, който живее в Лондон от две десетилетия. Финансист и борещ се с корупцията, той поддържа Фонда за борба с корупцията на Алексей Навални и бе главен герой в From Russia with Cash, документален разследващ филм на Сhannel 4. \"Гледайте на руските олигарси като нагласа. Няма значение колко различни може да ви изглеждат - единият има футболен клуб, другият дарил пари на \"Оксфорд\", третият бил в затвора по време на комунизма - между тях има нещо много общо. Те могат да бъдат оценени по един и същи критерий, защото не са станали сами бизнесмени по американски маниер, а всеки от тях е направил парите си чрез връзките с руското правителство... Тази връзка ги принуждава да правят всякакви услуги на Путин, било то скрити, видими или невидими. Може едната година да дарят 7 милиона долара на Републиканската партия в САЩ за изборите за президент, а другата да подкрепят антиевропейска неправителствена организация в Германия. Всички те правят едно и също, просто ние не виждаме повечето от стореното.\"", "date": "2018.05.21", "title": "Потресаващ доклад на британския парламент: Златото на Москва срещу националната сигурност на Великобритания"}
{"url": "https://www.faktor.bg/bg/articles/novini/svyat/i-paragvay-otrkir-posolstvo-v-yerusalim", "text": "В Йерусалим откриха посолство на Парагвай, след като по-рано този месец посолствата си там преместиха САЩ и Гватемала. На церемонията присъства лично президентът на Парагвай  Орасио Картес, която откри посолството заедно с израелския премиер Бенями Нетаняху. Палестинската администрация осъди решението на Парагвай и нарече това \"безотговорна и провокационна стъпка\", съобщава Reuters.", "date": "2018.05.21", "title": "И Парагвай откри посолство в Йерусалим"}
{"url": "https://www.faktor.bg/bg/articles/opravda-zoran-zaev-po-deloto-za-podkupna-ot-160-hil-evro", "text": "Министър-председателят на югозападната ни съседка Зоран Заев заяви, че предложението „Република Илинденска Македония\" не отпада и призова да му бъде даден шанс, предава скопският телевизионен канал „Алсат-М“. Според Заев последното предложение за промяна на името запазва достойнството на Македония, изпълнява условията на Гърция и очакванията на гражданите на двете страни, пише \"Фокус\". „Гърция трябва да се съсредоточи и да премисли добре, защото това предложение отговаря на очакванията на гражданите на двете страни\", подчерта македонският премиер.  Междувременно съдът в Македония оправда Зоран Заев по делото „Подкуп“, съобщава скопското електронно издание МКД. Обвинението не успя да докаже, че премиерът на югозападната ни съседка е поискал подкуп в размер на 160 хил. евро от бизнесмена Иван Николов Сачевалиев, докато е заемал поста кмет на Струмица. Делото „Подкуп“ бе в ход три години. Първоначално Заев бе обвинен във взимане на рушвети, но по-късно прокурорите поискаха преквалифициране на делото и настояха Заев да бъде осъден за искане, а не за получаване на подкупи – престъпление, за което в македонското законодателство е предвидено наказание от една до пет години лишаване от свобода.", "date": "2018.05.21", "title": "Зоран Заев: Гърция да премисли добре за Илинденска Македония"}
{"url": "https://www.faktor.bg/bg/articles/novini/balgariya/na-22-may-nov-protest-pred-sinoda-da-prerazgledat-reshenieto-si-za-makedoniya", "text": "Фондация \"Българска памет\" и Инициативния комитет за общо честване на 1000 г. Охридска архиепископия от църквите на България и Македония свикват нов протест пред Синодалната палата на 22 май от 18.00 ч.  Ето и пълния текст на призива:", "date": "2018.05.21", "title": "На 22 май нов протест пред Синода - да преразгледат решението си за Македония"}
{"url": "https://www.faktor.bg/bg/articles/novini/svyat/ognyan-minchev-balgarskiyat-prezident-tryabva-da-izrazi-trevoga-ot-militarizatsiya-na-cherno-more-sled-aneksiyata-na-krim", "text": "В коментар за слушателите на „Хоризонт“ на БНР \r\nпо повод посещението на президента Румен Радев в Русия политологът Огнян\r\n Минчев заяви, че изразените публично позиции от държавния глава \r\nпрепотвърждават искането му да бъдат вдигнати санкциите срещу Москва. \r\nСпоред Минчев правомощията на българския президент не са високи, особено\r\n в сферата на икономиката, но:  „Той може съвсем спокойно да \r\nпостави въпросите, които засягат българския национален интерес, \r\nнезависимо от това дали те се намират в обхвата на неговите пълномощия и\r\n възможности за цялостно решаване“.   Минчев изброи въпросите,\r\n които според него би следвало да се поставят пред руския президент. \r\nПървият от тях е за цената на руския газ за България, която, по думите \r\nму, вече три десетилетия сериозно надвишава средната цена на този \r\nприроден ресурс в Европа. На второ място през последните 30 години \r\nостава нерешен и въпросът за руските входни мита за български стоки, \r\nкато обмитяването на нашата продукция е по-високо от това за други бивши\r\n страни - членки на Източния блок, воден от бившия Съветски съюз. \r\nВъзможността не само да се получава руски газ, но и да се транзитира \r\nсъщо е на дневен ред, допълва анализаторът и подчертава, че както за \r\nЮжен, така и за Северен поток, постигането на съгласие по този въпрос \r\nняма да е лесно от международна гледна точка и от гледна точка на \r\nзаконодателството на Европейския съюз.  Огнян Минчев е убеден,\r\n че българският президент като държавен глава на страна член на ЕС и \r\nНАТО, трябва да изрази тревога от нарастващото напрежение в региона – \r\nособено в района на Черноморието и на Балканите – и „от активно \r\nразширяващата се милитаризация на Черно море след анексията на Крим от \r\nстрана на Русия, както и от опитите на руските специални служби да \r\nинтервенират във вътрешните работи на балканските страни и да създават \r\nнапрежение от типа на това, което се случи в Черна гора – опита за \r\nпреврат, чиито следи водят до специалните служби на Русия\".  Според\r\n политолога българските официални лица не бива да се държат при \r\nпосещение в Русия по начин, който създава противопоставяне:  „България\r\n има силна нужда от нормални, равнопоставени и взаимноизгодни отношения с\r\n Русия и именно заради тази потребност е необходимо проблемите да бъдат \r\nназовавани категорично, пряко, с необходимото уважение и да се търсят \r\nмеханизми и общи пространства на взаимен интерес, в който тези проблеми \r\nда бъдат разрешавани“.  Огнян Минчев смята, че възродената \r\nгеостратегическа конкуренция неизбежно ще се отрази на отношенията на \r\nБългария както с нейните партньори, така и със страни като Руската \r\nфедерация, които влизат в „конкурентна схватка“ с тях.  „Но \r\nако ние наистина претендираме, че имаме специални отношения с Русия, \r\nизградени върху някакви специфични близости – културни, исторически, \r\nрелигиозни – изградени между България и Русия, ние би следвало да \r\nизползваме този исторически потенциал, ако претендираме, че той е \r\nналичен, именно, за да вървим в посока, която е обратна на това \r\nгеополитическо противопоставяне, да вървим в посока смекчаване и в \r\nпосока регулиране на отношенията – не само между България и Русия, но и \r\nмежду по-широките блокове, чиито представители се явяват те в \r\nсъвременния свят\".  Разговорът на Даниела Якова с политолога Огнян Минчев можете да чуете от звук", "date": "2018.05.21", "title": "Огнян Минчев: Българският президент трябва да изрази тревога от милитаризация на Черно море след анексията на Крим"}
{"url": "https://www.faktor.bg/bg/articles/vrachanka-pipna-ryadko-zabolyavane-ot-domashno-sirene", "text": "С рядко срещаното в региона заболяване ку-треска се е заразила врачанка. Това съобщиха днес от Регионалната здравна инспекция, предаде Дарик.  Заразата се предава от животно на човек, като в случая става дума за предаване на болестта чрез домашно направено краве сирене. Проявите на заболяването били нетипични - повишена температура и болки в мускулите. Затова първоначални никой не се усъмнил за заразното заболяване, по-късно обаче се появили съмнения, че става дума именно за ку-треска. Направени били лабораторни изследвания, които били изпратени в Центъра за заразни и паразитни болести в София, от където преди дни потвърдили диагнозата. \"Призоваваме хората да се хранят по-отговорно, като ползват само храна с проверен произход\", напомнят за пореден път от Регионалната здравна инспекция във Враца.", "date": "2018.05.21", "title": "Врачанка пипна рядко заболяване от домашно сирене"}
{"url": "https://www.faktor.bg/bg/articles/radan-kanev-1-2", "text": "Зам. председателят на  Демократична България, Радан Кънев обяви във \"Фейсбук\", че се прави опит да бъде спрян протестът, срещу рестарта на \"Блене\":  Думите на Кънев са коментар на написаното на Фейсбук на страницата на  Демократична България: \"Днес в 10:00 часа, в СДВР беше извикан представител на Демократична България, във връзка с обявения Национален протест против рестартирането на АЕЦ \"Белене\", насрочен за 22.05.2018 г. (вторник), пред Министерски съвет. СДВР изиска Демократична България да промени деня, мястото и часа на протеста с „аргумента“, че по същото време е „организиран“ контрапротест в защита на проекта Белeне от ПП АБВ. Демократична България е заявила в общината и обявила в публичното пространство организацията на протеста, в указаните от закона срокове.  Заявяваме, че СДВР няма никакво законно основание да иска промяна на мястото, часа и деня на събитието. Забрана за провеждането на протеста, може да бъде наложена само от кмета на Столична община, в 24 часов срок от уведомлението за провеждането му.  Такава забрана няма. Властта, чрез СДВР се опитва да спре протеста на Демократична България. Изплашеният Бойко Борисов очевидно се крие зад гърба на Румен Петков, когото изпраща да защити кражбата Белене.  Никъде в публичното пространство (в медиите, на сайта на АБВ и в социалните мрежи) няма информация за подобно събитие на ПП АБВ.  Заявяваме че, няма да позволим на слугите на енергийната мафия - ГЕРБ, БСП и АБВ, да попречат на свободните граждани да изразят своето несъгласие с това милиарди левове да бъдат излети в корупционния гьол „Белене“ и в джобовете на сателитите на Путин. Напомняме на Бойко Борисов, че годината е 2018, и с милиционерски и тоталитарни методи няма да наложи на свободните граждани поредния корупционен проект от руския енергиен шлем.  Очакваме ви на протеста!\"", "date": "2018.05.21", "title": "Радан Кънев: Опитите да бъде спрян протестът против рестартирането на АЕЦ \"Белене\" е обречен на провал"}
{"url": "https://www.faktor.bg/bg/articles/pochina-reporterkata-tsvetelina-atanasova", "text": "Почина репортерът на БНТ Цветелина Атанасова, съобщиха от телевизията.  \"Повече от 25 години тя посвети на Българската национална телевизия. Цветелина Атанасова се гмуркаше в морето, за да ни разкаже за неговото опазване и подводните обитатели. Водеше ни към фаровете и тяхната \"Светлина в безкрая\". Изкачваше планините и даваше личен пример за опазването им. Смелостта и любопитството на Цвети я отведоха и на Антарктида. С филмите за Белия континент ни направи съпричастни към изследванията на полярниците и ни показа красивите залези \"на края на света\". Ще я запомним с нейната деликатност, всеотдайност и приключенски дух\", пишат от БНТ.", "date": "2018.05.21", "title": "Почина репортерката на БНТ Цветелина Атанасова"}
{"url": "https://www.faktor.bg/bg/articles/ndk-otvarya-vrati-za-zhelaeshti-da-sednat-v-stola-na-merkel-i-da-se-snimat-s-tablkata-na-makron", "text": "Ден на отворените врати се провежда в НДК след срещата на върха Европейски съюз – Западни Балкани. Заради българското европредседателство от Националния дворец на културата дават възможност на всеки желаещ да седне в стола на канцлера Ангела Меркел и да се снима с табелката с името на френския президент Еманюел Макрон. Посетителите ще мога да се разходят из залите на НДК и да застанат зад трибунките, където лидерите се изказваха по време на срещата на върха. „Лидерите бяха много отворени. Бяха се отдали на атмосферата, нямаха някакви специални пртенции”, каза пред камерата на bTV ресорният министър Лиляна Павлова. По думите й от протокола на Европейския съвет са взели решението балканските лидери да бъдат сложени между европейските по време на срещата. Конгресният център ще е отворен за посетители до 16 часа.", "date": "2018.05.21", "title": "НДК отвори врати за желаещи да седнат в стола на Меркел и да се снимат с табелката на Макрон"}
{"url": "https://www.faktor.bg/bg/articles/zrelostnitsi-pishat-po-variant-24-na-maturata-po-balgarski-ezik-i-literatura-za-12-klas", "text": "Матурата по български език и литература за дванайсетокласниците, както всяка година, беше генерирана в 5 сутринта в Министерството на образованието. От над 11 милиона възможности беше изтеглен изпитният вариант. Темата за писане е номер 24, но какво се крие зад това число, учениците ще разберат в 8 часа, когато започва и изпитът. Над 55 000 дванайсетокласници ще покажат знанията си днес.", "date": "2018.05.21", "title": "Зрелостници пишат по вариант 24 на матурата по Български език и литература за 12 клас"}
{"url": "https://www.faktor.bg/bg/articles/dzhip-upravlyavan-ot-dama-se-razhozhda-naglo-iz-peshehodnata-zona-na-vitoshka", "text": "Джип мина през булевард \"Витоша\", където е пешеходната зона и превозното средство няма право да се движи там. За случая сигнализира зрител на Нова телевизия. Зад волана е дама на средна възраст, която минава през отсечката в три часа през нощта. Жената спокойно се движи по пешеходната зона. След като стига до края на улицата обаче, прави обратен завой и се връща.", "date": "2018.05.21", "title": "Джип, управляван от дама, се \"разхожда\" нагло по пешеходната зона на \"Витошка\""}
{"url": "https://www.faktor.bg/bg/articles/d-r-angel-kunchev-sluhat-za-otrovenata-voda-v-sofiya-e-otvratitelno-deyanie", "text": "При замервания на над 500 показателя в 78 точки през последните 3 дни никъде няма засечени отклонения в качеството на водата, която София пие. Това посочи в студиото на бТВ директорът „Експлоатация и поддръжка” в „Софийска вода” Станислав Станоев. Повод за думите му станаха плъзналите слухове за отравяне на яз. Искър, официализирани от „червения” депутат Таско Ерменков. „Получихме множество обаждания от притеснени клиенти от всички райони на София”, призна Станоев. Той обаче подчерта, че качеството на водата се следи непрекъснато, а ключовата инфраструктура като язовирите Искър и Бели Искър, пречиствателните станции и резервоарите са строго охранявани от полицията. „Хвърля се сянка върху един продукт, който се използва от всички. За разлика от други показатели като въздуха, водата в София е перфектна, една от най-добрите в европейските столици”, подчерта главният държавен здравен инспектор д-р Ангел Кунчев. По думите му контролът е „жесток” на всеки етап и се прави както от фирмата, така и от здравните власти. „При качеството на софийската вода да пуснеш такъв слух, от човешка гледна точка е отвратително деяние”, категоричен беше той. Таско Ерменков беше поел ангажимент да се включи в разговора по телефона, но това така и не се случи.", "date": "2018.05.21", "title": "Д-р Ангел Кунчев: Слухът за отровената вода в София е отвратително човешко деяние"}
{"url": "https://www.faktor.bg/bg/articles/obshtestvo/lyubcho-neshkov-kogato-nyakoy-iska-da-se-sreshta-s-generali-dobre-e-te-da-badat-balgarski", "text": "За определени хора македонският въпрос е бизнес. В момента сме свидетели на спор за влияние, а не спор за името на Македония, коментира пред бТВ журналистът Любчо Нешков относно противоречивите новини от последните дни за консенсус между Скопие и Атина за името на Република Македония. България няма проблем с името на Македония и въобще няма отворени въпроси след подписването на договора за добросъседство преди година, каза журналистът. Според него има интереси и опити за дестабилизация на региона чрез спора за името на Македония, от който зависи дали държавата ще бъде приета в Европейския съюз и НАТО. Отказът на Българската православна църква да участват в съвместно честване с македонската църква на 1000 години от създаването на Охридската архиепископия той коментира като атака срещу усилията на българската държава от последните 12 месеца. Когато някой иска да се среща с генерали, добре е те да бъдат български, каза още Любчо Нешков във връзка със срещата на генерал Решетников с русенския митрополит Наум.", "date": "2018.05.21", "title": "Любчо Нешков: Когато някой иска да се среща с генерали, добре е те да бъдат български"}
{"url": "https://www.faktor.bg/bg/articles/balgarin-arestuvan-vav-frantsiya-zaradi-samneniya-za-podgotvyan-atentat", "text": "48-годишният мъж бил арестуван в събота на железопътната гара в Марсилия, Франция. Той е арестуван след като жена съобщила за подозрителното му поведение, а в чантата си е носил електрически материали, които може да се използват за изработване на взривно устройство. Първоначално задържаният отказвал да каже името си, говорил на руски и твърдял, че е чеченец. Едва в неделя властите установили, че мъжът е 48-годишен българин. Полицията го издирвала за опит за убийство. Нещата, които носил не били опасни сами по себе си, но можело да се използват за изработка на взривно устройство. Обвиненият в блудство с първокласнички остава в ареста (СНИМКИ) При задържането мъжът не е оказал съпротива, а гарата в Марсилия била затворена за четири часа.", "date": "2018.05.21", "title": "Българин, издирван за убийство, е арестуван във Франция заради съмнения за подготвян атентат"}
{"url": "https://www.faktor.bg/bg/articles/vuychoto-na-ubitiya-georgi-yoan-matev-e-psihopat-iskame-spravedliva-prisada", "text": "Марсел Матев отказа да свидетелства срещу брат си Йоан - обвинен в убийството на 15-годишния Георги Игнатов в Борисовата градина. Спрямо българския закон, когато може да навредиш на свой близък роднина, имаш право да не говориш срещу него. А именно на базата на неговите показания се крепи основната теза на прокуратурата. Така се стигна и до разкриването на жестокото убийство от 02.06.2015 г. в Борисовата градина. Процесът продължава с разпити на другите свидетели и разглеждане на доказателствата.  Според вуйчото на Георги Игнатов - Илиян Георгиев, има много други ключови свидетели и достатъчно доказателства, който сочат, че Йоан Матев в извършителят на престъплението. \"Аз съм сигурен, че Йоан Матев е убиецът и трябва да бъде осъден. Той е един психопат - самото му поведение пред медиите е доказателство, че той не изпитва угризения за извършеното\", смята Георгиев. По думите му Матев \"е имал силна нужда в този ден да убие\". \"Крил се е, защото е мисли, че ще му се размине. Въпреки това аз вярвам в българската правосъдна система и съм оптимист. Искам институциите да си свършат работата и виновните да влязат в затвора. Ние искаме справедливост, не търсим мъст\", отбеляза вуйчото на Георги пред Bulgaraia ON AIR.", "date": "2018.05.21", "title": "Вуйчото на убития Георги: Йоан Матев е психопат, имал е силна нужда да убие"}
{"url": "https://www.faktor.bg/bg/articles/medvedev-ochakva-vizita-i-na-premiera-boyko-borisov", "text": "Българският и руският народ са свързани от приятелство и духовна близост, но е нужно активизиране на търговско-икономическата дейност, тъй като стокообменът намалява и трябва да му се даде по-голяма динамика. Това каза руският премиер Дмитрий Медведев на среща в Москва с президента на България Румен Радев, който е на работно посещение в Руската федерация. Българският държавен глава отбеляза, че за миналата година двустранният стокообмен възлиза на 3.6 млрд. евро, което е по-малко от предишните нива. \"В резултат на вашата визита се надявам да предвижим отношенията ни на друго ниво\", каза Медведев на Радев и обяви, че очаква визита и на премиера Бойко Борисов. Българският президент обяви, че визитата му в Руската федерация възстановява прекъснатия диалог на най-високо ниво. Той каза още, че енергетиката е една от областите, в който двете държави могат да си сътрудничат и изрази надежда двете правителства да работят за пряка доставка на газ от Русия през Черно море. Същата теза Радев развива и в интервю за руския вестник \"Комерсант\". \"Възобновяването на проекта АЕЦ \"Белене\" предполага и руско участие\", обяви Радев. Той каза, че сред областите на сътрудничеството са туризмът, образованието и науката. Президентът каза, че отношенията между двете страни не се базират само на икономически интереси, а и на дълбоки културни връзки, говори за 140-годишнината от Освобождението от Османско иго благодарение на Руско-турската освободителна война. Довечера президентът Радев и съпругата му ще гледат операта \"Зигфрид\" на Рихард Вагнер в изпълнение на Софийската опера и балет в Болшой театър. Утре в Сочи държавният глава ще се срещне с руския си колега Владимир Путин. Визитата на Радев в Русия, макар и работна, е първата след деветгодишно прекъсване. През февруари 2009 г. на официално посещение в Москва беше тогавашният държавен глава Георги Първанов. Президентът Росен Плевнелиев е бил в Русия само за откриването на Олимпиадата в Сочи през 2014 г., но не е имал официални срещи с руски политици. Премиерът Бойко Борисов също не е ходил в Москва. Путин беше в България през 2010 г. в качеството си на министър-председател.", "date": "2018.05.21", "title": "Румен Радев към Медведев: Възобновяването на проекта АЕЦ \"Белене\" предполага и руско участие"}
{"url": "https://www.faktor.bg/bg/articles/rumen-radev-katsna-v-moskva-gotvi-se-za-sreshta-s-medvedev", "text": "Президентът Румен Радев кацна в Москва за работно посещение. Българската делегация пристигна на летище \"Внуково 2\" в руската столица. По програма първата среща на българския държавен глава е с министър-председателя Дмитрий Медведев в Кремъл. Първият ден от визитата на Радев ще завърши със среща разговор с видни български и руски културни дейци.  Утре сутринта българската делегация излита за черноморския курорт Сочи. Там президентите на България и Русия ще разговарят в лятната резиденция на руския президент \"Бочаров Ручей\" в черноморския курорт Сочи. В \"Бочаров Ручей\" Путин е приемал Джордж Буш, Ангела Меркел, Реджеп Ердоган и редица още държавници, политици, високопоставени световни личности.  Последната среща между президентите на Русия и на България е била през 2009 година.  \"Визитата на Румен Радев в Москва е много позитивен знак и за Русия, и за България. Надявам се, че тя ще даде нов импулс за целия спектър на нашите двустранни отношения и ще стане начало за по-нататъшна интензификация на политическите контакти\", заяви пред Епицентър.бг руският посланик у нас Анатолий Макаров.", "date": "2018.05.21", "title": "Румен Радев кацна в Москва, отива в Кремъл на среща с Медведев"}
{"url": "https://www.faktor.bg/bg/articles/ramzan-kadirov-ne-ibliskata-dyavolskata-darzhava-stoi-zad-atentata-v-grozni-a-zapadat", "text": "Аз не вярвам, че Ислямска държава (ИД) стои зад атентата в Грозни, каза чеченският лидер Рамзан Кадиров, предаде нюзру.  Президентът на южната руска автономна република коментира терористичния акт в нейната столица от събота. \"Иблиската (наименование на дявола в исляма) държава лъже. Не че нейните бойци не могат да извършат такова зверско нападение, но атаката в Грозни не е извършена от членове на ИД. Атентатът е планиран и осъществен от една западна държава. Нашата информация е потвърдена от оперативни данни\", заяви Кадиров.  Четирима души нападнаха православната църква \"Св. Архангел Михаил\" в събота. При атаката загинаха седем души - двама полицаи и мирянин, и нападателите. Отговорността за атентата пое ИД.", "date": "2018.05.21", "title": "Рамзан Кадиров: Една западна държава, а не \"Иблиската\" (дяволската) стои зад атентата в Грозни"}
{"url": "https://www.faktor.bg/bg/articles/s-miting-v-bosna-erdogan-tarsi-podkrepa-sled-kato-evropa-mu-nalozhi-zabrana-za-predizborna-agitatsiya", "text": "Президентът на Турция Реджеп Тайип Ердоган направи опит да удари европейските държави, които му забраниха да води предизборната си кампания върху своите територии, след като призова, по време на митинг в Босна, всички турци от турската диаспора в чужбина да гласуват за него и управляващата Партия на справедливостта и развитието на изборите през следващия месец, предава Voice of America. Президентските и парламентарни избори на 24 юни ще донесат на Турция промяна към силна, изпълнителна президентска система, която беше одобрена на референдум през миналата година. „Като европейски турци вие винаги сте ни подкрепяли в голям обхват. Сега отново се нуждаем от вашата подкрепа на изборите на 24 юни“, заяви Ердоган по време на митинг в спортната зала на Сараево, където поддръжниците му развяваха турски и босненски знамена. „Във време когато прославени европейски държави, твърдейки че са люлката на цивилизация, се провалиха, Босна и Херцеговина показаха, позволявайки ни да се съберем тук, че е истинска демокрация, а не фалшива“, заяви Ердоган пред тълпа от около 15 000 души.", "date": "2018.05.21", "title": "С митинг в Босна Ердоган търси подкрепа, след като Европа му наложи забрана за предизборна агитация"}
{"url": "https://www.faktor.bg/bg/articles/mitsotakis-republika-ilindenska-makedoniya-e-vaplashtenie-na-iredentizma", "text": "Илинден и Илинденско-Преображенското въстание са олицетворение на македонския иредентизъм. Това твърде лидерът на гръцката опозиционна партия „Нова демокрация“ Кириакос Мицотакис по време на своето посещение на гръцкия остров Корфо. Той увери, че водената от него политическа сила никога няма да приеме предложението „Република Илинденска Македония“, предава скопският телевизионен канал „Сител“, цитиран то \"Фокус\". \"През последните дни чухме и аз лично бях информиран, че се обсъжда името „Република Илинденска Македония\". Нека изясним някои въпроси за онези, които не изглеждат добре запознати с нашата история. Илинденското въстание и името на Илинден са свързани с македонския иредентизъм. Това е име, олицетворяващо национално въстание, което тогава имаше лозунг за „Македония на македонците“ и създаването на Велика Македония с главен град Солун. С други думи, същото име, за което говори и вероятно още разговаря (Алексис) Ципрас, е въплъщение на иредентизма“, заяви Мицотакис от като допълни, че му се струва, че „винаги, когато Ципрас преговаря нощем и сам, става опасно за националните интереси“ на Гърция. Лидерът на гръцката консервативна партия отново спомена позициите на „Нова демокрация“ за прилагане на принципа ерга омес в разрешаването на спора за името и конституционна промяна като предпоставка за всяко решение на проблема между Скопие и Атина. „Наистина се надявам, въпреки че господин Ципрас още не ни е уведомил, вече е отхвърлил името като неприемливо, тъй като то обижда историята на нашата страна и при никакви обстоятелства не може да бъде прието“, допълни Мицотакис.  *В днешно време   означава „политика или действия на лица, партии или държави, които се стремят да присъединят към своята държава дадена област (със или без населението) – в момента част от друга държава“. Според друго определение това е политика на държава, партия или политическо движение, целяща обединение на народа, нацията и етноса в рамките на единна държава. Изразява се в етническа мобилизация, при която се повдига въпросът за присъединяване на територията, на която живеят хора от даден етнос, с основната държава, в която същият етнос е болшинство.", "date": "2018.05.21", "title": "Мицотакис за името Илинденска Македония: Когато Ципрас преговаря нощем и сам, става опасно за националните интереси"}
{"url": "https://www.faktor.bg/bg/articles/gartsiya-e-blizo-do-uspeshno-izlizane-ot-mezhdunarodnata-spasitelna-finansova-programa", "text": "Гърция и нейните международни кредитори постигнаха първоначално споразумение за последните реформи, които Атина трябва да приеме, подготвяйки по този начин пътя за приключване на прегледа по изпълнение на последната спасителната програма през изминалия осемгодишен период, съобщава \"Уолстрийт джърнъл\". Делегация от Европейската комисия, спасителният фонд на еврозоната на Европейската централна банка (Европейския стабилизационен механизъм) и Международния валутен фонд постигнаха в събота техническо споразумение с гръцките официални лица. Очаква се тези мерки да бъдат одобрени в петък (25-и май) в Брюксел от Финансовите министри на еврозоната. \"Гръцките власти се стремят да приложат тези мерки възможно най-бързо преди официалната среща на Еврогрупата на 21-ви юни\", заявиха европейските институции, отговарящи за спасителна програма на Гърция. \"За тази цел интензивният обмен между институциите и гръцките власти ще продължи през следващите седмици\". Трябва да се има предвид, че след осем години на икономически и политически сътресения и три спасителните финансови програми, Гърция най-сетне се намира недалеч от успешното излизане от тези програми. През следващите няколко седмици Атина трябва бързо да предприеме редица реформи в областта на енергетиката, пенсионните и трудовите въпроси и да покаже напредък в програмата си за приватизация. Това ще проправи пътя за дискусии относно облекчаване на държавния дълг и нивото и формата на мониторинг на страната след изтичането на трета спасителна програма през август. Кредиторите на Гърция искат да продължават да запазват строг контрол върху бюджета на страната в продължение на няколко години и да попречат на Атина да се откаже от реформите, целящи стабилизиране на все още слабата ѝ икономика. Гръцкият финансов министър Евклид Цакалотос заяви, че споразумението относно прегледа на спасителните мерки означава, че може да се започне дискусия за това как да се облекчи растящият дълг на страната, добавяйки, че повече яснота може да има през настоящата седмица. Три месеца преди края на програмата, гръцките кредитори все още не са взели решение как да облекчат дълга на страната, оценен на около 320 млрд. евро. Досега европейските кредитори отлагаха подобна дискусия поне до края на настоящата спасителна програма. Те не са съгласни с МВФ относно размера на спасителните фондове, които ще бъдат преструктурирани и относно автоматичното и безусловно облекчаване на дълга за което настояват гръцките власти. Неуспехът да се постигне съгласие по въпроса за дълга би направило уязвимо пълното завръщане на Гърция на международните парични (дългови) пазари и би подкопало доверието по отношение на способността на Атина да излезе успешно от трета спасителна програма.", "date": "2018.05.21", "title": "Гърция е близо до успешно излизане от международната спасителна финансова програма"}
{"url": "https://www.faktor.bg/bg/articles/panika-i-pisatsi-v-airbus-izletyal-ot-turtsiya-s-234-dushi-na-borda", "text": "Самолет Airbus 321 на турската авиокомпания OnurAir, летящ от Анталия - Челябинск, кацна аварийно кацане на летището във Волгоград.  Причината е разхерметизация на салона на лайнера.  Кислородните маски на пътниците са паднали, започна е паника. В резултат на инцидента никой не е пострадал. След кацането обаче хората са се нуждаели от психологическа помощ. \"Полет Анталия - Челябинск. Разхерметизация на пътническия салон. Снижаване от от 10 000 до 500 метра за 5 минути, беше много страшно\", споделя един от пътниците, цитиран от телеграма канала Life Shot. На борда на лайнера е имало 226 пътници и 8 членове на екипажа. Прокуратурата във Волгоград вече е започнала проверка за причините за инцидента.", "date": "2018.05.21", "title": "Паника и писъци в Airbus, летящ от Турция за Русия"}
{"url": "https://www.faktor.bg/bg/articles/novini/balgariya/s-taen-dogovor-naznachili-irina-bokova-za-savetnik-na-noviya-shef-na-yunesko", "text": "Генералният Директор на Юнеско, Одре Азуле, направи странна услуга на предшественичката си Ирина Бокова. Бившата генерална директорка, чийто мандат приключи през ноември 2017 г. Бокова е била дискретно назначена за специална съветничка на Одре Азуле от 01 юнуари 2018 г., без за този факт да са в течение представителите на страните-членки на Юнеско. Това разкрива в своя публикация авторитетното издание lalettrea.fr.  Не по-малко учудващо е, че Одре Азуле натоварва Ирина Бокова с тази мисия под формата на договор за един долар - който нашият сайт lalettrea.fr разкри - и това не е било предмет на вътрешна комуникация. Подобна услуга със символично заплащане трябва официално да позволи на ЮНЕСКО да се възползва от компетентността на бившите си ръководни кадри по специфични въпроси. Те дават възможност на двадесетината високопоставени служители от площад Фонтеноа, а това най-често са бивши зам-директори, да се ползват от данъчни предимства и имунитет, произтичащ от дипломатическия им статут.  В случая с Ирина Бокова, договорът предвижда тя да \"съветва генералната дирекция относно различните аспекти на програмите на Юнеско\" и \"да води мисии за организирането на срещи, конференции и консултации\" до края на ноември 2018 г. Макар че в коридорите на организацията представителната работа на Ирина Бокова остана незабелязана, този договор за един долар би могъл да послужи като юридически и данъчен щит на бившата представителка на България в Париж. Бокова ще продължава да се възползва от тези привилегии, макар че краят на мандата й бе очернен от конфликти на интереси. Четири дена след подписването на този договор на 26 януари т. г., българката обяви официално влизането си в административния съвет на руската фирма ФосАгро. Бившата представителка на София в ЮНЕСКО добре познава този гигант на руските фосфати, който се бе обвързал в партньорски отношения с организацията през 2013 г. Отпуснатите от московската фирма жетони за присъствие биха могли да не бъдат облагани с данъци във Франция. В юридически план дипломатическият статут на съпруга й Калин Митрев би могъл да се окаже много полезен за него. Калин Митрев е предмет на разследване в България относно аферата \"перачницата от Баку\", която проследява преводите на азърбейджански пари на европейски ръководители, за която стана ясно през 2017 г. След края на мандата на Бокова в ЮНЕСКО се очакваше да последва пълна ревизия, която да разкрие как са управлявани парите на страните, членуващи в организацията, имало ли е злоупотреба с власт, обвързване с диктаторски режими, купуване на влияние, защо някои от важните членове на организацията, решиха да я напуснат и отказваха да плащат годишните си вноски. Разкритият таен договор обаче обяснява чадъра, който е поставен над българката, провалила се като кандидат за шеф на ООН.", "date": "2018.05.21", "title": "С таен договор назначили Ирина Бокова за съветник на новия шеф на ЮНЕСКО"}
{"url": "https://www.faktor.bg/bg/articles/mutant-izpluva-v-ezero-v-sasht", "text": "Шокиращо видео на труп на странно животно с дълга опашка се разпространява в интернет. Според теориите в мрежата, е застрелян мутант с тяло на свиня и човешки ръце, плаващ в езеро в САЩ, съобщава Mirror. На пръв поглед изглежда, че това е само мъртва свиня, но при по-внимателно вглеждане може да се забележи дълга опашка и нетипични за животното крайници. Видеоклипът бе публикуван в канала на YouTube Disclosure Screen. Човекът, който заснема непознато чудовище с камера, с ужас казва зад кадър: \"Какво, по дяволите, е това? Да се ​​махнем оттук.\" Потребителите на мрежата обаче, смятат, че това е просто разлагащо се прасе, чието тяло е набъбнало до такива размери.", "date": "2018.05.21", "title": "Мутант с тяло на свиня и човешки ръце изплува в езеро в САЩ"}
{"url": "https://www.faktor.bg/bg/articles/zemetresenie-razlyulya-turtsiya", "text": "Земетресение с магнитуд 4 по Рихтер е регистрирано в 04.09 часа тази сутрин в турския окръг Шанлъурфа /Югоизточна Турция/, съобщават местни медии, като се позовава на информация в сайта на Дирекцията за управление при бедствия и извънредни ситуации. Епицентърът на труса е бил в района на Каракьопрю. Земетресението е било на дълбочина 12 километра и е усетено и в съседните окръзи.", "date": "2018.05.21", "title": "Земетресение разлюля Турция"}
{"url": "https://www.faktor.bg/bg/articles/iliyana-yotova-otdavna-ne-sam-chuvalo-tolkova-mnogo-dobri-dumi-za-balgariya", "text": "Всички наши колеги и партньори в Европа дават много висока оценка на председателството до този момент. Много отдавна пред мен не се е говорело толкова много за България с толкова добри думи. Това съобщи в интервю за предаването \"Преди всички\" по програма \"Хоризонт\" вицепрезидентът Илияна Йотова. Според Илияна Йотова конкретните резултати от срещата за Западните Балкани ще станат ясни в рамките на Берлинския процес за западни инвестиции в региона и на срещата на НАТО в края на юли, която ще е решаваща за спора за името на Македония.  \"Една от най-строгите оценки за това какво сме направили на срещата на върха в София ще бъде след някой друг ден, когато в Лондон бъде свикан другият формат – така нареченият Берлински процес. Това е един формат Франция – Германия – Италия, където се говори конкретно за една програма за инфраструктурни проекти, за конкретни намерения за инвестиции на страните от Западна Европа и на Европейския съюз като цяло. Искаме да видим каква ще бъде отредената роля на България в този формат, защото един от най-големите резултати от срещата за Западните Балкани в София е участието на България като посредник, но и като участник в строежа и реализацията на инфраструктурните проекти\". Тревожно е, че финансиране за договорените в София инфраструктурни проекти за Западните Балкани няма да е изрично предвидено в европейския бюджет след 2020 година, коментира вицепрезидентът Илияна Йотова.  \"Предварително пари за тези проекти няма да бъдат заделени в следващия европейски бюджет, което вече поставя една много голяма питанка, дали те въобще ще бъдат реализирани. Във втория запис, който не видях в тази декларация, който за мен е още по-сериозен, думичката \"разширяване\" беше сменена с думата \"партньорство\". Това действително е крачка назад\". Вицепрезидентът коментира и въпроса с името на Македония. \"По темата за Македония трябва да сме изключително внимателни какво казваме. Много е сложна ситуацията както в Македония, така и в Гърция. Каквото и да е постигнато в София, първо трябваше да бъдат проведени разговори във всяка една от тези страни, да се постигне вътрешният национален консенсус и след това да бъдат изнесени в публичното пространство вариантите за имена, така че не бих свързала темата Македония с резултатите въобще за Западните Балкани\".", "date": "2018.05.21", "title": "Илияна Йотова: Отдавна не съм чувало толкова много добри думи за България"}
{"url": "https://www.faktor.bg/bg/articles/slavi-trifonov-izprevarva-po-reyting-prezidenta-vav-feysbuk", "text": "Само за 10 месеца Слави Трифонов задмина президента Румен Радев по фенове в социалната мрежа на Facebook. Шоуменът има 150 000 \"последователи\", а президентът 100 000.  Дали обаче мястото, което му отрежда това виртуално влияние би могло да бъде реално на политическа сцена?  \"Не е странно, тъй като Слави е популярен. Той се превърна в гласа на истината, колкото и да не ни харесва. Слави е обречен на успех, ако реши да влезе в политиката. Въпросът е колко е последователен. Вероятно ще станем свидетели на края на \"професионалните\" политици. Идва тоталният край на неолиберализма. Слави може да олицетвори нормалността, но трябва да реши как ще се самоопредели\", коментира PR експертът Соня Момчилова в ефира на \"България он Еър\". Според социолога Кольо Колев изпреварването във Facebook не е от особена важност от политическа гледна точка. По думите му средната възраст на феновете при Слави е около 40 години, а при Радев е около 50 години. Но същественият  въпрос е кой колко ще събере на изборите. \"Слави не бърза, защото няма смисъл, няма нужда. Действията на Трифонов са протест срещу цялата власт. Партията на Слави може да се превърне в алтернатива на ГЕРБ. Търсенето на алтернатива е основата на бъдещите политически разигравания\", смята Колев.", "date": "2018.05.21", "title": "Слави Трифонов изпревари по рейтинг президента Радев във Фейсбук"}
{"url": "https://www.faktor.bg/bg/articles/tramp-poiska-fbr-da-bade-razsledvano", "text": "Президентът на САЩ Доналд Тръмп иска ФБР да бъде разследвано за намеса с президентските избори и внедряване на \"къртици\" в екипа на Тръмп. Под натиска на Тръмп министерството на правосъдието поиска вчера от главния си инспектор да прецени дали разследването на връзки между Русия и предизборната кампания на действащия президент е било опетнено от политически мотиви. Това е забележителна стъпка, за която служителите на министерството се надяват да предотврати по-голям сблъсък между президента и ФБР. Правни експерти обаче заявиха, че подобна президентска намеса може да доведе до сблъсък между действащия президент и неговото Министерство на правосъдието, подобно на случилото се с президента Ричард Никсън по време на скандала \"Уотъргейт\". Тогава редица високопоставени служители подават оставки, вместо да изпълнят заповедта на президента да уволнят специален прокурор, който го разследва.    Според в. \"Монд\" това може да е стратегия за отвличане на вниманието, посочвайки, че множество конгресмени от Демократическата партия на САЩ обвиняват Белия дом и Републиканската партия, че всъщност се опитват да дестабилизират специалния прокурор Робърт Мълър, който разследва дали е имало заговор между Москва и предизборния щаб на Тръмп по време на предизборната кампания през 2016 г. Адам Шиф, член на комисията по разузнаване на Камарата на представителите, оцени твърденията за шпионин в предизборния щаб на Тръмп като абсурдни.   \"Нареждайки ново разследване, президентът на САЩ надхвърли обичайните си тактика, при която говори за злоупотреби и политическа предубеденост сред разследващите го и премина към оказване на директен натиск върху правосъдието, отбелязва в. \"Ню Йорк таймс\" и обобщава, че това  е изключителна стъпка, която предишни президенти са се колебаели да предприемат.", "date": "2018.05.21", "title": "Тръмп поиска ФБР да бъде разследвано"}
{"url": "https://www.faktor.bg/bg/articles/tarsyat-pod-darvo-i-kamak-izcheznalite-balgarki-ot-chikago", "text": "Вече десет дни две български момичета от Чикаго – 16-годишната Натали и 18-годишната Велина, са в неизвестност. Местната полиция разследва случая. Смята, че става дума за бягство от дома, а не отвличане. „Знаем, че децата са изчезнали след последния час в училище. Натали е изчезнала малко по-късно, а Велина на другия ден. Няма никакви предпоставки за бягство. Велина има билет да пътува за България за 22 май. На 24 май има бал на випуска ѝ. Купихме ѝ рокля, обувки чанта…”, разказват родителите на момичетата. Те са категорични, че децата нямат нищо общо с членове на латиноамериканска улична банда, предаде Би Ти Ви. Такава версия се появи в дните след изчезването – възможна връзка с криминалната група, която често използва жертвите си за проституция. „Много ви обичаме и много силно вярваме, че сте разбрали, че това е една голяма грешка и се надяваме да се върнете”, е посланието на родителите към двете момичета.", "date": "2018.05.21", "title": "Търсят под дърво и камък изчезналите българки от Чикаго"}
{"url": "https://www.faktor.bg/bg/articles/novini/balgariya/anketa-vyarvate-li-che-prezidentat-rumen-radev-shte-zashtiti-pred-putin-balgarskiya-natsionalen-interes", "text": "Вярвате ли, че президентът Румен Радев ще защити пред Путин българския национален интерес? Да Не Нямам мнение", "date": "2018.05.21", "title": "Анкета: Вярвате ли, че президентът Румен Радев ще защити пред Путин българския национален интерес?"}
{"url": "https://www.faktor.bg/bg/articles/shotlandiya-na-praga-na-nov-referendum-za-nezavisimost-izchakvat-kakvo-shte-stane-sled-brekzit", "text": "Първият министър на Шотландия Никола Стърджън заяви вчера, че би обмислила нов референдум за независимостта на Шотландия, когато британското правителство осигури някаква яснота за Брекзит, предаде \"Ройтерс\", цитирана от БТА. Стърджън посочи, че нейната Шотландска национална партия няма да блокира друг вот за Брекзит по каквато и да е евентуална окончателна сделка, но се опасява какво би могло да се случи, ако отделните части на Обединеното кралство гласуват за противоположни резултати, както стана през 2016 г. \"Щом веднъж получим някаква яснота за Брекзит и бъдещите отношения между Великобритания и ЕС, което, да се надяваме, ще стане през есента на тази година, тогава отново ще обмисля въпроса за подходящия момент за референдум за независимост\", каза Стърджън. Припомняме, че първият референдум за независимост в Шотландия бе проведен през 2014 г. Тогава шотландците решиха да останат в състава на Обединеното кралство. На референдума за Брекзит през юни 2016 г. мнозинството от гражданите на Обединеното кралство обаче се обявиха за напускане на ЕС. Но докато избирателите в Англия и Уелс гласуваха преобладаващо в подкрепа на Брекзит, мнозинството от избирателите в Шотландия и Северна Ирландия пожелаха да останат в Европейския съюз.", "date": "2018.05.21", "title": "Шотландия на прага на нов референдум за независимост"}
{"url": "https://www.faktor.bg/bg/articles/novini/svyat/uchen-ot-ankara-turtsite-v-es-smyatat-redzhep-erdogan-za-svoy-bashta", "text": "Мнозинството от нашите сънародници, които живеят в страни от Европейския съюз, смятат президента ни Реджеп Ердоган за свой баща, каза професорът от Анкара Айхан Кая пред местният в. Хюриет. Политологът пред изданието представи резултати от социологическо проучване сред турци, живеещи в няколко държави на блока. \"По-голямата част от нашите сънародници в ЕС се чувстват подтиснати, защото техният социален статус е по-нисък от този на местните жители. В турските очи Ердоган изглежда като баща, който защитава своите синове и дъщери. Ето защо голяма част от нашите в сънародници ще гласуват за Ердоган\", посочи ученият. Турците ще избират президент и депутатите на 24 юни. Освен Ердоган в надпреварата за държавен глава участват лидерът на Добрата партия Мерал Акшенер и издигнатият от най-старата турска политическа сила Народнорепубликанската партия Мухарем Индже.", "date": "2018.05.21", "title": "Учен от Анкара: Турците в ЕС смятат Реджеп Ердоган за свой баща"}
{"url": "https://www.faktor.bg/bg/articles/pekin-i-vashington-se-razbraha-otlagat-targovskata-voyna-mezhdu-kitay-i-sasht", "text": "Двете най-големи световни икономики са се договорили да се откажат от взаимните заплахи за налагане на мита, докато работят върху по-широко търговско споразумение. Така на практика търговската война между Съединените щати и Китай се отлага засега. Китай ще увеличи вноса на американски стоки, най-вече в областта на енергетиката и земеделието.  Пекин обаче е поставил и собствени искания, като равнопоставено отношение към китайските инвестиции.  Вашингтон се стреми да съкрати значително търговския дефицит с Китай, който възлиза на 335 милиарда долара годишно.", "date": "2018.05.21", "title": "Пекин и Вашингтон се разбраха - отлагат засега търговската война"}
{"url": "https://www.faktor.bg/bg/articles/radev-pred-komersant-balgariya-ne-mozhe-da-zakupi-ot-rusiya-iztrebiteli-mig", "text": "България не може да закупи допълнително от Русия изтребители МиГ, тъй като според утвърдените от българското правителство изисквания самолетите трябва да са произведени и да са на въоръжение поне в една страна членка на НАТО или ЕС. Това заяви президентът президентът Румен Радев в интервю за руския в. \"Комерсант\", публикувано днес и цитирано от ТАСС.  Това изискване е логично от гледна точка на съюзническите задължения на България, \"така че нека бъдем реалисти - покупката на допълнителни изтребители МиГ е невъзможна\", посочва Радев. Президентът подчертава, че въпреки че България е член на НАТО, тя продължава да охранява въздушното си пространство с изтребители Миг-29, и във връзка с това е необходимо да се осигури своевременната им техническа поддръжка.  В интервюто Радев съобщава, че отново ще покани руския президент Владимир Путин да посети България през 2018 г.   \"България се нуждае от преки доставки на руски газ през Черно море. Може да наречем това \"Български поток\", заявява президентът Румен Радев в интервю за руското издание.  Радев изтъква, че такъв път за доставка на гориво ще отговаря на нуждите за енергийна сигурност и ефективност не само за България, но и на целия Европейски съюз. Президентът посочва, че такъв подход се диктува от здравия разум. \"Както за Русия, така и за България логичен избор за разширяване на доставките на руски природен газ в Европа е път през българска територия. Затова е в наш общ интерес да получим пряко руски газ на черноморското крайбрежие на България\", посочва българският държавен глава.  Днес президентът Радев започва двудневно работно посещение в Русия. През първия ден е планирана среща с руския премиер Дмитрий Медведев, а утре са разговорите на българския държавен глава с руския му домакин Владимир Путин в Сочи.", "date": "2018.05.21", "title": "Радев пред \"Комерсант\": България не може да закупи от Русия изтребители МиГ"}
{"url": "https://www.faktor.bg/bg/articles/24-may-stava-ofitsialen-praznik-i-v-sarbiya", "text": "За пръв път тази година 24 май ще бъде отбелязан в Сърбия. Това каза пред журналисти Никола Селакович, генерален секретар на президента Александър Вучич. Той и вицепрезидентът Илияна Йотова положиха венци пред паметника на равноапостолите в Белград. Селакович обясни, че по инициатива на президента Вучич, подкрепена от министерството на културата и информирането, тази година ще бъде предложен проектозакон, с който 24 май от следващата година да бъде включен в списъка на официалните празници.  Така, по думите му, Сърбия ще се нареди сред останалите славянски страни, които отбелязват датата като свой държавен празник. Светите братя Кирил и Методий в Сърбия са символ на славянската писменост, но наистина досега не сме отбелязвали празника по начина, по който го честват останалите славянски народи, защото празнуваме Свети Сава като свой най-голям национален просветител, обясни генералният секретар на сръбския президент.  Ако не са били Кирил и Методий, по думите му, е нямало да има и Свети Сава, отделно български и сръбски народ. Това е особен знак, че ще можем вече да празнуваме 24 май заедно със своите сръбски приятели, със сръбския народ, от догодина разбрахме, че ще и неработен ден, на свой ред коментира Илияна Йотова. Сигурна съм, че на 24 май тук ще има много големи празници, много е хубава новината, че оттук нататък 24 май ще бъде на обща дата, подчерта тя. Вицепрезидентът добави, че е чула висока оценка за българското европредседателство и срещата на върха ЕС-Западни Балкани и форумът има добър отзвук в Сърбия.", "date": "2018.05.21", "title": "24 май става официален празник и в Сърбия"}
{"url": "https://www.faktor.bg/bg/articles/novini/balgariya/donchev-nelepo-e-v-proekta-belene-da-se-tarsyat-geopoliticheski-strasti-osobeno-iztok-zapad", "text": "Срещата на върха ЕС – Западни Балкани е само по себе си успех, беше свършено много работа, но предстои още повече работа да се свърши. България показа на тази среща, че има чувствителност по тази тема, отигра нещата добре. България свърши това, което може да свърши – вкара темата Западни Балкани, но с какъв темп ще вървят процесите – това зависи от страните от Западните Балкани. Това коментира в студиото на Нова ТВ вицепремиерът Томислав Дончев.  Всичко започва с политически намерения. Ще се сложат и икономически проекти. Свръхочакванията са опасни, затова се стараем да зареждаме нашите съседи с един здравословен оптимизъм. Но е по-добре процесите да вървят но с по-голяма скорост, допълни той. Дончев изтъкна, че най-голямата задача е, освен процесът да тече под формата на реформи, трябва бавно и постоянно да се убеждават гражданите на тези страни, че нямат друга алтернатива. Ако няма дълбока подкрепа, няма да се получи присъединяването. Това важи и за старите държави членки, така и за кандидатите за членство. Ако не е фондирано и подкрепено от гражданите – по-добре е да не се бърза с разширяването, посочи той. Все още на Балканите има много неразрешени проблеми, ЕС не искат те да станат и проблемите им вътре в съюза. Но решаването им минава и през членството на тези държави. А и никоя от тези държави няма друга приемлива алтернатива. Ние нямаме нужда от такъв остров на напрежение, който е в предния двор на Европа. Това е от гледната точка за сигурност, за просперитет, аргументира се вицепремиерът. Дончев изрази оптимизъм по отношение на  горещата тема с българските превозвачи.  Аз съм оптимист, че проблемът на българските превозвачи ще бъде преразгледан. Още повече, че  този пакет „Мобилност“ противоречи на редица европейски принципи, включително и на свободното движение на хора, както и на общия пазар. Затова смятам, че тези хора ще получат подкрепа на всички нива, от всички институции у нас и в ЕС, посочи той. Вицепремиерът коментира и намеренията на правителството да рестартира проекта „Белене“. Този път тръгваме по различен начин към проекта Белене. Този път държавата не казва, че ще дава пари, а да базираме проекта на пазара. Когато се организира честна и прозрачна процедура и се избере най-добрият инвеститор, то тогава този проект може  да се окаже в интерес на България. Нелепо е да се търсят геополитически страсти, особено изток-запад, когато става дума за едно такова съоръжение. Да, ние притежаваме руско оборудване, с какви други съоръжение ще бъде довършен проекта– това зависи от инвеститорът. Добре е обаче винаги ще се доверяваме на специалистите – по отношение на сеизмологичния риск, например, трябва да говорят сеизмолози. Няма лошо да са правени анализи – това дава допълнителна светлина по даден проект. Ние сме платили за активите над 3 млрд. и не може да се откажем с лека ръка. Препродажба обаче на това оборудване не може да се случи без разрешението на производителят, обясни някои от аргументите, които мотивират управлящите да рестартират проекта.", "date": "2018.05.21", "title": "Дончев: Нелепо е в проекта \"Белене да се търсят геополитически страсти, особено Изток-Запад"}
{"url": "https://www.faktor.bg/bg/articles/kupesta-oblachnost-na-mesta-prevalyavaniya-s-gramotevitsi", "text": "Днес преди обяд над по-голямата част от страната ще преобладава слънчево време. По-значителна облачност ще има над Югозападна България. След обяд и до полунощ отново ще се развива купеста и купесто-дъждовна облачност и на места ще има краткотрайни валежи, придружени с гръмотевици. По-интензивни ще са явленията в Западна България, където има условия за градушки. Ще духа до умерен североизточен вятър, който след обяд ще се ориентира от изток-югоизток. Максималните температури ще са между 21° и 26°. Атмосферното налягане ще остане близко до средното за май, съобщи „Фокус“. Над Черноморието преди обяд ще е предимно слънчево. След обяд ще се развива купеста облачност, но вероятността за валежи е много малка. Ще духа умерен вятър от север-североизток, който след обяд ще се ориентира от изток-югоизток. Максималните температури ще са 18°-21°. Температурата на морската вода е 18°-23°. Вълнението на морето ще бъде 2-3 бала.  Над планините преди обяд ще има разкъсана, над Рило-Родопската облачнст предимно значителна облачност. След обяд ще се развива купеста и купесто-дъждовна облачност. На много места ще има краткотрайни валежи с гръмотевици, като по-значителни ще са валежите в масивите от Западна България. Ще духа умерен до силен югоизточен вятър, по билата – от югозапад. Максималната температура на височина 1200 метра ще е около 15°, на 2000 метра – около 8° .", "date": "2018.05.21", "title": "Следобедни кратки превалявания, няма да липсва и слънце"}
{"url": "https://www.faktor.bg/bg/articles/preizbraha-diktatora-maduro-za-prezident-na-venetsuela", "text": "Досегашният президент на Венецуела Николас Мадуро е победител на президентските избори. Той печели близо 68% от гласовете, докато основният му съперник - едва 21%. Досегашният президент на Венецуела Николас Мадуро е победител на президентските избори. По официални данни Мадуро получава 5,8 милиона гласа, а главният му съперник Енри Фалкон - 1,8 милиона. Избирателната активност е достигнала 46,1%. Опозицията призова за бойкот на изборите, а Фалкон обяви, че не признава вота за легитимен. Държавният секретар на САЩ Майк Помпейо нарече изборите във Венецуела фиктивни и изрази мнение, че те няма да променят нищо. А неговият заместник Джон Съливан каза, че САЩ няма да признаят резултата от тях. Вотът във Венецуела ще бъде тема на срещата на външните министри на Г-20 в Буенос Айрес. Вашингтон обмисля затягане на икономическите санкции срещу страната като ограничи износа ѝ на петрол.", "date": "2018.05.21", "title": "Преизбраха диктатора Мадуро за президент на Венецуела"}
{"url": "https://www.faktor.bg/bg/articles/rumen-radev-zaminava-dnes-za-moskva-na-dvudnevno-poseshtenie", "text": "Президентът Румен Радев ще бъде от днес на двудневно работно посещение в Руската федерация. В рамките на визитата си той ще има среща с Владимир Путин, с министър-председателя Дмитрий Медведев и ще участва в отбелязването на Дните на българската култура в Москва.  По време на посещението си в Русия българският президент ще бъде придружаван от съпругата си.  Сред темите по време на срещите на държавния глава се очаква да бъдат перспективите за развитие на двустранните отношения между България и Русия в сферите на икономиката, енергетиката, образованието и културата, както и актуални въпроси на международната сигурност.  Днес в Москва президентът Радев ще разговаря с руския министър-председател Дмитрий Медведев. По-късно през деня в Болшой театър президентът ще присъства на оперната постановка \"Зигфрид\" от Рихард Вагнер на Софийската опера и балет. В сградата на българското посолство в руската столица Румен Радев ще разговаря с видни български и руски културни дейци и общественици.  На 22 май в Сочи българският държавен глава ще се срещне със своя руски колега Владимир Путин. Двамата президенти ще имат среща, след което ще ръководят пленарните разговори на двете официални делегации.  Румен Радев и Владимир Путин ще направят съвместни изявления за представителите на медиите. В официалната делегация на българския държавен глава са съпредседателят на \"Групата за приятелство България - Русия\" в Народното събрание Красимир Велчев, председателят на Комисията по икономическа политика и туризъм Петър Кънев, представители на местната власт, учени, общественици и културни дейци.", "date": "2018.05.21", "title": "Румен Радев заминава днес за Москва на двудневно посещение"}
{"url": "https://www.faktor.bg/bg/articles/sreshtata-na-g-20-v-buenos-ayres-bez-pompeo-lavrov-i-mogerini", "text": "Германският външен министър Хайко Маас призова страните, подписали ядрената сделка с Иран през 2015 г., да се придържат към нея, предаде ДПА. Маас каза това в аржентинската столица Буенос Айрес, където днес ще се състои среща на външните министри на страните от Г-20, но без участието на американския държавен секретар Майк Помпейо, предава БТА. \"Отказ от тази сделка означава навлизане в напълно несигурно бъдеще, що се отнася до въпроса за ядрените оръжия в Иран\", каза Маас късно снощи. \"Става дума не толкова за Иран, а за нашите собствени интереси в сферата на сигурността, интересите и на Германия, и на Европа\", добави той. Германия, Франция и Великобритания се опитват да спасят сделката с Техеран, след като президентът Доналд Тръмп изтегли от нея Съединените щати. Китай и Русия също искат тя да остане в сила. Вместо да отиде на срещата на Г-20 в Буенос Айрес, държавният секретар Майк Помпейо ще произнесе реч във Вашингтон за стратегията на САЩ за договаряне на нова ядрена сделка с Иран. Руският външен министър Сергей Лавров отмени участието си в срещата в последния момент заради други ангажименти. В Буенос Айрес няма да отидат също френският външен министър Жан-Ив Льо Дриан и шефката на европейската дипломация Федерика Могерини, отбелязва ДПА.", "date": "2018.05.21", "title": "Срещата на Г-20 в Буенос Айрес - без Помпео, Лавров и Могерини"}
{"url": "https://www.faktor.bg/bg/articles/andrey-novakov-dokazva-s-tir-ot-holandiya-do-balgariya-nesastoyatelnostta-na-paketa-s-trite-ne-ta-na-makron", "text": "„Пакетът на трите „НЕ” – така евродепутатът от ЕНП/ГЕРБ Андрей Новаков определи пред камерата на bTV пакета от промени в европейското законодателство, насочени към международните шофьори. Става дума за нови изисквания за часовете на труд и заплащането на превозвачите, като браншът в източноевропейските страни заподозря опит на конкурентите им от богатите страни да ги изхвърлят от пазара. За да докаже несъстоятелността на лансирания от Еманюел Макрон пакет, Новаков пътува от Холандия до България в кабината на тир. „Аз имам чувството, че правилата са правени за делтапланеристи, които прелитат през границите, а не за Сюлейман, който прекарва по 40 тона товар през Алпите”, коментира евродепутатът. Той посочи, че изискването след 72 часа престой в дадена държава да се плащат нейните ставки, не е реалистично, защото има страни като Германия и Франция, които просто не могат да бъдат преминати за толкова време. На други места като Австрия тировете не вървят в петък, събота и неделя, което също е предпоставка да се стигне до по-дълго пребиваване. „Тези правила са направени така, че източноевропейските превозвачи да плащат повече”, подчерта Новаков. По думите му стотици километри се изминават без отбивка за хотел, няма достатъчно охраняеми паркинги, а и търсенето им създава риск от друго нарушение – прекалено дълго време, прекарано от шофьора зад волана. Според Новаков подкрепата за пакета „Макрон” в момента отслабва, докато все повече периферни държави застават в опозиция. Въпреки това положението все още е „буквално 50:50”. Ако бъдат приети, мерките трябва да засегнат и турските тираджии, които често покриват нездравословно големи разстояния без почивка.", "date": "2018.05.21", "title": "Андрей Новаков доказва с ТИР от Холандия до България несъстоятелността на пакета \"Макрон\""}
