{"url": "https://www.faktor.bg/bg/articles/novini/svyat/sasht-blokira-ruski-aktivi-za-stotitsi-milioni-dolari", "text": "Вашингтон блокира руски активи в страната за стотици милиони долари, заяви заместник-финансов министър Сигал Манделкер. Изявлението бе направено малко преди речта й на Конгреса, съобщи Нова телевизия.  В списъка влизат и киберсанкции срещу двама руснаци и една компания. Под ограниченията попадат Антон Нагибин и Марина Царева като свързани с вече обложената със санкции компания \"Дайвтехносервиз\". Освен това Вашингтон е прибавил към списъка със санкции срещу КНДР две руски компании, както и шест кораба. Под ограниченията са компаниите \"Хъдсън Шипинг\" от Владивосток и \"Вела Марин\" от Санкт Петербург, както и корабите \"Белла\", \"Херкулес\", \"Нептун\", \"Партизан\", „Патриот\" и \"Севастопол\", като всички те плават под флага на Русия. Министерството на финансите заяви, че САЩ ще продължи да налага санкции срещу Русия, ако \"Москва не промени своето поведение.\" На 8 август американската администрация обяви нови санкции срещу Москва заради \"случая Скрипал\". Очаква се първият пакет американски санкции да влезе в сила на 22 август.", "date": "2018.08.21", "title": "САЩ блокира руски активи за стотици милиони долари"}
{"url": "https://www.faktor.bg/bg/articles/novini/balgariya/pak-bezchinstvo-tumba-tsigani-tsyala-nosht-se-gavri-s-politsai-v-pazardzhik", "text": "Купонджии от ромския квартал“ Изток“ в Пазарджик разигравали униформени, които дошли по сигнал за силна музика в местно заведение. Мургавите чалгаджии отказали да си кажат имената и да посочат кой е собственик на кафенето, за да не могат органите на реда да му съставят акт, пише Монитор.  Цяла тумба от 20-ина души от квартала наобиколили полицейските автопатрули и се наложило да бъде повикано подкрепление, а нарушителите да бъдат задържани. Случката се е разиграла около 1 часа след полунощ в понеделник, когато дежурният в Районното управление на МВР в областния град получил няколко сигнала за силна музика, идваща от заведение на улица „Пловдивска“. Там били изпратени два автопатрулни екипа, които да изяснят ситуацията. Униформените установили, че музиката идва от малко заведение , в което празнували група жители на пазарджишкия квартал „Изток“. Те разпоредили на присъстващите да прекратят празненството, да спрат музиката, тъй като така пречат на живеещите в съседните жилищни сгради.  Мъжете обаче не се подчинили, умишлено заблуждавали органите на реда за своята самоличност и за това кой е собственик на заведението. Това дало основание служителите да предприемат задържане. Изведнъж около служебните автомобили се насъбрали около 20 човека с намерение да осуетят полицейските действия и това наложило на място да бъдат извикани допълнително подкрепления от полицейското управление. В крайна сметка музиката била спряна, а в полицейския арест за срок от 24 часа се озовали А.К.- 42г., Г.Г.- 42г. и Х.А.- 42г. Съставени са им актове по Закона за МВР за неизпълнение на полицейско разпореждане. На други двама техни сътрапезници са съставени актове на нарушаване на обществения ред съгласно общинската наредба.  Същата вечер на полицейските органи от управлението в град Септември  се наложило да укротяват купонджии и в Белово. След сигнал за силна музика униформените отишли на място и установили, че шумотевицата идва от частен дом, а причината е изнесена на терасата музикална уредба от празнуващите. Полицаите разпоредили на собственика на къщата М.П.- 36г. да спре музиката, след което предприели действия за съставяне на акт за установеното нарушение на нощната тишина. Двама от гостите обаче яростно решили да защитават домакина си и с действията си възпрепятствали на органите на реда да изпълнят задълженията си. Станало ясно, че това са беловците Н.Й.- 39г. и Г.В.- 34г. На мястото пристигнали и допълнително полицейски екипи, а двамата мъже, виждайки това, успели да избягат и към момента се издирват.През изминалия уикенд дежурните екипи от управленията в Пазарджик и Септември са установили множество нарушения на спокойствието на гражданите пред тъмната част на денонощието. В резултат на това на нарушителите са съставени 24 акта, които ще бъдат изпратени на общинските администрации, където да бъдат определени размерите на глобите.", "date": "2018.08.21", "title": "Пак безчинство: Тумба цигани цяла нощ се гаври с полицаи в Пазарджик"}
{"url": "https://www.faktor.bg/bg/articles/novini/svyat/v-dneshna-rusiya-lazhi-i-falshifikatsii-za-prazhkata-prolet", "text": "Чехия и Словакия отбелязват една трагична дата: навършиха се 50 години, откакто Чехословакия бе окупирана от войските на Варшавския договор, начело със СССР. В Москва също не са забравили тези събития. В руските медии напоследък се появяват много коментари, в които се твърди, че съветските власти не са могли да постъпят по друг начин. Оказва се, че окупацията на Чехословакия не е била престъпление, дори не и грешка, а просто исторически неизбежно събитие. В навечерието на годишнината от потушаването на Пражката пролет се проведоха и няколко забележителни акции, подкрепени от руските власти. Първо, \"по пътищата на победата\" в Прага пристигнаха новите кремълски рокери \"Черните ножове\". Дори и да е било случайност, че те пристигнаха именно през август, в навечерието от 50-годишнината от окупацията, фактът отчетливо показва, че официалните руските власти и дипломати направо плюят на чувствата на чехите и словаците, които в тези дни, естествено, си спомнят за други \"подвизи\" на съветските танкисти по улиците на чехословашките градове. \"Подвизи\", чиито жертви станаха десетки хора, протестирали срещу окупацията. Свидетелство за това беше събранието на тези, които се считат за ветерани, оказали \"братска помощ\" на Чехословакия. Вече няколко години тези \"доблестни войни\" водят борба за допълнителни пенсии, за да се приравнят с тези например, които са воювали в Афганистан. Засега не са успели, но не е изключено и техните мечти скоро да се сбъднат. Властите, които изпращат на подобни срещи военен оркестър, явно са заинтересовани от това всички ветерани от бивши и настоящи необявени войни да знаят, че Родината не ги е забравила. Страната днес се е променила и като най-важно отново се счита изпълнението на заповедта, дори и да е престъпна и незаконна. Тъй да се каже: какво чак толкова, нали Родината го искаше от нас… Кремълската пропаганда лесно създава лъжливи образи от миналото, още повече, че все по-често намира и неволни съюзници. Тя откри такъв съюзник, например, в лицето на чешкия президент Милош Земан. Въпреки че е приятел на Кремъл, в миналото той осъждаше и окупацията, и опитите на руските пропагандатори да пренапишат историята. Изведнъж, в навечерието на годишнината от нахлуването в Чехословакия, той се отказа да произнесе специална реч по повод окупацията. Политическите противници на Земан активно припомнят за събитията от 1968 година и по вътрешнополитически причини президентът предпочете да си замълчи. Фактът, че Земан си замълча, незабавно бе използван от кремълската пропаганда. Видите ли, историята с окупацията била толкова спорна, че дори и чешкият президент нямал какво да каже! Тази политика, която се опитва да изчисти греховете на СССР, може и да поддържа символичната мощ на Кремъл, но е удар срещу руснаците. След разпадането на Съветския съюз не бе прието нова Русия да бъде обвинявана за съветските грехове. Тъй да се каже – какво още искате от Русия? Та тя се извини за всичко. Тези грехове ги е извършил Съветският съюз, а сега вече си имате работа с Русия, която само отчасти може да бъде смятана за правоприемник. На Вацлав Хавел не би му дошло на ум да иска публично покаяние от Борис Елцин за съветските престъпления. Но сегашната политика на лъжи направи руснаците правоприемници на СССР. В това число и на неговите престъпления. Както едно време съветските, така днес и редица руски медии, а даже и официални лица говорят, че през август 1968 година на границите на Чехословакия стояли натовски танкове, готови за нахлуване в страната. Същите тези хора не се свенят да говорят, че чехите и словаците всъщност били организирали неонацистки заговор. А после се опитват да внушат, че единичните случаи на насилие срещу съветски граждани след началото на окупацията са били уж масово явление. В Русия се формира ново общество, което или не знае нищо за окупацията на Чехословакия, или смята, че през 1968 година \"СССР не е могъл да постъпи по друг начин\". Това общество не желае да си спомня за престъпленията от миналото. То е твърде инфантилно, за да осъзнае своята отговорност пред настоящето. В края на краищата съвременните руснаци не са виновни за престъпления с петдесетгодишна давност. Но кремълската пропаганда ги прави наследници на окупаторите, а те дори не възразяват.", "date": "2018.08.21", "title": "В днешна Русия: Лъжи и фалшификации за Пражката пролет"}
{"url": "https://www.faktor.bg/bg/articles/novini/balgariya/drama-4700-balgari-s-blokirani-pensii-otnemat-imoti-na-vazrastni-hora-zaradi-bitovi-smetki", "text": "4697 са българите със запорирани пенсии от началото на годината до сега. Това показват данните на Националния осигурителен институт, пише \"Телеграф\". По закон блокирано могат да бъдат само доходи над минималната работна заплата, която в момента е 510 лева. Такива вземат над 300 000 пенсионери.  В случай, че парите им за старост са между 510 и 1200 лева, се налага запор до 1/3 от тази сума, ако пенсионерът не се грижи за деца, и до 1/4, ако го прави.  До блокиране на парите се стига след съдебно решение, след което се издава запорно съобщение от съдия изпълнител. Хората трупат борчове от неплатени битови сметки, най-често за парно. Сред тези, чиято пенсия е била застрашена преди време, е 69-годишната Надежда Панчева.  \"Живеех на последния 8-и етаж в столичния квартал \"Дружба\". Оказа се, че тръбите изобщо не стигат до там\", разказа баба Надка. Мръзне без парно зима след зима, а таксата сградна инсталация се трупа. В продължение на четири години никой не закача баба Надка, но през 2015 година тя разбира, че е осъдена да заради дълг от 251 лева за \"159 кубически метра въздух\". На следващата година пък получава известие за запор на пенсията. Тогава Надежда Панчева плаща дълга си, който и до ден днешен смята за несправедлив.  Вдовицата, която е работила като банкерка, успяла да продаде апартамента в \"Дружба\" и сега живее в гарсониера в столичния квартал \"Люлин\". И отново негодува, че радиаторите у тях са студени през зимата, но трябва да плаща. Много по-голяма сума за парно трупа 66-годишната Елена Владимирова.  Тя има дългове за сградна инсталация в размер на 9000 лева, но няма как да ги плати, защото взима минимална пенсия от 200 лева. Елена е в групата с минимален доход, който не подлежи на запор.  Частните съдебни изпълнители обаче имат \"зелена светлина\" за нейното имущество, което включва двустаен апартамент в \"Надежда\" и част от нива в Сапарева баня. Жената се притеснява заради натрупания дълг, но няма откъде да вземе пари, за да си плати борча.", "date": "2018.08.21", "title": "Драма: 4700 българи с блокирани пенсии, отнемат имоти на възрастни хора заради битови сметки"}
{"url": "https://www.faktor.bg/bg/articles/novini/balgariya/sled-ostavkata-na-agayn-kfn-si-izbra-vremenen-zam-shef", "text": "На свое извънредно заседание на 21 август 2018 г. Комисията за финансов надзор (КФН) определи Владимир Савов – член на КФН, за заместник, който да изпълнява правомощията на заместник-председател на КФН, ръководещ управление „Застрахователен надзор“, до встъпване в длъжност на избран от Народното събрание нов заместник-председател, съобщават от фонда.  Решението на КФН е във връзка с решение на Народното събрание от 21 август 2018 г. за предсрочно прекратяване на мандата на Ралица Агайн-Гури – заместник-председател на Комисията за финансов надзор, ръководещ управление „Застрахователен надзор“. Както БЛИЦ съобщи, днес Агайн подаде оставка след скандала, който се развихри около фалита на застрахователя \"Олимпик\". Пред журналисти в парламента тя обясни, че днешното й действие е емоционален акт и не е нарушила нищо. Тя обясни, че е следила всичко, което законът й позволява като зам.-председател на КФН.", "date": "2018.08.21", "title": "След оставката на Агайн: КФН си избра временен  зам.шеф"}
{"url": "https://www.faktor.bg/bg/articles/novini/svyat/sedem-analogii-mezhdu-hitler-i-putin-hayde-da-zhiveem-zadruzhno", "text": "„Данциг е бил и остава германски град. Коридорът бе и остава немски. Според културната си специфика двете територии принадлежат единствено на германския народ. „В сърцето и съзнанието на хората Крим винаги е бил и остава неотделима част от Русия. В Крим буквално всичко е пропито от нашата обща история и гордост.” \"Данциг ни бе отнет. Коридорът бе анексиран от Полша.\" \"Когато Крим се оказа в друга държава, Русия почувства, че не само е била окрадена, но дори ограбена.\"   „През 1919-1920 г. повече от милион граждани с германска кръв бяха отрязани от родината.” „Днес от 2 200 000 жители на Кримския полуостров почти милион и половина са руснаци, значителна част от които при референдума предпочетоха Русия.” „Знаете колко пъти предлагах да бъде възстановен суверенитетът над германските територии. Знаете за безкрайните усилия, които положих за мирното регулиране на процеса.” „През тези години и граждани, и редица общественици неведнъж повдигаха тази тема, като настояваха, че Крим е исконно руска земя, а Севастопол е руски град.”   „Имаше опити да бъде оправдан натискът върху германците. Имаше искания да бъдат прекратени германските провокации. Не знам какви провокатори могат да бъдат жени и деца, спрямо които е извършвано насилие, а някои даже са убити.” „В ход бяха пуснати терор, убийства и погроми. Главни действащи лица в преврата бяха националисти, неонацисти, русофоби и антисемити.”   „Тези предложения бяха отхвърлени. Нещо повече, в отговор бе извършена мобилизация, а после бяха усилени терорът и натискът върху нашите съотечественици, които постепенно бяха изтласквани от Свободния град Данциг с икономически, политически, а през последната седмица – и с военни средства.” „Онези, които оказваха съпротива срещу метежа, бяха заплашвани с репресии и наказателни операции. Пръв бе подложен на натиск Крим, рускоезечният Крим. Затова жителите на Крим и Севастопол се обърнаха към Русия с молба да защити правото им на живот.” „Всяко противопоставяне между нашите народи би било изгодно за някой друг. Затова решихме да сключим договор, който завинаги да отстрани възможностите за конфликт помежду ни.”   „Искаме мир и дружба с Украйна. Искаме тя да бъде силна, суверенна, самодостатъчна държава.” Източник: saracinua.livejournal.com", "date": "2018.08.21", "title": "Седем словесни  аналогии между Хитлер и Путин: „Хайде да живеем задружно!”"}
{"url": "https://www.faktor.bg/bg/articles/novini/svyat/rusiya-oprya-do-aliansa-predstaviha-noviya-kalashnikov-s-natovski-patroni", "text": "Концернът \"Калашников\" представи новия автомат АК-308. Любопитен факт е, че оръжието използва боеприпаси по стандартите на НАТО. По данни от концерна новият опитен образец \"7,62 мм автомат Калашников АК-308\" ще бъде показан на форума \"Армия-2018\". Оръжието е създадено на базата на автомат АК-103 с патрон 7,62х51 мм с елементи и компоненти от конструкцията на автомат АК-12. Сега се подготвят предварителните изпитания за приемането му на въоръжение. Автоматът използва боеприпаси от калибър 7,62 мм с 20 патрона. Тежестта на оръжието с празен пълнител е 4,3 кг. Общата дължина е 880-940 мм. АК-308 ползва оптичен прицел. Възможно е поставянето на щик. Прикладът може да се регулира на 4 позиции. Форум \"Армия-2018\" ще се проведе между 21 до 26 август в източния център \"Патриот\" в подмосковската Кубинка.", "date": "2018.08.21", "title": "Русия опря до Алианса: Представиха новия \"Калашников\" с натовски патрони"}
{"url": "https://www.faktor.bg/bg/articles/novini/balgariya/eksperti-predlagat-tsarskite-konyushni-da-poluchat-statut-na-pametnik-na-kulturata", "text": "Експертен съвет предложи „Царските конюшни” в София да получат статут на паметник на културата. На този етап решението е те да бъдат национална културна ценност от „местно значение”, съобщава БТВ. За да станат от национално значение, се очакват още документи. В тях се забранява всякаква дейност, освен възстановяване. В момента обезопасителните мерки са сведени до една лента и до няколко предупредителни табели. Близо месец след пожара в „Царските конюшни” в сградата охрана няма. Единствено няколко табели предупреждават за опасност от падащи предмети. Едва в началото на септември се очаква да бъдат взети по-сериозни мерки – в частта, която е на МВР и на частно акционерно дружество. Последващи инспекции ще има във връзка с конструкцията, за да се види каква допълнителна работа трябва да се свърши. След като бившите царски конюшни официално се превърнат в паметник на културата, от собствениците се очаква да възстановят сградата. От министъра на културата зависи дали решението на съвета ще влезе в сила.", "date": "2018.08.21", "title": "Експерти предлагат „Царските конюшни” да получат статут на паметник на културата"}
{"url": "https://www.faktor.bg/bg/articles/novini/svyat/na-100-niya-den-sastoyanieto-na-ukrainskiya-rezhisyor-oleg-sentsov-e-kritichno", "text": "Украинският филмов режисьор Олег Сенцов, който е в гладна стачка от 100 дни в руски затвор, е в критично състояние, съобщава семейството му, цитирано от БТА. Сестрата на Сенцов - Наталия Каплан, каза пред АП, че той се намира в критично състояние в интензивно отделение, като добави, че семейството му няма пълна информация за неговото здраве. Руската система на затворите оспорва твърденията за влошаващо се състояние на режисьора и твърди, че му се дават хранителни добавки. Сенцов, родом от анексирания от Русия Кримски полуостров, бе осъден на 20 г. затвор през 2015 г. за заговор за терористични действия. Според негови привърженици той е подложен на съдебно преследване по политически причини - заради твърдата си опозиция срещу руската анексия. Сенцов настоява да бъде освободен, както и още 64-ма украинци, намиращи се в руски затвори. Той смята себе си и другите 64 украинци са политически затворници. Около 50 души демонстрираха пред руското посолство в Киев днес с плакати \"Спасете Олег Сенцов!\" Украински официални лица отново настояха днес Русия да освободи режисьора. Президентът Петро Порошенко писа в Туитър, че \"няма нито една международна среща, на която да не призовавам световните лидери да се застъпят пред Кремъл за освобождаването на Сенцов и на всички наши затворници\".", "date": "2018.08.21", "title": "На 100-ния ден: Състоянието на украинския режисьор Олег Сенцов е критично"}
{"url": "https://www.faktor.bg/bg/articles/novini/svyat/videozapis-pokazva-kak-zapochva-smartonosniyat-pozhar-v-gartsiya-koyto-ubi-blizo-100-dushi", "text": "Нови кадри показаха как започва пожарът в Атика. Видеозапис от охранителна камера беше пуснат на сайта на гръцкия вестник „Катимерини”. Преди месец бедствието завърши фатално за близо 100 души, изгоряха много имоти. Записът е направен от охранителна камера на дом в селището Дау Пенделис. На кадрите се вижда, че огънят тръгва от поляна, разположена между къщите на селището и бързо се разпространява в посока на селищата Неос Вудзас и Мати. В коментара към видеозаписа се казва, че според очевидци огънят е бил запален от местен жител, който се е опитвал да изгори сухи клони. Кадрите са иззети от властите.", "date": "2018.08.21", "title": "Видеозапис показва как започва смъртоносният пожар в Гърция, който уби близо 100 души"}
{"url": "https://www.faktor.bg/bg/articles/advokat-osnovniyat-propusk-hilyadi-hora-da-ostanat-bez-grazhdanska-otgovornost-e-na-zakonodatelya", "text": "Основният пропуск, допуснал хиляди хора да останат без валидни застраховки „Гражданска отговорност”, е на законодателя – не може регулатор да оперира без да има правомощия. Това посочи Николай Димитров, адвокат по застрахователно право по повод казуса, пред БТВ. Той добави, че не може в нормативния акт, според който работи КФН, да няма предвиден надзор над клонове на чужди застрахователни компании и според него умишлено не са дадени тези права. От друга страна, ако КФН работи извън правомощията си, това ще бъде произвол. Димитров е категоричен, че са нарушени правата на потребителите, а КФН е трябвало да се самосезира, след като „Олимпик” е имала ръст в сегмента, който не е пропорционален на изплатените обезщетения. Според Европейската комисия платец трябва да е фондът по местоживеене – българският гаранционен фонд, а след това той да урежда отношенията си с кипърския гаранционен фонд. Адвокатът разкри още, че в Румъния има няколко такива фалита, част от които на гръцки компании.", "date": "2018.08.21", "title": "Адвокат по застрахователно право разкри чия е вината хиляди хора да останат без \"Гражданска отговорност\""}
{"url": "https://www.faktor.bg/bg/articles/turtsiya-obmislya-da-premahne-sistemata-ol-inkluziv-v-turizma", "text": "Турция обсъжда вариант за отказ от системата ол инклузив в туризма си, съобщи вестник \"Хюриет\". Според хотелиери, при висока пълняемост на местата в хотелите, повече туристи, отколкото в 2014 година, доходите им са далеч по-ниски през последните две години. По данни на браншови организации, през юни в Анталия хотелите са получавали по 76 евро средно на ден от една стая. \"Хотелите ни трябва да се диференцират по профил, туристите, които се интересуват само от храна, пиене и нощувка не ни помагат да развиваме туризма и да печелим достатъчно\", казва управителят на Cornelia Diamond Golf Resort & SPA Hotel Зафер Алкай. На същото мнение са и ресторантьори и търговци, според които системата ол инклузив \" унищожава автентичността на турския туризъм, убива местната търговия и лишава туристите от достъп до оригиналната турска кухня\". Министърът на туризма и културата на Турция Мехмед Ерсой казва, че за страната не е интересно вече да увеличава броя на туристите, а трябва да се направи нещо за увеличаване дохода от тях. Според него, за последната година приходите от туризъм в Турция са 4% от БВП или около 35 милиарда долара, а задачата е тези приходи да се удвоят в следващите години. През миналата година страната е посетена от 32.4 милиона туристи.", "date": "2018.08.21", "title": "Турция обмисля да премахне системата \"ол инклузив\" в туризма"}
{"url": "https://www.faktor.bg/bg/articles/pochina-legendarniyat-basist-na-fsb", "text": "На 57-годишна възраст внезапно почина легендарният басист на групата ФСБ Ивайло Крайчовски. Той е български музикант, бас китарист в групата „ФСБ\" и инициатор за създаването на група „Стари муцуни\" с ветерана на българския рок Георги Минчев. През богатата си музикална кариера взема участие в създаването на албумите на редица български поп певци, рок групи и джазови формации. Бил е музикален директор на „София филм фест\", зам.-председател на Българската изпълнителска асоциация и член на асоциацията на звукозаписните студиа в България.", "date": "2018.08.21", "title": "Внезапно почина легендарният басист на  \"ФСБ\""}
{"url": "https://www.faktor.bg/bg/articles/valeri-bozhinov-se-sboguva-s-rieka", "text": "Валери Божинов потвърди, че ще напусне хърватския тим \"Риека\" след половин година в отбора и само 2 мача. Това потвърди българският нападател чрез последната си публикация в социалните мрежи.  \"Благодаря за всичко, \"Риека\"! Пожелавам ви щастие и всичко най-добро. За нещастие нямах възможност да покажа своите качества, но от първия до последния ден бях професионалист!\", написа Божинов в \"Инстаграм\". Раздялата между българина и \"Риека\" бе очаквана, след като нападателят се отличи за тези 6 месеца само с 1 асистенция. Хърватският отбор беше 14-ият клуб, в който играе Божинов. Още преди да се появи изявлението на футболиста в социалните мрежи, кметът на Враца, който е член на Управителния съвет на местния \"Ботев\", заяви, че е водил преговори за привличане на 32-годишния нападател, преминал през \"Ювентус\", \"Манчестър Сити\" и \"Спортинг\" Лисабон. Кметът уточни, че няма как да предложи финансовите условия, които се полагат за футболна звезда от неговия ранг. Но евентуалният му престой в \"Ботев\" може да бъде стъпка към нов трансфер на нападателя в чужбина. В основата на преговорите е Сашо Ангелов, който е уверен, че може да помогне на Божинов да се върне към най-добрата си форма, извела го до отбори като \"Ювентус\" и \"Манчестър Сити\".", "date": "2018.08.21", "title": "Валери Божинов се сбогува с \"Риека\""}
{"url": "https://www.faktor.bg/bg/articles/kultura/dzheams-bauchar-pripoznal-kauzata-na-balgarite-i-ya-e-priel-za-svoya-sobstvena", "text": "„Репортажи от България“ е заглавието на нова книга, посветена на дейността на Джеймс Баучер у нас. Читателите ще могат да надникнат в архива на вестник „Таймс”, разкриващ най-динамичните времена на българската история през погледа на един ирландец.  Роден в семейство за земевладелци, Джеймс Баучер завършва висшето си образование в Кингс Колидж, Кеймбридж. Ирландецът изоставя обещаваща академична кариера, за да стане кореспондент на вестник „Таймс” в Югоизточна Европа. \"Този човек идва в България непосредствено след нейното освобождение и някак си се влюбва в нея. И това не е преувеличено. По всичко личи, че този човек е припознал каузата на българите и я е приел за своя собствена\", разказва Марио Мишев – координатор проекти в сдружение „Българска история”.", "date": "2018.08.21", "title": "Джеъмс Баучър припознал каузата на българите и я е приел за своя собствена"}
{"url": "https://www.faktor.bg/bg/articles/vremenniyat-likvidator-na-olimpik-sled-reshenie-na-sad-v-kipar-shte-e-yasno-kak-shte-badat-obezshtetyavani-klientite", "text": "След решението на кипърския съд, което се очаква в средата на септември, ще стане ясна процедурата за обезщетяване на клиентите на застрахователната компания „Олимпик” и условията за това ще бъдат детайлно разяснени и на българската страна. Всички кредитори, независимо дали са в България и Кипър, ще бъдат третирани по еднакъв начин, заяви в интервю за БНР временният ликвидатор на компанията Павлос Накузи. Към този момент „Олимпик” не е обявена в ликвидация, подаден е само иск за това, по който трябва да се произнесе съдът, изясни текущия статут на компанията Павлос Накузи - партньор в една от водещите одиторски и консултантски фирми на острова Mazars Ltd. Съгласно кипърския закон, въпреки че решението на съда се очаква в средата на септември, то влиза в сила със задна дата, от 10 август, когато бе подаден искът за ликвидация. Не компанията, а законът прекрати всички застрахователни договори на „Олимпик” както в Кипър, така и в България, считано от 17 август, уточни временният ликвидатор. След като започне ликвидацията, след съдебното решение, всеки, на когото „Олимпик” дължи пари, трябва да подаде заявление по специален формуляр, чиито детайли се уточняват, обясни Павлос Накузи. „Според Кипърския закон приоритет се дава на тези кредитори, които имат искове, произтичащи от застрахователните договори. Това означава искове за компенсации поради инциденти и искове за възстановяване на застрахователни премии. Двете групи са поставени на един ред след кредиторите. Няма значение дали исковете са в България или Кипър - те се третират по еднакъв начин”, коментира Павлос Накузи. Повече потърпевши са в България. В Кипър в сектора на автомобилните застраховки „Олимпик” има около 10 000 клиенти, близо 2000 от които са българи, по неофициални данни от български застрахователни брокери към компанията. Оборотът ѝ в България от тези застраховки достига около 25 млн. евро, докато в Кипър е под 5 млн. евро. За 2016 г. „Олимпик” отчита близо 14 млн. евро загуби. По време на външния одит на компанията, в доклада, който бе представен в началото на май и предизвика поставянето й под специален режим, не бе потвърдено наличието на 210 млн. евро в инвестиции, депозити и кеш.", "date": "2018.08.21", "title": "След решение на съд в Кипър ще е ясно как ще бъдат обезщетявани клиентите"}
{"url": "https://www.faktor.bg/bg/articles/kolyo-paramov", "text": "\"Управляващата шефка на финансовия контрол, която получава 13 хил. лева заплата и нейната заместничка са допуснали фундаментални грешки, за да дойде положението до фалит\". Това посочи Парамов пред \"Bulgaria ON AIR\", визирайки казуса \"Олимпик\" и добави, че държавата трябва да реши въпроса за не повече от 7 дни. \"Трябва да видим кой кой е в компанията. Трябва да видим има ли българска стара връзка, кои участват в нея и по какъв начин са създали възможности държавата да тласка потенциални клиенти към тази компания\", обясни още Парамов. Според него реакцията на депутатите е навременна заради отговорността, която парламентът трябва да поеме. Икономистът Мартин Димитров подчерта, че сме можели да поискаме проверка на \"Олимпик\" още преди години, наблюдавайки финансовите отчети на компанията. Той подчерта важността на въпроса кои държавни фирми са избрали \"Олимпик\" за своите застраховки. По думите му \"работата не трябва да бъде набързо заметена\". \"Много зачестиха подобни казуси, взеха през 1-2 години да се случват. Въпросът е догодина да нямаме следващия такъв казус. Ако имахме застрахователен надзор, който стриктно си гледа работата, нямаше да имаме такъв казус\", настоя Димитров. Коментирайки срива в Търговския регистър, той отбеляза, че където е имало такива казуси в други държави, те са решени на същия или на следващия ден.  \"Държавата в момента е на дефектирал автопилот. В България липсват наказанията за големите престъпления\", изтъкна Димитров, казвайки в неправ текст каква е причината да се стига до такива кризисни ситуации в български институции.", "date": "2018.08.21", "title": "Кольо Парамов: Шефове в КФН са допуснали фундаментални грешки, за да се стигне до фалита на \"Олимпик\""}
{"url": "https://www.faktor.bg/bg/articles/wizz-air-oprovergava", "text": "По повод информацията за свалени пътници от борда на полетите на Wizz Air на 19 август от Барселона до София и от София до Барселона, от компанията разпространиха официално становище до медиите, в което обясняват, че е нямало overbooking, а причините за създадените неудобства пътници са били изцяло от оперативен характер. „По оперативни причини на 19 август 2018 г. Wizz Air трябваше да изпълни полетите W6 4405/4406, София-Барселона-София, вместо със самолет Airbus A321 със самолет Airbus A320, който е с по-малък капацитет на местата. Поради тази причина се наложи няколко пътници да бъдат пренасочени към по-късен полет. Засегнатите клиенти бяха информирани своевременно съгласно съответните регулации и политиката на Wizz Air.  Wizz Air се извинява на всички засегнати пътници за неудобството, но безопасността на нашите клиенти и екипаж е приоритет номер едно за нас\", се казва в позицията на компанията. Припомняме, че вчера 22-ма българи бяха свалени от самолет на Wizz Air в Барселона и още 40 в София. Новината съобщи сайтът за българи в Испания и чужбина Worldbg.eu. Пътниците са имали редовно закупени билети за двата полета. Според изданието потърпевшите са били избрани на случаен принцип и им е казано, че мярката е наложена, тъй като е на лице Overbooking, т.е. продадени са повече билети от броя на местата в самолета.", "date": "2018.08.21", "title": "Кое наложи свалянето на пътници от борда на полетите Барселона-София и София -Барселона?"}
{"url": "https://www.faktor.bg/bg/articles/shtatskiyat-dolar-prodalzhava-negativnata-si-seriya-sled-komentarite-na-tramp", "text": "Позитивните настроения преобладават на пазарите в Азиатско-тихоокеанския регион във вторник, като по-горямата част от борсовите индекси се оцветиха в зелено. Щатският долар продължава негативната си серия след коментарите на американския президент Доналд Тръмп.   Държавният глава на Съединените щати заяви, че не е съгласен с повишаването на лихвените проценти и затягането на монетарната политика от страна на Федералния резерв. Според Тръмп централната банка би трябвало да запази финансовите стимули за по-дълъг период от време и \"да му помогне\" в засилването на икономическия растеж.   Тръмп атакува за пореден път и основните си търговски партньори, като заяви, че Европейският съюз и Китай манипулират своите валути и изкуствено ги обезценяват.    Доларовият индекс, който следи представянето на зелените пари спрямо кошница от шест водещи световни валути, загуби 0.4% от стойността си в сутрешната търговия, до ниво от 95.52 пункта. Еврото се разменя за 1.1528 долара, а американската валута се търгува на ниво от малко над 110 йени.    Японският борсов индекс Nikkei 225 отчете повишение от 0.2% в сутрешните часове, въпреки поскъпването на йената. В Китай и Хонконг също преобладава оптимизма -  Shanghai Composite добави близо процент и половина към стойността си, а Hang Seng отчете ръст от 0.4 на сто.    Единственото изключения от общия позитивен тренд днес бяха австралийските капиталови пазари. Индексът S&P/ASX 200 отстъпи с близо процент спрямо вчерашните си нива, след като централната банка на страната остави без промяна основния лихвен процент в страната. Според Reserve Bank of Australia, в момента няма необходимост от вдигане на лихвите, които се намират на рекордно ниско ниво от 1.5 на сто.   Във фокуса на вниманието на борсата в Сидни бе и финансовият отчет на добивния гигант BHP Billiton. Компанията отчете ръст на печалбата от 33%, до ниво от 8.9 милиарда долара за финансовата 2017/2018 година, което приключи в края на юни. Тя обаче се оказа по-ниска от предварителните прогнози на анализаторите, които бяха за 9.2 милиарда долара.    На стоковите пазари петролът отчете леко повишение, повлиян от спада на долара. Фючърсите на американския лек суров петрол поскъпнаха с 0.2%, до ниво от 65.56 долара за барел. Сортът Брент добави 0.1 на сто, до 72.27 долара за барел.    Златото продължава възходящия си тренд от последните няколко дни, като тази сутрин добави нови 0.6% към стойността си, преминавайки ключовото ниво от 1200 долара за тройунция.    По-късно днес се очаква да започнат и търговските преговори на експертно ниво между представителите на САЩ и Китай, които имат за цел да свалят напрежението между двете страни и ще бъдат следени внимателно от инвеститорите. Доналд Тръмп обаче сподели, че не очаква кой знае какъв напредък, пише profit.bg.", "date": "2018.08.21", "title": "След коментарите на Тръмп щатският долар пак тръгна надолу"}
{"url": "https://www.faktor.bg/bg/articles/ikonomika/biznes/ochakvat-ofertite-za-kontsesiyata-na-letishte-sofiya-do-22-oktomvri", "text": "Правителството стартира открита, конкурентна тръжна процедура за концесията на летище София на 5 юли 2018 г., за да избере най-квалифицирания партньор. Очаква се офертите да бъдат получени до 22 октомври 2018 г. Международната финансова корпорация - IFC, член на Групата на Световната банка, в партньорство с ЕБВР, сътрудничи на правителството на България за структурирането и провеждането на търга за концесията на летище София. Като привличат инвестиции и експертен опит от частния сектор, концесиите на летища могат да доведат до значителни икономически ползи за държавите чрез стимулиране на растежа на туризма, подобряване на обработката на товари, повишаване на качеството на обслужване на пътниците и намаляване на фискалната тежест върху правителствата, посочиха от българския офис на Световната банка, съобщава БТА. При концесия правителството предоставя на частния партньор само правото да управлява летището. Цялата летищна инфраструктура, както и активите, остават публична собственост, включително всичко, построено от концесионера по време на концесията. Инвеститорът, който предложи на България комбинация от най-високото годишно концесионно възнаграждение и най-добрата цялостна визия за устойчиво развитие на летището, и който отговаря на критериите за допустимост, установени за проекта, ще спечели правото да управлява летището. Всички оферти ще бъдат отворени публично, уверяват от банката. Цялата документация по проекта се публикува на неговия уебсайт и е достъпна за обществеността, за да се гарантира прозрачността и законосъобразността на процеса. Летище София е най-голямото летище, разположено на територията на България, което с Решение на Министерския съвет от 29 декември 2002 г. е обявено за летище за обслужване на международни превози. През 2017 г. Летище София е обслужило 6 490 096 пътници. Летище София разполага с два пътнически терминала - Терминал 1 и Терминал 2. Към момента Летище София се управлява от \"Летище София\" ЕАД, еднолично търговско дружество със 100 процента държавна собственост на капитала, в което правата на едноличен собственик на капитала се упражняват от министъра на транспорта, информационните технологии и съобщенията. Настоящата процедура за концесия се открива в съответствие със Закона за концесиите и Директива 2014/23/ЕС на Европейския парламент и на Съвета от 26 февруари 2014 г. за възлагане на договори за концесия.", "date": "2018.08.21", "title": "Очакват офертите за концесията на летище София до 22 октомври"}
{"url": "https://www.faktor.bg/bg/articles/uolstriyt-na-praga-na-rekord-3453-dni-bez-golemi-krizi", "text": "Подкрепен от период на извънредни парични стимули, последвани от щедро орязване на данъците, \"Уолстрийт\" се изправя пред поредния исторически момент тази седмица. Американският фондов пазар ще отбележи 3453 поредни дни без спад, който превишава 20%, съобщава Агенция Франс прес.  Това го прави най-дългия \"бичи пазар\" (пазар, който се характеризира с покачващи се цени - б.р.) от Втората световна война, според водещи статистици на Уолстрийт. Както и окуражаващ символ, тъй като е признак, че има живот в този пазар, каза Сам Стовал, главен инвестиционен специалист в CFRA Research, посочва БТА. Продължителният оптимизъм на пазара започна през март 2009 година, веднага след като финансовата криза заличи над половината от стойността на широкия американски борсов индекс S&P 500. Когато котировките спаднат с най-малко 20% спрямо предишния си рекорд те излизат от \"бичия пазар\" и влизат в \"мечия пазар\". Сегашният \"бичи пазар\" започна на фона на спешните мерки, взети от Управлението за федерален резерв (УФР), което въведе супер ниски лихви и се опита да насърчи допълнително инвестициите чрез покупки на облигации за милиарди долари по програма популярна като количествено облекчаване (QE). Този \"бичи пазар\" започна при толкова ниски лихви, каквито не е имало при никой друг \"бичи пазар\", каза Стовал. Това даде тласък на икономическото развитие, както и на повишаването на печалбите, допълни той. Акциите на \"Уолстрийт\" избегнаха големи спадове, въпреки че УФР прекратява политиката на \"лесни пари\". Котировките получиха допълнителна подкрепа в края на 2017 година, когато президентът на САЩ Доналд Тръмп и републиканците от Конгреса успяха да прокарат реформа, която намали данъка върху корпоративната печалба от 35% на 21 %. Това доведе до огромно повишение на печалбите. Компаниите от S&P 500 отчетоха скок на печалбите си за второто тримесечие от близо 25% на акция спрямо година по-рано, според FactSet. \"Бичите пазари не умират от старост, те умират от страхове,\" каза Стовал, според когото рецесията е най-големият риск за \"бичия пазар\". Много анализатори обаче все още са убедени, че икономиката на САЩ ще остане силна и ще избегне спада още известно време. Пазарът например все още изглежда е в състояние \"да изчакаме и да видим\" дали ще настъпи евентуалното икономическо забавяне заради митата въпреки множеството действия на Тръмп срещу водещи търговски партньори. Бих бил по-притеснен, ако финансовите резултати на компаниите или ако водещите икономически показатели отчетат забавяне. Тогава може да се мисли за край на цикъла, каза Арт Хоугън главен стратег по пазарните въпроси в B. Riley FBR. \"Не се притеснявам за продължителността на \"бичия пазар\", допълни той. Ключовите рискове за този пазар включват Управлението за федерален резерв, което е по средата на период на повишение на лихвите. Това пък притеснява анализаторите, тъй като то може в крайна сметка да вдигне лихвите по кредитирането до проблемни равнища. Едно от опасенията е, че неочакван скок на инфлацията може да накара УФР да ускори повишението на лихвите си и така да предизвика сътресения в световната икономика. Въпреки поредицата повишения на ставките американските водещи лихвени равнища все още са в границите 1,75 - 2%. Според Стовал лихвените равнища ще трябва да надвишат най-малко с 1,5 % инфлацията или да достигнат около 4 %, за да извадят от релсите борсовите котировки. Високата пазарна капитализация на компаниите също е притеснителна. Днес съотношението на стойността на акциите спрямо корпоративните печалби е сравнително високо в историческа перспектива и е в същия диапазон като през 2007 година преди финансовата криза. Това съотношение обаче е доста под равнището преди спукването на балона на интернет компаниите от края на 90-те. Тези равнища изглеждат доста добре, доста по-добре, отколкото в началото на годината, каза главният икономист на FTN Financial Крис Лоу. Той отбелязва, че корпоративните печалби са се повишили след намаляването на данъците, като допълни, че печалбите на борсата тази година отчитат забавяне, въпреки че печалбите на компаниите са страхотни.", "date": "2018.08.21", "title": "Уолстрийт на прага на рекорд - 3453 дни без големи кризи"}
{"url": "https://www.faktor.bg/bg/articles/goranov-kiparskiyat-garantsionen-fond-e-zadalzhen-da-izplati-obezshteteniyata-na-olimpik", "text": "Основният упрек към Българския гаранционен фонд е, че не е комуникирал с гръцкия, за да се реши техническата работа и да няма проблеми като сегашния. Това каза министърът на финансите Владислав Горанов по време на извънредното заседание на парламента във връзка с казуса „Олимпик“, предаде „Фокус“.  Министър Горанов обясни, че в проекта на решението и мотивите към него, който БСП вкара днес в парламента, като основен проблем на „Олимпик“ е посочен дъмпингът. „Искам да го припомня, защото в такъв дебат не е участвала г-жа Агайн при премиера Борисов. Нека да прочетем доклада на г-жа Агайн отново. Това, което казва тя и което не знам дали успяхте да разберете, е, че гръцкият гаранционен фонд е задължен да изплати обезщетенията на „Олимпик“, ако бъде обявена несъстоятелност“, обясни Горанов.  Той посочи, че в случая ролята на Българския гаранционен фонд е трансмисия. „Той е местен орган, който да определя щетите и да ги прецизира към гръцкия фонд. Упрекът ми към Българския гаранционен фонд е защо, колеги, като се присъединихте към европейската конвенция, не си довършихте работата, за да влезете в комуникация с кипърския фонд и да решите техническата работа, за да не се появяват проблеми като сегашния. За да може тази част от гаранциите, която съществува между двата фонда, да се осъществява по най-бърз начин. Този упрек може да се разпростре и върху надзора дотолкова, доколкото това е неговата ежедневна работа. Защо, колеги от надзора, не помислим да създадем подходящ начин да обясним на българските граждани, за да стане ясно че обезпечителният фонд на България е приложим само за българските застрахователи. Той не може да се ползва за такива извън България. И как сега да търсим обезпечение за тези над 9 млн. лв.“, каза още Горанов. \"Всеки български гражданин трябва да знае, че ако сключи застраховка с чужд застраховател, няма гаранционен фонд, който да покрие загубите при фалит“, коментира той.", "date": "2018.08.21", "title": "Горанов: Кипърският гаранционен фонд е задължен да изплати обезщетенията на „Олимпик\""}
{"url": "https://www.faktor.bg/bg/articles/borisov-nahoka-ninova-da-ne-izkarva-neshtata-taka-che-samo-bsp-iska-da-pomogne-na-postradalite-ot-olimpik", "text": "Аз с Ралица Агайн не съм се виждал и чувал от години. Доклад при мен също не е идвал. Това заяви от парламентарната трибуна Бойко Борисов на извънредно заседание на парламента по повод фалирането на \"Олимпик\".  \"КФН е избран от парламента и се отчита пред него. По каква работа сте ни извикали тук? Това, което изисках от службите тези дни, ми показа, че имаме съществен проблем със застраховането\", добави той в отговор към запитвания на Нинова относно фалита на застрахователното дружество. Премиерът натърти, че дори експерти по финансите имат различни тълкувания на закона.    \"Каква политическа отговорност искате ние да понесем за избирането на КФН, която е избрана от парламента? Оставката на г-жа Агайн дали ще се подкрепи или не, не ни решава кардиналните въпроси. Благодаря й за моралния акт. Не бива тук да излезе, че БСП иска да помогне на тези 200 хиляди, а другите партии не искаме. Това не е така. Ние трябва да намерим с какви пари да го направим и да осъзнаем какъв прецедент ще е това и, ако утре се случи отново, дали отново ще трябва да постъпим така\", каза Борисов.    \"Ще работим, ако трябва в петък пак, в събота пак, в неделя пак и ще работим. Ще направим работна група, която да реши как е най-добре. Ако ще ги платим тези пари да знаем на базата на какво ги плащаме. Аз идвам и предлагам варианти. Виждам, че експертите на парламента не говорят едно и също нещо, не познават добре законодателството\", заяви премиерът.", "date": "2018.08.21", "title": "Борисов нахока Нинова: Да не изкарва нещата така, че само БСП иска да помогне на пострадалите от \"Олимпик\""}
{"url": "https://www.faktor.bg/bg/articles/novini/svyat/nad-400-sa-veche-zaginalite-pri-navodneniyata-v-indiya", "text": "Броят на загиналите при наводненията в Индия надхвърли 400 души. Бедствието е едно от най-смъртоносните и трагични в историята на страната. Спасените от водния ад са 22 хиляди.  Дъждът не спира вече повече от 10 дни, като властите се опасяват, че ситуацията тепърва ще се влошава.  Има цели райони откъснати от света.  Хеликоптери, военни, даже и местни рибари се опитват да стигнат с лодките си до бедстващите, за да им занесат вода и храна. Повече от 725 хиляди души, евакуирани от домовете си в момента се намират в лагери.  Здравните власти вече се готвят за справяне с пик на болести в следствие на наводненията. Трима души вече са били изолирани с шарка.  Според експертите ще отнеме повече от година преди хората да могат да се завърнат по домовете си. Районите опустошени от водата вече са пълни с влечуги и други опасни животни.", "date": "2018.08.21", "title": "Над 400 са вече загиналите при наводненията в Индия"}
{"url": "https://www.faktor.bg/bg/articles/novini/svyat/po-zapoved-na-tramp-zakopchaha-posledniya-zhiv-natsist-v-nyu-york", "text": "\"Арестуваха последния жив нацист.\" - С тази новина гръмнаха медиите зад океана.  По данни на ABC News имиграционни и митнически агенти са закопчали 95-годишният Який Палий. Предполага се, че той е последният жив нацистки сътрудник, работил в трудовите лагери на Хитлер. Палий е бил арестуван в дома му в Куинс, Ню Йорк, а задържането му е станало лично по заповед на американския президент Доналд Тръмп. Последният жив нацист е бил депортиран в Германия, уточняват още американските медии. Служители на министерството на правосъдието уточняват, че той е служил като въоръжена охрана в лагера на смъртта в нацистка окупирана Полша. След края на войната той тръгнал да бяга в САЩ излъгал американските имиграционни служители за ролята си в тези зверства. От американското министерство на правосъдието показаха и снимка на младия Який Палий от досието му като пазач на нацистките лагери.   ABC News разпространи и видео, което показва как властите извеждат Палий от дома му.  От кадрите се вижда, че 95-годишният мъж е изнесен на носилка от дома му.  „Президентът Тръмп поздравява действията на администрацията му, особено действията на ICE, за отстраняването на този военен престъпник от територията на САЩ“, се казва в съобщения на Министерство на правосъдието. Каква ще е съдбата на Палий след депортацията му в Германия все още не е ясно.", "date": "2018.08.21", "title": "По заповед на Тръмп: Закопчаха последния жив нацист в Ню Йорк"}
{"url": "https://www.faktor.bg/bg/articles/novini/balgariya/tsvetanov-umishleno-li-e-sabotiran-targovskiyat-registar-za-da-izleze-pravitelstvoto-vinovno", "text": "Лидерът на парламентарната група на ГЕРБ Цветан Цветанов изрази от парламентарната трибуна съмнения, че проблемът с търговският регистър може да е следствие на целенасочен съботаж. „Не беше ли умишлено саботиран Търговският регистър, от някой, който иска да създаде проблем в държавата и да каже днес, че правителството е виновно затова, попита директно Цветанов. Той свърза съмненията си с фирмата \"Лирекс\", настоявайки да се изясни, дали тя изпълнява коректно договора си с държавата. Цветанов разкри, че фирмата е наложена през годините около 2007-а от Александър Петров, който по това време е бил шеф на кабинета на вътрешния министър Румен Петков. \"Александър Петров е висш функционер на БСП и е познат на колегите от БСП. Вярно ли е, че се установява, че преди инцидента \"Лирекс\" е обединила дискови масив на основния сървър, на който се съхранява база данни на Търговския регистър, със дискови масив на резервния сървър\", поиска отговор Цветанов. Той настоява за щателна проверка на всички проекти, които са реализирани, а също и да се уточни дали само една фирма е можела да изпълни проекта.", "date": "2018.08.21", "title": "Цветанов: Умишлено ли е саботиран Търговският регистър, за да излезе правителството виновно?"}
{"url": "https://www.faktor.bg/bg/articles/novini/balgariya/ninova-pak-se-izvartya-kam-borisov-shtyah-da-go-pohvalya-no-toy-ne-izdarzha", "text": "\"Щях да похваля министър-председателят, че за първи път остана до края на цялото парламентарно заседание, но той си тръгна, не издържа в последните минути\". Това заяви от парламентарната трибуна лидерът на БСП Корнелия Нинова.  \"Но вие, уважаеми депутати от ГЕРБ сте тук\", изтъкна соцшефката. След това започна да задава въпроси към властта, свързани с Търговския регистър.", "date": "2018.08.21", "title": "Нинова пак се извъртя към Борисов: Щях да го похваля, но той не издържа"}
{"url": "https://www.faktor.bg/bg/articles/novini/balgariya/borisov-shte-e-pretsedent-v-evropa-da-ugazhdame-na-bsp-i-da-pravim-na-vseki-6-mesetsa-izbori", "text": "Много пъти правих предсрочни парламентарни избори, знаете резултатите. Ще е прецедент в Европа да им угаждаме на всеки 6 месеца да правим избори. Това обяви премиерът Бойко Борисов  в кулоарите на парламента, визирайки претенциите на БСП и Корнелия Нинова. Изказването му бе след извънредното заседание днес, заради фалиралия застраховател \"Олимпик\".  Борисов обяви пред депутатите, че България има съществен проблем със застраховането. Той обясни, че до такъв извод стига след получена информация от службите. Той бе изслушан от депутатите по време на извънредно заседание, свикано по искане на БСП заради казусите с отнетия лиценз на кипърския застраховател \"Олимпик\" и спряната работа на Търговския регистър. От думите му се разбра, че проблемите са в автомобилното застраховане като български компании плащат големи суми за обезщетение на катастрофи в чужбина. Те са по линия на международното споразумение \"Зелена карта\". Не може 42% от катастрофите в Румъния да са с автомобили с българска регистрация и да има хора в чужбина с по 300-400 автомобила с българска регистрация. възмути се Борисов. Обяви, че е поискал полицейските аташета в посолствата на България в страните, които са част от \"Зелена карта\" да проучат случая. Премиерът предложи да се създаде работна група между институциите, която да установи в какво се състои проблемът и да предложи решение. Борисов увери още, че кризата с Търговския регистър е преодоляна и има уверението на Държавната агенция за електронно управление, че до края на седмицата ще имаме изцяло работещ регистър. Премиерът обясни още, че днес се е запознал с новия шеф на Търговския регистър, предложен от Волен Сидеров. Когато има коалиционно управление, тръбва да се съобразяваме с партньорите си. Премиерът призова народните представители да решат по какъв начин да се избира кой да се грижи за сигурността на електронните системи на ДАНС, агенция \"Митници\", прокуратура, съд и останалите държавни структури.", "date": "2018.08.21", "title": "Борисов: Ще е прецедент в Европа да угаждаме на БСП и да правим на всеки 6 месеца избори"}
{"url": "https://www.faktor.bg/bg/articles/novini/svyat/zaev-makedonskiyat-shte-bade-ofitsialen-ezik-v-evropeyskiya-sayuz", "text": "Македонският език ще бъде официален език в Европейския съюз, който има 500 милиона граждани, написа македонският премиер Зоран Заев в своя профил във Facebook преди информационната кампания за предстоящия референдум за споразумението с Гърция и поканата за членство в НАТО и ЕС, съобщи МИА. Заев заяви, че като се присъедини към ЕС, всички официални връзки между Република Македония и членките на ЕС ще бъдат водени и превеждани на македонски език като официален и признат на територия, която има 500 милиона жители, пише БТА.", "date": "2018.08.21", "title": "Заев:Македонският ще бъде официален език в Европейския съюз"}
{"url": "https://www.faktor.bg/bg/articles/vuchich-edva-ne-se-razplakah-kato-vidyah-novite-ni-ruski-mig-ove", "text": "Едва не се разплаках, когато видях новите ни руски бойни самолети, каза днес сръбският президент Александър Вучич, предаде местното радио Б92. Държавният глава и върховен главнокомандващ на въоръжените сили на западната ни съседка днес посрещна два бойни самолета МиГ-29 от Русия. \"Когато видях двата изтребителя, положих гигантски усилия, за да сдържа сълзите си\", посочи още той на тържествена церемония на летище в белградския район Батайница. Вучич допълни, че военновъздушните сили (ВВС) на Сърбия ще получат още шест МиГ-а 29. \"С тези машини нашата държава ще стане още по-силна\", заяви той. Вучич също заяви, че ще предложи връщането на казармата.  \"По този начин ще можем да пазим по-добре  нашата страна. Срокът няма да бъде година, а три или шест месеца\", посочи още той и допълни, че прилагането на тази идея зависи и от финансовите ресурси. Задължителната военна служба бе премахната през 2011 г.", "date": "2018.08.21", "title": "Вучич се сложи на Русия: Едва не се разплаках, като видях новите ни МиГ-ове"}
{"url": "https://www.faktor.bg/bg/articles/prezidentskite-zaplati-na-balkanite-rumen-radev-5646-evro-vuchich-1083-evro", "text": "Словенският президент Борут Пахор има най-висока месечна заплата сред президентите в региона на Западните Балкани, а най-малка е тази на сръбския му колега Александър Вучич. Това съобщава черногорският в. \"Победа\", цитиран от Канал 3.  Заплатата на Пахор е 3322 евро. Тази на Вучич е три пъти по-малка – 1083 евро. За сравнение - българският президент Румен Радев е със заплата 11 044 лв., което прави 5646 евро.  Над 3000 евро са заплатите на хърватския президент Колинда Грабар Китарович и на членовете на босненското президентство. Грабар Китарович взима 3 276 евро, членовете на ротационното президентство на Босна и Херцеговина по 3 091 евро. Президентът на Косово Хашивм Тачи се разписва за месечен доход от 2873 евро. Макар заплатата на президента на Черна гора Мило Джуканович все още да не е обявена на интернет страницата на Агенцията за борба с корупцията, се знае, че неговият предшественик изпълняваше държавната работа за 2 420 евро.  Под 2000 евро взимат президентите на Албания Илир Мета – 1425 евро, и на Македония Георге Иванов – 1250 евро. За съотношението средна работна заплата-заплата на президент доходите на държавните глави в някои от страните в пъти надвишават тези на техните средностатистически сънародници. Рекордьори са косовският президент и тримата от ротационното председателство на Босна и Херцеговина. Тачи взима почти осем пъти над средната заплата в Косово, а босненските политици – седем пъти. Сръбският президент Вучич отново е на дъното – неговата заплата е два пъти колкото средната в Сърбия.", "date": "2018.08.21", "title": "Президентските заплати на Балканите: Румен Радев - 5646 евро, Вучич - 1083 евро!"}
{"url": "https://www.faktor.bg/bg/articles/novini/balgariya/nimh-kategorichni-iskat-da-napusnat-ban", "text": "НИМХ категорично отхвърля предложеното решение от страна на БАН \"целият бюджет на НИМХ-БАН да бъде изведен на отделен ред в бюджета на БАН. При изчисляване на бюджета да се имат предвид единни за БАН основни заплати по категории\". Това решение запазва сегашното статукво, а именно ръководството на БАН да определя какво е нужно на НИМХ, за да изпълнява дейността си и вместо да реши проблемите в НИМХ, допълнително да ги задълбочава. Това се казва в официална позиция на служителите от Националния институт по метеорология и хидрология към БАН след преговорите с Академията на науките. \"Научно-приложната, оперативната и експертна дейност в НИМХ ние успяваме да развиваме до сега, въпреки традиционното подценяване на резултатите от нея в БАН. Това прави несъстоятелно твърдението на ръководните органи на БАН, че излизането на НИМХ от структурата на БАН, ще доведе до нарушаване качеството на тези дейности. Напротив, може само да подобри нашите резултати\", категорични са още от НИМХ. Според тях, това означава демонстрация на неразбиране на проблемите им, която допълнително ги убеждава, че единственият разумен път за нас е напускането на БАН. \"Страхът на ръководните органи на БАН, че напускането на НИМХ от структурата ѝ ще е повод за последващо напускане на други институти е несъстоятелен аргумент и е в разрез с демократизма в науката. Да не говорим за противопоставянето им на \"механичното изваждане на Института\" с целия личен състав, сграден фонд и научна инфраструктура. Само напомняме, че всичко материално, с което разполага НИМХ, е платено от Българската държава, а и в по-голямата част от своето съществуване НИМХ е бил извън БАН!\", категорични са служителите на Института. Според тях, публичното изразяване на подобни \"аргументи\", манипулиращи общественото мнение, води до мисълта, че НИМХ става заложник на егоистични интереси на група хора, които за да ги постигнат, не подбират средствата. \"Как при това да останем част от БАН? Категорично настояваме Правителството да вземе незабавно решителни мерки за изваждането на НИМХ от БАН\", категорични са служителите. В официалната си позиция, те декларират още, че ще използват всички допустими от закона средства да защитят Института и неговата дейност като българската хидро-метеорологична служба.", "date": "2018.08.21", "title": "НИМХ категорични: Искат да напуснат БАН"}
{"url": "https://www.faktor.bg/bg/articles/75-godishen-blasna-i-ubi-20-godishen-rabotnik-v-plovdiv", "text": "20-годишен мъж загина, след като беше блъснат от автомобил в Пловдив. Инцидентът е станал в 7:35 ч. тази сутрин на изхода в посока Хасково. „Фиат” със 75-годишен шофьор минал през поставените конуси на платното и блъснал работник от общинска фирма, който подменял знамената в района. На мястото се извършва оглед. Движението е затруднено.", "date": "2018.08.21", "title": "75-годишен блъсна поставена сигнализация на пътя и уби 20-годишен работник"}
{"url": "https://www.faktor.bg/bg/articles/borisov-uvolni-sluzhitel-ot-pravitelstvenata-informatsionna-sluzhba", "text": "По разпореждане на министър-председателя Бойко Борисов служителят на Правителствената информационна служба Любомир Методиев е освободен от длъжност. Припомняме, че кореспондентът на \"Телеграф Медиа\" Ели Крумова в Пловдив предприе шумна кампания срещу Методиев, като го обвини, че той я е ударил, след което служителят поднесе публично своето извинение. „Правителствената информационна служба не може да си позволи да бъде обвързвана с този инцидент. Подобно поведение и отношение към представителите на медиите е неприемливо и е в противоречие с принципите на работа на Правителствената информационна служба\", се казва в прессъобщението разпратено до медиите.", "date": "2018.08.21", "title": "Борисов уволни служител от Правителствената информационна служба"}
{"url": "https://www.faktor.bg/bg/articles/martvo-bebe-e-otkrito-na-smetishte-kray-haskovo", "text": "Мъртво бебе е открито в сметището край село Гарваново. Това съобщиха от пресцентъра на МВР. Сигнал за открито мъртво бебе е подаден вчера в 14.48 часа в РУ - Хасково. Съобщението е подадено от депото за битови отпадъци, намиращо се на сметището край с. Гарваново. При работата си служители от депото са открили трупа на новородено бебе. Назначена е аутопсия. В момента криминалистите изясняват курсовете на сметищните коли през почивните дни, за да локализират районите, от които е пренесено детенцето. Работата по образуваното досъдебно производство по чл. 120 от НК продължава. Полицейските служители умоляват гражданите, ако разполагат с информация по случая, да я споделят в най-близкото районно управление при гарантирана анонимност.", "date": "2018.08.21", "title": "Мъртво бебе е открито на сметището край Хасково"}
{"url": "https://www.faktor.bg/bg/articles/piarkata-na-kabineta-reshenieto-za-osvobozhdavaneto-na-kolegata-beshe-trudno", "text": "\"Познавам Любо от над 10 години! Добър колега, добър човек. Решението за неговото освобождаване за мен и колегите ми беше трудно. Не съм сигурна, че е правилното! Елена Крумова, ако във версията Ви има и грам предозиране - жалко! За Любо ще кажа, че не приемам умишленото насилие, вярвам му, защото го познавам и знам, че не може и муха да удари! Но и мухата се убива с вестник...\" Това написа шефката на пресцентъра на кабинета Севделина Арнаудова в профила си във Фейсбук по повод уволнението на служителя в правителствената пресслужба Любомир Методиев, позволил си да удари журналистка. И продължава, като цитира поетесата Мария Лалева: \"Най- грозно съди виновният, чедо. Малкият виновен човек. Най- безмилостно и най- шумно. Ще притури върху човешката ти вина и неговата присъда. Онази, дето му е отгоре. Защото не може да я понесе, но усеща, че вече му е прочетена. И търси под дърво и камък друг виновен, за да му я стовари на главата, та дано се освободи. Затова малкият човек съди двойно. Но да знаеш, че в тая вселена няма как да се спъна аз, пък да си счупиш крака ти. Такъв човек трябва да помилваш двойно в душата си, както той двойно те е съдил. И няма значение дали ще е чул и разбрал прошката ти. Свободният след това ще си ти.“", "date": "2018.08.21", "title": "Шефката на пресцентъра на кабинета: Решението за освобождаването на колегата беше трудно"}
{"url": "https://www.faktor.bg/bg/articles/obshtestvo/nivata-na-drebna-sharka-v-evropa-sa-rekordno-visoki", "text": "Нивата на дребна шарка в Европа са рекордно високи. Това предупреди Световната здравна организация. За половин година в Европа са регистрирани повече от 40 000 случая на дребна шарка. 37 души са починали от болестта. За сравнение през цялата 2017 година регистрираните случаи са били под 24 000. Световната здравна организация отдава високите нива на отказа на много хора да се ваксинират срещу болестта. Експертите призоваха европейските държави да вземат мерки. Дребната шарка е силно заразна и се предава по въздушно-капков път. Инфекцията трае между 7 и 10 дни, като повечето заболели се възстановяват напълно. Според данните на Световната здравна организация най-високите нива в Европа са в Сърбия и Украйна.", "date": "2018.08.21", "title": "Нивата на дребна шарка в Европа са рекордно високи"}
{"url": "https://www.faktor.bg/bg/articles/zatvor-i-globa-ot-2-mln-lv-grozyat-chenalova", "text": "В края на миналата седмица за първи път съдът не върна на прокуратурата обвинителния акт срещу бившата съдийка Румяна Ченалова. Така в края на септември пред Специализирания наказателен съд се очаква да започне едно наистина дългоочаквано дело. Не всеки ден на подсъдимата скамейка застава доскорошен магистрат, пише \"Правен свят\".  Личността на обвиняемата е не по-малка причина за засиления интерес към казуса. Ченалова стана публично известна, след като бе определена за \"гнилата ябълка\" на съдебната ни система от някогашния френски посланик в София. Само година по-късно Румяна Ченалова вече представяше себе си за пръв радетел за съдебна реформа, което й отреди ролята на \"знаме\" на реформата. Атаките й срещу държавното обвинение бързо я направиха важна персона за кръговете, обслужващи подсъдимия банкер-беглец Цветан Василев, както и изненадващо симпатична за неуспели политически проекти, с болезнена фиксация върху прокуратурата. Това донякъде обяснява и натрапчивото желание Ченалова да бъде представена едва ли не като мъченица и напълно невинна жертва.  Колкото и да твърдят адвокатите на бившата съдийка и самата Ченалова, че не разбират твърдяното в обвинителния акт, то внасянето му в съда преди две години хвърли повече светлина върху иначе необясними понякога съдийски решения, особено по казуси, които не са обществено известни.  Според прокуратурата, Ченалова е извършила престъпление по служба и документно престъпление при разглеждане на дело по искова молба на \"ОЕТ - Обединени Енергийни търговци\" срещу НЕК. Става дума за престъпление по служба с 14 отделни деяния, с които, според прокуратурата, са нарушени ЗСВ и ГПК, с цел да се набави облага за ОЕТ. Обвинението твърди, че Ченалова не е видяла нередностите в исковата молба на ОЕТ, а по нея не били платени дължими държавни такси от общо 434 105.14 лв. За НЕК настъпили вредни последици от направените запори, а облагата на ОЕТ са неплатените държавни такси. Документното престъпление пак е свързано със същото дело и поправка в протокол по него. Зад тази фактологична формулировка, обаче, се крият множество подробности, които остават неизяснени за обществото.   Като например това, че през първата половина на 2013 г. съдийката Румяна Ченалова се намира на една маса в популярния столичен ресторант \"Под липите\" с управителя на \"Обединени енергийни търговци\" Ангел Божилов и с адвокат Калоян Неделчев. На съседната маса се намира и близкият приятел на Божилов – Димитър Попов. Основната обсъждана тема между съдийка и бизнесмен се оказва основателността на претенциите, които компанията ОЕТ има към Националната електрическа компания (НЕК). На въпросната среща Ченалова поема ангажимент, че ако дружеството на Божилов предяви иск срещу НЕК пред СГС и тя се окаже съдия-докладчик по него, то ще уважи претенцията на частната компания срещу държавното дружество в пълен размер. Съветът на Ченалова изглежда е бил приет, защото на 18 юли 2013 г. исковата молба на ОЕТ срещу НЕК е депозирана в деловодството на СГС. Според разследващите, това е самото начало, защото следват поредица от действия на Ченалова, които говорят за нейната пристрастност.  \"С действията Ченалова е нарушила служебните си задължения, игнорирайки един от основните конституционно закрепени принципи, възпроизведен в чл. 8, ал. 1 от ЗСВ и чл. 9, изр. 2 от ГПК - за точно и еднакво прилагане на законите от органите на съдебната власт спрямо всички лица и във всички случаи. Спазването на тези норми изисква от всеки съдия, длъжност, която е заемала и обвиняемата, при изпълнение на функционалните си задължения да не създава условия за облагодетелстване или привилегироване, на която и да е от страните или участниците по възложените дела\", гласи заключението на разследващите.  Ченалова дори \"спестява\" на Ангел Божилов внасянето на дължимата държавна такса: \"Без да е изпълнила служебните си задължения, регламентирани в Глава тринадесета и Глава тридесет и втора от ГПК, които определят конкретното дължимо поведение на съдията – докладчик преди да предприеме каквото и да е действие, включително и по администриране на исковата молба - да провери допустимостта и редовността й, а при констатиране на нередовност - да укаже да ищеца да я отстрани. В изпълнение на поетия ангажимент към Божилов - да уважи изцяло исковите претенции на представляваното от него дружество, Ченалова въпреки невнасянето на дължимите държавни такси по първоначалната и допълнителната искови молби, и непредставянето по делото на документ, удостоверяващ внасянето им, не само, че не ги оставила без движение и не указала да се отстранят нередовностите по чл. 128, т. 2 от ГПК, а предприела активни и целенасочени действия по разглеждане на делото и решаване на търговския спор по същество в полза на ищцовото дружество ОЕТ и в частност на Божилов, пренебрегвайки и забраната на чл. 129, ал. 6 от ГПК. Разпоредбата на чл. 73, ал. 3 от ГПК, възпроизведена и в текста на чл. 3, ал. 1 от Закона за държавните такси определя момента, към който съдът, като орган на съдебната власт – държавен орган и длъжностно лице по чл. 6 от Закона за държавните такси следва да събере определената държавна такса, в съответствие с нормативно установения ред и размер\". Ако бъде осъдена дори само за нарушаване на чл. 6 от Закона за държавните такси, Ченалова ще трябва да плати веднъж \"спестената\" такса от ОЕТ в размер на 434 105,14 лв. и отделно санкцията, която може да е до три пъти размера на дължимото – т.е. общо на 1 736 420, 56 лв. \"Услугата\" на Ченалова към сътрапезника от битовия ресторант в квартал \"Лозенец\" е само първото от двете обвинения срещу нея. За разследващите е категорично, че Ченалова преправя и протокол от съдебно заседание, което се явява престъпление по чл. 311, ал. 1 от Наказателния кодекс. \"Инкриминираният протокол бил съставен под диктовката на обвиняемата, и в него тя удостоверила обстоятелства и изявления, които не отговарят на действителното фактическо положение\", сочи разследването. Според обвинението в случая е \"налице пряк умисъл\", защото Ченалова \"е съзнавала, че извършва лъжливо документиране в официален документ, предвиждала е общественоопасните последици на своето поведение и е искала настъпването им с цел, инкриминираният протокол да бъде използван като доказателство за тези обстоятелства и изявления, както от ищеца по делото, така и от самата нея като председател на съдебния състав при решаване на търговския спор\". Наказанието за това престъпление е лишаване от свобода до пет години, като в маловажни слуцаи до една година или пробация.   Разбира се, всичко това трябва да се докаже в съдебната зала, при това на три съдебни инстанции. Фактите са налице, а обясненията, че всички те са низ от случайности, едва ли биха издържали пред обществото, ако то обаче ги познаваше, а не се правеха опити Ченалова да бъде представяна за жертва или борец за правосъдие. И тук ясно се вижда, че законите са налице, разследващите са си свършили работата, остава да разберем – глоба от близо 2 млн. лв. или затвор грозят Ченалова, а може би и двете или ще сме свидетели на поредния шумен процес, който завършва безславно с оправдателна присъда.", "date": "2018.08.21", "title": "Затвор и глоба от 2 млн. лв. грозят съдийката Ченалова"}
{"url": "https://www.faktor.bg/bg/articles/obshtestvo/zakon-i-red/sadat-otkaza-da-osvobodi-bivshata-zamestnik-kmetitsa-na-mladost", "text": "Защитата на Биляна Петрова поиска тя да излезе на свобода заради здравословни проблеми Специализираният наказателен съд отхвърли искането на бившия заместник-кмет на столичния район „Младост\" - Биляна Петрова, да напусне ареста, съобщава БНР. Съдът се позова на назначената съдебно-медицинска експертиза, според която, въпреки здравословните й проблеми, разследваната за корупция Петрова може да се лекува и под стража. Според д-р Адриана Русева заболяванията на Петрова не изискват болничен престой и затова тя се е консултирала и е осигурила личен преглед на бившия заместник-кмет при още специалисти. Това предизвика реакцията на задържаната, според която вещото лице е изследвало и въпроси, които не са му възложени от съда и прави изводите си без да се е запознала с условията в ареста. Съдът обаче не се съгласи и дори похвали Русева, че е проявила самоинициатива за попълване на изследването. Според магистратите консултациите с други специалисти не само не е неправомерно, а е проява и на висок професионализъм. Докато защитата на Петрова искаше освобождаването й, не само заради здравословните й проблеми, а и защото не е участвала в корупционна схема с кметицата на \"Младост\" Десислава Иванчева и бившия районен кмет Петко Дюлгеров по изнудването на бизнесмена Александър Ваклин, обвиняемата се разплака, а съдът даде почивка. След нея обяви, че Петрова остава под стража - решение, което тя може да обжалва на пред Апелативния специализиран съд.", "date": "2018.08.21", "title": "Съдът отказа да освободи бившата заместник-кметица на \"Младост\""}
{"url": "https://www.faktor.bg/bg/articles/obshtestvo/zakon-i-red/gaseneto-na-pozhara-nad-karlovo-prodalzhava-peti-den", "text": "Огнището в гората все още е опасно Пети ден продължава гасенето на пожара над Карлово. В понеделник следобед пламъците се възобновиха и към този момент на места все още има тлеещи огнища. Пожарникари и служители на горското стопанство вече намокриха цялата просека, която беше направена в източната и северозападната част на пожара. \"Източната част на пожара, както и северната и северозападната част са залети с вода. Силно се надявам да няма проблеми\", заяви Златю Кличев, директор на горското стопанство в Карлово. Труднодостъпната местност наложи използването на пръскачки, помпи, бидони и маркуч. Екипите остава да напръскат и южната страна на огнената стихия. \"Усеща се умора, но когато гледаме как пуши гората, умората остава на втори план\", каза Ивелин Патев, лесничей. Тази нощ 8 служители ще останат да дежурят, за да наблюдават терена.", "date": "2018.08.21", "title": "Гасенето на пожара над Карлово продължава пети ден"}
{"url": "https://www.faktor.bg/bg/articles/obshtestvo/zakon-i-red/mvr-s-obshtestvena-porachka-za-novi-dokumenti-za-samolichnost", "text": "МВР обяви обществена поръчка за нови документи за самоличност. От вътрешното министерство планират те да се издават след 18 месеца. Цената ще е 238 милиона лева без ДДС за срок от 10 години. В новите документи за самоличност ще има вграден чип с биометрични данни и електронна идентификация, както и електронен подпис. Вграждането на биометрични данни в личните карти ще е по желание. Няма да има промяна в цената на документите и срока им на валидност. Единствено се въвеждат десетгодишни международни паспорти, които ще са по-скъпи, защото ще имат повече страници.", "date": "2018.08.21", "title": "МВР с обществена поръчка за нови документи за самоличност"}
{"url": "https://www.faktor.bg/bg/articles/politika/na-vseki-kilometar/s-nelegalnite-pozivi-van-voyskite-na-marionetkata-zhivkov-ot-chssr-trima-studenti-izmiha-srama-na-balgariya", "text": "На 21 септември 1968 г., в една съботна вечер, между 22.00-23.30 ч. в тъмнината на централните софийски улички се промъква 22 годишният студент по история, втори курс, Едуард Генов. Той преминава през „Шипка“, „Оборище“ „Шейново“ „Сан Стефано“, „Любен Каравелов“, „Юрий Венелин“ и преките между тях, след което се насочва към кв. „Владимир Заимов“ и близките улици „Стара планина“, „Чаталджа“ и др. Носи със себе си към 50-60 позива, които поставя в пощенските кутии във входовете на жилищните кооперации, край които преминава. Там където има къщи хвърля позивите направо в самите им дворове. Разпространява всички листовки за около час и половина, след което обиколя из столичния град за да заличи следите си и се прибира в дома си на ул. „Кирил и Методий“ №2, при нищо неподозиращия му баща.  На 22 септември, в неделния следобед, около 14.30 часа, по други улици в центъра на София тръгва 21 годишният колега на Едуард, също студент по история и второкурсник, Александър Димитров. Той разпръсква своя дял от позиви по улиците „Неофит Рилски“, малките „Пет кюшета“, „Шишман“. После прекосява „Аксаков“ и района на Паметника на съветската армия за да се насочи към ул. „Иван Асен  II” и тогавашния ж.к. „Ленин“. На връщане пуска позиви в някои от кооперациите на „Патриарх Евтимий“, а останалите му към 15-20 позива оставя в пощенски кутии в района около ул. „Симеон“. Действайки припряно и с постоянно озъртане, пъхва всички позиви безразборно в пощенските кутии във входовете. Обикновено пуска по един позив, но някъде и по два-три наведнъж. След като листовете свършват се прибира в дома си на ул. „Витоша“ №69. Още в петък, на 20 септември 1968 г., към 14.00 часа, на бензиностанцията в столичния кв. „Подуене“, застават за автостоп две момчета. Единият е 20 годишният студент от същия курс и специалност Валентин Радев и неговият приятел Максим Коен, студент по физика. Предстои им да пътуват до устието на река Ропотамо. Максим обаче не знае малката подробност, че Валентин носи със себе си и предварително подготвени позиви, които трябва да разпространи извън столицата. Той използва нощуването им в роднини на Коен в Пловдив и успява да пусне листовките в няколко пощенски кутии на ул. „Антим I”.  и какви бяха пусканите от тях позиви в пощенски кутии в София и Пловдив? Само преди месец, на 20 срещу 21 август 1968 г. войските на пет държави от Варшавския договор навлизат на територията на Чехословакия и слагат край на започналото през януари демократично обновление в страната. За предишните месеци от началото на годината чехите и словаците стават свидетели на невиждани промени в държавите от съветския комунистически блок. Новата програма на Чехословашката комунистическа партия (ЧКП) предвижда построяване на „социализъм с човешко лице“. Тя пояснява, че това ще рече наличие на свобода на словото и печата, свобода на придвижване, отваряне на възможността за свободен дебат, както и за сдружаване. Ръководството на ЧКП се застъпва и за парламентарен контрол върху репресивните органи, независимост на съда, както и възможност в бъдеще за провеждане на многопартийни избори.  На 27 юни 1968 г. писателят Лудвиг Вацулик обнародва легендарната после платформа „Две хиляди думи“. Тя предвижда пълна демократизация на системата. Идеята е чрез упражняване на граждански натиск да бъде премахнат политическият контрол върху предприятията, средствата за масова информация и местното самоуправление. Предвижда се службите за сигурност да бъдат напълно лишени от своите политически функции. Промените в Чехословакия се посрещат с надежда от политизираната българска общественост, и най-вече от интелигенцията, младежта и студентите. На 20 срещу 21 август 1968 г. обаче, започва операция „Дунав“, с която войските на Варшавския договор (Съветския съюз, Полската народна република, Германската демократична република, Унгарската народна република и Народна република България), без знанието на чехословашките власти, нахлуват в страната. Арестувани са първият секретар на ЧКП и символ на реформите Александър Дубчек, министър-председателят Олдржих Черник, председателят на парламента Йозеф Смърковски, ръководителят на Националния фронт Франтишек Кригел и изтъкнатият реформен политик Йозеф Шпачек. Всички те са отведени в Москва. На опитът за „социализъм с човешко лице“ е сложен край. Смазването на реформите на чехи и словаци се посреща с видимо недоволство от будната част на българската младеж и общественост. Ала малцина са онези, които обличат това свое негодувание и в реални действия на протест. Едни от тях са и нашите трима герои. С тази си постъпка те правят опит да разбудят и подтикнат към активност и позиция обществото. Валентин Радев по това време работи през ваканцията като общ работник за да припечели някой лев в столичния завод „Пролетарий“. Още през деня на 21 август там е проведено събрание, което приветства интервенцията на петте армии на Варшавския договор и участието на Живкова България в нея. Прибрал се в къщи, Валентин слуша емисията на Радио „Скопие“, която съобщава в съвсем друга светлина за случващото се в Чехословакия. Той за пореден път стига до извода, че тогавашната българска преса и радио (все още не всички имат телевизори) заблуждават хората и не казват истината за събитията. В деня на агресията Едуард Генов е на археологически разкопки в село Нова Черна, Силистренско. Третият ни герой Ал. Димитров е отишъл на море където го заварва вестта. И двамата също посрещат с остро недоволство смазването на опита на чехи и словаци за демократични и либерални реформи, на които от месеци симпатизират. По-късно по време на следствието В. Радев разказва: „Наскоро след влизането на съюзническите войски в Чехословакия в София се завърна от археологически разкопки моят приятел и състудент Едуард Генов Генов, с когото ние се видяхме. В разговор с него разменихме мнения и становища за събитията в Чехословакия и за влизането на съюзническите войски в тази държава, което сметнахме за неправилно. Както аз, така и той изразихме недоволство от този акт на петте съюзнически държави като го нарекохме „окупация“. Ние мислехме, че този акт не се е харесал и на много други хора в нашата страна, поради което решихме, че е нужно да предприемем и ние нещо против действията на съюзническите войски в Чехословакия, да се наредим на страната на чехословашкия народ, да вдигнем глас за изтеглянето на войските от тази страна.“   Около средата на септември Едуард Генов се среща с Александър Димитров в дома на последния на ул. „Витоша“ №69. След около два месеца, пред следователя Йордан Орманков, Сашо свидетелства: „Около 17 септември, мисля че беше вторник, в разговор с моя състудент Едуард Генов Генов, ние коментирахме влизането на съюзническите войски в Чехословакия. В резултат на споделените мисли, ние стигнахме до становище, че влизането на съюзните войски в Чехословакия е един неправилен акт и решихме, че трябва да предприемем нещо, с което да изразим нашето отношение против тези действия. Не си спомням кой от двама ни предложи да напишем позиви и да разпространим същите в София.“  Еди и Сашо веднага уточняват текста на позивите да гласи: „Вън войските на марионетката Живков от ЧССР!“. Решават още на другия ден да се съберат и да подготвят листовките. На 19 септември, сутринта, към 9,00 часа Едуард се обажда по телефона от дома си на Валентин Радев, който живее наблизо на ул. „Раковска“ №79, вх. А. Определят си среща някъде по средата на ул. „Симеон“. Там Еди доверява на Вальо, че го е поканил за да отидат заедно до жилището на техния приятел и състудент Сашо и пишат позиви срещу българското участие в агресията срещу Чехословакия. Валентин се съгласява незабавно и тръгват към „Витошка“. В дома на Ал. Димитров изработват нещо като клише, за да могат по-лесно да вадят след това позивите и да затруднят евентуалното им разкриване по почерка. Едуард донася индига и предлага да пишат с тях. Правят опит с клише от картон и после с намазване с четка с туш или мастило да отпечатат позивите. Ала нищо не излиза и се отказват. Накрая Едуард предлага да използват вече направените клишета като шаблони и с помощта на химически молив или химикал да изписват буквите като слагат по няколко индига за да могат по този начин да отпечатат възможно най-голям брой позиви. Накрая от всичките изготвени 20 броя взема Валентин, за да ги разпострани в  градовете, през които минава през следващите дни, на път за Черноморието. Останалите позиви прибира Сашо, а на следващия ден написва и още около 60, които прибавя към първите. После написва и още 80 броя. По този начин общият брой на позивите при него достига 180.  На 21 септември, събота, Едуард отива отново в дома на Сашо на „Витошка“ №69 и взема около 1/3 от около 200-те позива. Уговарят се да ги разпространят на следващия ден, през нощта на 22 срещу 23 септември – неделя срещу понеделник. Разпределят си центъра на столицата на райони, като Генов избира най-общо пространството около ул. „Сан-Стефано“ и тогавашния кв. „Заимов“. Ал. Димитров настоява разпространението да стане през деня в неделя. Генов обаче няма търпение и както вече стана ясно разпространява своите позиви още в събота вечерта. Тази първа акция не минава без резултат. Още в следващите един-два дни районни управления на МВР в столицата и Пловдив получават информация за разпространени и намерени в пощенски кутии от граждани позиви. Сред адресите личат пловдивската ул. „Антим I-ви“ №19, както и на софийските „Л. Каравелов“ №31, „Чаталджа“ №64, „Стара планина“ №32, „Иван Асен“ №75, „Патриарх Евтимий“ №21, ж.к. „Ленин“, бл. 29. Като се има предвид, че сред веществените доказателства във връзка с по-сетнешното дело се съдържа плик с едва 21 позива с това съдьржание, от общо над 200 пуснати на 20, 21 и 22 септември в столицата и Пловдив, дали не бихме могли да направим заключението, че най-верните на режима на Живков поне в тези райони на двата града не са надхвърляли 10%? Едуард Генов предлага в продължение на месец да преустановят дейността си за да се заметат следите. Надяват се също да използват това време за да се опитат да привлекат и нови съмишленици. Не успяват особено. След средата на октомври, когато вече учебната година в СУ е започнала, тримата се срещат във факултета и отиват след това в дома на Валентин на ‚Раковска“. Междувременно, разбрали от западните радиостанции за осъдителните присъди над съветски граждани, протестирали срещу агресията още в края на август на Червения площад в Москва, тримата решават да повторят акцията. Обсъждат и текстовете за новите позиви, като се спират на следните два: „На 10 октомври петима съветски граждани получиха тежки присъди изразили солидарност с ЧССР. Хора бдете“ и „Петима съветски комунисти направиха демонстрация на Червения площад. Какво правиш ти?“ За прибавката „Хора бдете“ особено настоява Сашо. Текстовете на бъдещите позиви остават у Валентин, който ги скрива между книгите в домашната библиотека. На следващия ден Едуард и Валентин се заемат с изрязването на шаблон за новите позиви, тъй като Сашо има изпит по английски и не може да участва в самото написване. И този път шаблонът се изработва от кадастров картон. Едуард изработва този за първия позив, а Валентин за втория. Първоначално решават самата втора партида от позиви да подготвят на вилата на бащата на Едуард в Драгалевци. Но на следващата сутрин Едуард и Валентин се събират в дома на първия на ул. „Кирил и Методий“ №2. Там написват около 50 броя общо от двата текста. Отново Едуард пише единия текст, а Валентин другия. Той изготвя този ден около 30 броя, а Едуард около 20, след което се разделят. Продължават в следващите дни всеки отделно да пише позиви в дома си. Смятат този път листовките да са към 300, но установяват, че амбицията им е нереалистична и намаляват бройката на около 200. Валентин изготвя около 100 броя, които завършва в съботния ден на 26 октомври. Веднага изгаря шаблона и индигата. Отново използва библиотеката в дома като скривалище за готовите вече позиви. Причината да привърши преждевременно е и завръщането на сестра му и неговия зет от Карнобат, както и на бащата от командировка. По този начин, за няколко дни, в два софийски дома са написани близо 220 броя позиви, от които 120 са дело на Едуард, а останалите 100 на Валентин.  Започват с идеята втората партида позиви да бъде готова на 24 октомври (четъртък), а  разпространена на 25 октомври (петък срещу събота) в София. Ала тъй като не са готови в уречения ден, разпространението временно се осуетява. Едуард успява обаче да залепи два от позивите, които са у него на публични места. Единият се оказва в една октомврийска утрин на витрините на ЦДНА, а другият на прозореца на щаба на доброволните отряди, някъде около улиците „Московска“ и „11 август“. На 28 октомври (понеделник) Валентин се среща с Едуард и Сашо във факултета и съобщава на Едуард очакваната от дни новина, че е готов с позивите. Остава да се съберат и да решат кога и къде да ги разпространят.  На другия ден, 29 октомври 1968 г., по предварителна уговорка по средата на пътя между домовете им, Валентин се среща с Едуард за да му върне учебник. Преди да се разделят Вальо забелязва на известно разстояние от тях сив автомобил „Волга“. Веднага му хрумва, че вече са по следите им. Съмнението си в този момент не споделя с Еди. Но още същият следобяд, Генов сам разбира във факултета от колегата си Александър Тончев, че има опасност да бъдат задържани. Същият ден сутринта, Тончев е привикан по донос от органите на Държавна сигурност, в който се казвало, че определени лица са му предложили да разпространява позиви и той се е съгласил. Тончев скрива от Генов за това, но му съобщава, че го знае от „лични връзки в КДС“.  В междучасието на лекцията провеждаща се между 13.00 и 15.00 часа Генов бърза да сподели новината и с Валентин. Определя му среща в 16.00 часа за да му донесе последния всички позиви съхранявани в дома му. Срещата е отново по средата на пътя между двете жилища. Валентин донася 100-те позива и ги предава на Едуард в една зелена папка от пластмас с надпис на някакъв конгрес на профсъюзите. Едуард има намерение да ги предаде вечерта на непознато лице, което да ги разпространи и извън София. Само след около три часа, в 19 часа и 20 минути, преди срещата му с непознатия, Ед. Генов е задържан с общо 217 броя позиви, малко преди да пристигне в ресторант „Будапеща“. В същия късен следобяд Александър Димитров е задържан в Градската градина пред Народния театър, на другия тротоар срещу заведението известно сред столичани тогава като „Бамбука“. Валентин Радев пък е арестуван на „Раковска“, пред сградата на ЦКС, близо до дома му.    И тримата са откарани незабавно в Централния софийски затвор и поставени в единични килии. До 7 декември 1968 г. се води следствие. В началото на 1969 г. – още преди делото и прочитането на присъдата – Едуард Генов Генов, фак.№ 4353, Валентин Радев Радев, фак. №4225 и Александър Димитров Димитров, фак. № 4182 са изключени от Софийския университет. На 11 януари Софийският градски съд осъжда Ед. Генов на 5 години затвор, Ал. Димитров на 3 години, а В. Радев на 2 г. И тримата обжалват присъдата. С решение №190 от 1 април 1969 г. на Върховен съд на Народна република България, II наказателно отделение присъдите са намaлени съответно на 3 години и половина, 2 години и 1 година и 2 месеца. Веществените доказателства – пакет с 217 броя позиви и друг плик с 21 позива, след влизането на присъдата в сила трябва да бъдат унищожени. Трите момчета излежават присъдите си в Старозагорския затвор. Там Едуард Генов получава втора, вътрешна присъда от осем години за опит за бягство. След излизането си от затвора се жени и има двама сина. През 1987 г. подписва т. нар. „Апел на шестимата“ - открито писмо до международната конференция във Виена, посветена на спазването на Хелзинските споразумения. В началото на 1988 г. участва в основаването на Независимо дружество за защита правата на човека. Интерниран е в село Михалково в Родопите, а през октомври е експулсиран от страната. Установява се в САЩ където умира на 16 декември 2009 г. След излежаване на присъдата Валентин Радев работи като уредник в Националния исторически музей в столицата. Жени се и има двама сина. Умира през 1995 г.  След излизането си от затвора Александър Димитров е изселен принудително в село Овча могила, Свищовско за три години. Жени се и има дъщеря и син. След 1989 г. се включва активно в демократичните промени като през периода 1991-1995 г. е общински съветник в София. През 2008 г. е награден от чешкото правителство с ордена „Крамарж“. И досега живее на ул. „Витошка“, в същия дом, в който се роди идеята за солидарността с Чехословакия и протеста срещу агресията. Там където с Еди и Вальо написаха първите позиви измили, поне мъничко, срама на България.        В настъпващите седмици и месеци предстои да се навършват 50 години от подвига на тримата студенти по история от Софийския университет „Св. Климент Охридски“, които през септември и октомври 1968 г. разпространяват позиви в София и Пловдив срещу агресията на петте армии на Варшавския договор потъпкали „Пражката пролет“ и българското участие в нея. По този повод Инициативен комитет предвижда издаването на документален сборник, провеждане на научна конференция и създаване на документален филм. За повече  . ___________________________________", "date": "2018.08.21", "title": "С нелегалните позиви „Вън войските на марионетката Живков от ЧССР!“ трима студенти измиха срама на България"}
{"url": "https://www.faktor.bg/bg/articles/novini/svyat/venetsueltsi-byagat-v-braziliya-za-da-se-spasyat-ot-bednostta", "text": "Венецуелци бягат в Бразилия заради тежката икономическа криза в страната. Традиционно повечето жители на Венецуела емигрират в Колумбия. И жителите на югоизточните провинции вече не издържат на живота в родината си и напускат масово. Емиграцията от Венецуела създава напрежение в региона от месеци. В страната има остър недостиг на стоки от първа необходимост, а местната валута е силно обезценена. Това се комбинира с политически хаос и напрежение между отделните групи в обществото.", "date": "2018.08.21", "title": "Венецуелци бягат в Бразилия, за да се спасят от бедността"}
{"url": "https://www.faktor.bg/bg/articles/ralitsa-agayn-podade-ostavka", "text": "Зам.-шефката на Комисията за финансов надзор Ралица Агайн подаде оставка. Писмо с искането за подаване на оставката прочете председателят на НС Цвета Караянчева. Към писмото има и доклад във връзка с \"Олимпик\". В кулоарите на парламента Агайн заяви, че не е нарушила никакви закони, а оставката й е емоционален акт, след като вчера след извънредна среща в МС при премиера Бойко Борисов министърът на финансите Владислав Горанов заяви, че е редно г-жа Агайн да подаде оставка заради кризата около фалиралата застрахователна компания „Олимпик“. Заради „Олимпик“ днес се събра извънредно и парламентът. Това става по искане на БСП. В НС е и премиерът Борисов. „Нито системата на Гаранционните фондове, нито кипърското, нито българското законодателство предвижда да се покрие загубата на хората, сключили „Гражданска отговорност“. Разбира се, всичко е въпрос на национална преценка“, обясни Агайн и поясни, че всеки ще може да си получи парите в процеса на ликвидация. На въпрос дали нейна е грешката, че не е подадена информация навреме, Агайн отговори, че по закон правомощията не са на зам.-председателя и поясни, че пише всичко в юакона. Прекратените полици, които трябва да бъдат възстановявани в бъдеще, са на стойност 9 350 000 лв., съобщи още тя. Агайн информира, че няма все още решение от кипърския съд, че „Олимпик“ е във фалит. Очаква се това да стане от съда в Никозия на 12 септември.", "date": "2018.08.21", "title": "Ралица Агайн подаде оставка, премиерът е в парламента"}
{"url": "https://www.faktor.bg/bg/articles/simvolichno-tsipras-obyavi-ot-itaka-kraya-na-savremennata-gratska-odiseya", "text": "За родината ни днес изгрява нов ден, заяви гръцкият премиер Алексис Ципрас в обръщение към нацията по повод изхода на Гърция от последната спасителна програма, което направи на йонийския остров Итака, информира агенция АНА-МПА. Словото на Ципрас беше изпъстрено с множество символични препратки към Омировия епос, според който на Итака е завършило десетгодишното странстване на Одисей след края на Троянската война, както и към поезията на Кавафис, посочва dir.bg. Ципрас обяви края на съвременната Одисея, през която е преминал гръцкият народ от 2010 г. до сега, но подчерта, че \"Итака е само началото\". Ципрас се спря на бъдещето на страната и заяви, че Гърция няма да забрави поуките от меморандумите и няма да забрави причините и хората, които за я довели до тях. \"Пред нас сега са нови битки\", подчерта Ципрас и заяви, че \"днешните женихи (на Пенелопа) са тук и са още срещу нас\", като назова по-конкретно избягването на данъци от богатите чрез офшорни фирми, безнаказаността и корупцията, икономическите и издателските групи, които в продължение на години са смятали, че страната им принадлежи, цинизма на политическия елит, който е гледал на Гърция като на свое феодално владение, както и онези, които оскърбили Гърция и гърците, защото не са се съгласили с неолибералния експеримент, който би продължавал в продължение на десетилетия. Гръцкият премиер заяви, че \"меморандумите на икономиите, на рецесията и на социалното опустошение най-сетне приключиха\". Според него страната си възвръща правото да определя съдбата и бъдещето си като нормална европейска държава - без външна принуда, без други форми на шантаж и без повече жертви на народа. Ципрас заяви, че страната няма да забрави и онези, които са застанали до Гърция в труден момент - хора и политически сили от всички европейски страни, които са се противопоставили на плановете за излизане на Гърция от ЕС и за налагането на наказания на страната. В заключение гръцкият премиер заяви, че \"от днес започваме пътуването към новата епоха за родината ни с визия и решителност\", към \"една родина на равенство, демокрация и социална справедливост\".", "date": "2018.08.21", "title": "Символично: Ципрас обяви от древна Итака края на съвременната гръцка Одисея"}
{"url": "https://www.faktor.bg/bg/articles/krum-zarkov-pravitelstvoto-da-prouchi-balgarskoto-evropeyskoto-i-mezhdunarodnoto-zakonodatelstvo-za-vazstanovyavane-na-parite-ot-olimpik", "text": "Настояваме правителството да проучи всички възможности на българското, европейското и международното законодателство за възстановяване на парите на засегнатите от „Олимпик“. Това каза заместник-председателят на ПГ на „БСП за България“ Крум Зарков в мотиви от името на група по точката за изслушането на министъра на финансите Владислав Горанов по казуса със застрахователно дружество „Олимпик“, предаде „Фокус“.  Според Зарков КФН трябва да предостави пред парламента доклад върху осъществения от нея надзор за дейността на \"Олимпик\" и информация за състоянието на Гаранционния фонд. Той обърна внимание, че в проекторешението на БСП е заложено в срок до 7 септември министърът на финансите да информира парламента, а КФН да предостави доклада си.  „Считано от полунощ на 17 август задължителните застраховки „Гражданска отговорност“ на стотици хиляди души бяха прекратени“, каза Зарков и обясни, че причината за извънредната ситуация е отнетият лиценз на застрахователното дружество. Според него трябват целенасочени действия на всички български институции.  „Ситуацията е предпоставка за много продължителни спорове между двата надзора – българския и кипърския. С тези спорове ощетените от „Олимпик“ български граждани могат да бъдат само пасивен наблюдател“, каза Зарков. \"Този адвокат, който държавата може да наеме, няма да е от особена ползва за тези, които чакат обезщетения. Такива са например жертвите на катастрофата с автобус на магистрала Тракия\", заяви още депутатът от БСП.", "date": "2018.08.21", "title": "Крум Зарков: Трябват целенасочени действия на всички български институции заради фалита на „Олимпик“"}
{"url": "https://www.faktor.bg/bg/articles/gerb-predlaga-zaharieva-i-kfn-da-predpriemat-deystviya-za-pomosht-na-zasegnatite-ot-olimpik", "text": "Парламентарната груп на ГЕРБ предлага вицепримерът Екатерина Захариева съвместно с КФН да предприеме действия за помощ на засегнатите от „Олимпик“. Това каза председателят на Комисията по бюджет и финанси и депутат от ГЕРБ Менда Стоянова в мотиви от името на вносител по точката за изслушането на министъра на финансите Владислав Горанов по казуса със застрахователно дружество „Олимпик“.   „Аз и моите колеги внесохме проект за решение. На 10 август 2018 г. е назначен предварителен ликвидатор на застрахователната компания „Олимпик“ от надзорния орган на Република Кипър. Съгласно законодателството на Кипър действащите застрахователните договори, сключени със застрахователната компания се считат за автоматично прекратени в 24.00 ч. на 17 август 2018 г.“, каза Стоянова и посочи, че са засегнати правата на около 200 хил. български граждани.   Менда Стоянова представи проекторешението на ГЕРБ. То включва да се възложи на вицепремиера по правосъдната реформа и министъра на външните работи и КФН съвместно да предприемат действия за търсене на възможности за помощ на лицата, сключили договор с „Олимпик“.   От ГЕРБ предлагат КФН да предостави на Народното събрание доклад за осъществения от нея надзор върху дейността на застрахователя и направените от него вноски в Гаранционния фонд и информация за актуалното състояние на фонда. Срокът, който от ГЕРБ предложиха да се случи това, е 7 септември 2018 г.", "date": "2018.08.21", "title": "ГЕРБ предложи Захариева и КФН да предприемат действия за помощ на засегнатите от „Олимпик“"}
{"url": "https://www.faktor.bg/bg/articles/novini/balgariya/ukrepvat-trite-svlachishta-po-patya-za-rilskiya-manastir", "text": "Започва укрепването на трите свлачища по пътя за Рилския манастир. В момента преминаването в участъка е опасно и трябва да се шофира с повишено внимание. Свлачището е от години, но преди месец обилният дъжд усложни състоянието му. Камъни и земна маса се свличат застрашително и има опасност за хора и автомобили. Алпинисти ще извършат обрушване на скатовете, а след това ще се поставят обезопасителни мрежи. Очаква се първоначалното укрепване да приключи до два месеца.", "date": "2018.08.21", "title": "Укрепват трите свлачища по пътя за Рилския манастир"}
{"url": "https://www.faktor.bg/bg/articles/novini/svyat/trima-dushi-sa-raneni-pri-strelba-v-londonskoto-metro", "text": "Трима души бяха ранени при стрелба в метростанция Кингсбъри на лондонското метро.  Полицията съобщи, че не става дума за тероризъм.  Няма опасност за живота на пострадалите.  Полицията е на място и околните улици са затворени.  Засега няма арестувани.", "date": "2018.08.21", "title": "Трима души са ранени при стрелба в лондонското метро"}
{"url": "https://www.faktor.bg/bg/articles/iztrebitel-gripen-se-razbi-v-shvetsiya-zaradi-yato-ptitsi", "text": "Изтребител Saab Jas-39 Gripen от състава на шведските ВВС се е разбил днес сутринта на около 9 километра от летище Ринеби, Швеция.  Пилотът успешно е катапултирал.  Причина за аварията е удар с птица при захождане за кацане.", "date": "2018.08.21", "title": "Изтребител \"Грипен\" се разби в Швеция заради ято птици"}
{"url": "https://www.faktor.bg/bg/articles/novini/svyat/maykrosoft-razkri-opiti-za-ruski-kiberataki-predi-izborite-za-kongres-v-sasht", "text": "Майкрософт обяви, че е разкрила нови опити за руски кибератаки срещу американски политически организации преди междинните избори в САЩ през ноември, предаде Асошиейтед прес. Според софтуерния гигант свързана с руското правителство група хакери е опитала да извърши кибератаки срещу института \"Хъдсън\" и Международния републикански институт. Нападенията обаче не са се увенчали с успех.  И двата американски мозъчни тръста заявиха, че заради дейността си и преди са ставали мишени за кибератаки. Според американските тайни служби Русия се е намесила в американския изборен процес през 2016 г. именно през киберпространството.", "date": "2018.08.21", "title": "Майкрософт разкри опити за руски кибератаки преди изборите за Конгрес в САЩ"}
{"url": "https://www.faktor.bg/bg/articles/balgari-yunatsi-vizhte-kak-izgoreli-ot-olimpik-pravyat-protest", "text": "Един-единствен човек – инициаторът на протеста на пострадалите в Плевен от фалита на Застрахователна компания „Олимпик“, Георги Вънов, отиде пред сградата на КАТ в областния град. Гражданското недоволство, което бе планирано за 10 ч. вчера пред КАТ – Плевен, бе сред най-коментираните теми в социалните мрежи, но както обикновено се случва, реалната активност на плевенчани отново бе нулева. Това отбелязва местният сайт plevenzapleven.bg.   Инициаторът на протеста в Плевен Георги Вънов – самият той потърпевш от фалита на кипърската компания, застана пред КАТ с протестно писмо, адресирано до началника на Пътна полиция – Плевен и ръководството на администрацията на държавно ниво. В разговор със служител на КАТ – Плевен (който се оказа също потърпевш от фалита на „Олимпик“), Вънов бе посъветван да внесе писмото си в обезпечителния фонд, където така или иначе то ще бъде препратено при входиране в Полицията.   Застраховката ми в „Олимпик“ е до 13 февруари 2019 г., а както разбирам, потърпевши от фалита на компанията са над 250 000 българи, сподели пред „Плевен за Плевен“ Георги Вънов. По думите му, той е коментирал проблема със застраховател, от когото е научил, че сред „изгорелите“ са не само частни лица, но и редица крупни предприятия и учреждения. Плевенчанинът отбеляза, че има гаранционен фонд, в който всички застрахователи внасят отчисления всяка година, като той покрива на 100% щетите по всички задължителни застраховки – каквато е и „Гражданска отговорност“. В този смисъл, ние не трябва да бъдем принуждавани да плащаме втора застраховка към друга компания, а просто при случай на пътен инцидент щетите да се прехвърлят към фонда, коментира Вънов. Както самият той отбеляза, разходите в случая няма да бъдат толкова големи, тъй като гаранционният фонд ще покрие само „Гражданска отговорност“, но не и доброволните застраховки.   Георги Вънов не отрече, че КАТ няма вина в създалата се ситуация, но подчерта, че именно негови служители ще бъдат задължени да глобяват хората със застраховки към „Олимпик“. Тоест, КАТ ще е репресивният орган на държавата, който ще накара хората да плащат втора застраховка или глоба, посочи недоволният плевенчанин.   Колкото до това, че стотици заявиха подкрепата си за протеста във Фейсбук, а в крайна сметка се оказа сам пред КАТ, Вънов отдаде това на факта, че е работен ден и хората нямат възможност да се включат. „Възможно е и мнозина да се страхуват, че ако дойдат тук, може да получат предварително някоя глоба по бързата процедура. Всеки има своя причина, но не е тайна, че българинът е изключително пасивен в подобни ситуации – силен е по оплакванията, но не желае да вземе нещата в свои ръце“, коментира инициаторът на протеста. Георги Вънов не скри, че няма огромни очаквания нещо да се промени след внасянето на протестното му писмо. По-скоро искам да запозная служителите в администрацията на местно и национално ниво с това, че ние, обикновените хора, разбираме проблема и не сме някакви глупаци, на каквито ни правят вече години наред, каза още той.", "date": "2018.08.21", "title": "Вижте как \"изгорели\" от \"Олимпик\" правят протест"}
{"url": "https://www.faktor.bg/bg/articles/shefat-na-bolnitsata-v-sliven", "text": "„Лекарите, които участваха в раждането, са подложени на голям стрес. Започна проверката на медицинския одит и се надявам всички факти да бъдат изяснени. Няма да скрием нищо от роднините на Ренета Томова”. Това каза по Нова ТВ д-р Весислав Петров, изпълнителен директор на болницата в Сливен.  Вече пети ден все още няма яснота за причините за смъртта на родилката Ренета Томова в болницата в Сливен. Близките на жената обвиниха лекарите, че са използвали варварски методи по време на раждането, като натискане с лакти и удари. С увреждания е и бебето. „Увредена е дясната ръчичка на бебето. То е в стабилно състояние. От утре ще започне рехабилитация и смятам, че този проблем ще отзвучи. Рядко при такъв случай детето остава с трайни увреждания”, обясни д-р Петров. „Окончателната причина за смъртта на майката все още не е ясна. Имаме подозрения защо се стигна до този фатален край. Чакаме резултатите от аутопсията. Предстои тройна медицинска експертиза. Единият вариант е да е получила белодробна тромбоемболия и оттам тежкият белодробен отток, който е довел до фаталния край”, коментира д-р Петров. Той поясни, че след направената вътрешна проверка не е установено да е скачано на корема на Ренета Томова. Няма счупени ребра и травматични увреждания на гръдния кош. Д-р Петров бе категоричен, че този метод отдавна не се прилага в болницата. \"От документацията разбрах, че вече главата е пробила тазовото дъно и е нямало как да й бъде направено цезарово сечение. Това щеше да е по-травматично за родилката. Затова и се е наложило да бъде използван форцепс”, поясни д-р Весислав Петров. „Правомощията на Централната комисия по професионална етика на Българския лекарски съюз (БЛС) се свеждат до това да поискаме експертно становище от Борда по акушерство и гинекология. В зависимост от тяхното становище можем да взимаме решения. Нямаме право да налагаме санкции, а да сезираме Регионалната етична комисия на съответната лекарска колегия, която има правомощия да препоръча при установени нарушения да наложи санкция”, обясни д-р Юлия Бянкова, председател на Централната комисия по професионална етика.", "date": "2018.08.21", "title": "Шефът на болницата в Сливен: Очакваме аутопсията на Ренета Томова, тя ще посочи причината за смъртта й"}
{"url": "https://www.faktor.bg/bg/articles/kabul-pod-raketen-obstrel-po-vreme-na-rechta-na-prezidenta-gani-za-kurban-bayram", "text": "Афганистанската столица Кабул беше подложена на ракетен обстрел тази сутрин, като целта е била президентският дворец, предаде БТА. Нападението е било извършено, докато държавният глава Ашраф Гани е произнасял реч по случай ислямския празник Курбан байрам. Не се съобщава за жертви и нанесени щети.  Вчера талибаните отхвърлиха предложеното от президента спиране на огъня и се зарекоха да продължат атаките срещу правителството и чуждите войски в страната.  Ашраф Гани заяви след днешното нападение, че групировките, които не се отказват от насилието, няма да успеят да спрат с ракети развитието на Афганистан.", "date": "2018.08.21", "title": "Кабул под ракетен обстрел по време на речта на президента за Курбан байрамa"}
{"url": "https://www.faktor.bg/bg/articles/polsha-i-germaniya-ostavat-na-protivopolozhni-pozitsii-za-severen-potok-2", "text": "Полша и Германия остават на противоположни позиции по проекта „Северен поток 2“, показаха изявленията на външните министри на двете страни Яцек Чапутович и Хайко Маас. След срещата им в Южна Полша късно в понеделник Чапутович каза, че споделя опасенията на САЩ, че газопроводът е инструмент, чрез който Русия ще получи финансови средства за модернизация на армията и въоръжения си. Маас от своя страна посочи, че Берлин не споделя опасенията на полската страна и е убеден, че „този проект няма да създаде в Европа зависимост от доставките на енергия“, а също не смята, че „Украйна е обект на натиск“, предаде ТАСС. Германският министър на външните работи Хайко Маас посети преди това бившия нацистки концлагер Аушвиц-Биркенау, за да почете паметта на жертвите. Маас е първият първи дипломат на Германия след 1992 г., който посещава някогашния лагер на смъртта край полския град Освиенцим. Франс Прес посочи, че той нееднократно е изтъквал, че именно заради Аушвиц е станал политик: „Това е най-ужасното място на света и тук човек трябва да реши, да загуби вярата в човещината или да получи надежда и сили да брани човешките права и да направи нещо в тази насока“, каза Маас. Полша и Германия днес са съюзници в НАТО и сериозни търговски партньори. Между тях обаче има напрежение заради искането на управляващите във Варшава консерватори Берлин да плати на Полша 850 милиарда долара репарации за Втората световна война, посочва Асошиейтед прес.", "date": "2018.08.21", "title": "Полша: \"Северен поток 2\" е инструмент за Русия да финансира армията и въоръженията си"}
{"url": "https://www.faktor.bg/bg/articles/novini/svyat/raste-podkrepata-na-obvineniyat-v-koruptsiya-bivsh-prezident-na-braziliya", "text": "Бившият президент на Бразилия Луиш Инасио Лула да Силва, който е осъден на 12 години затвор за корупция и се кандидатира отново за поста, въпреки че е зад решетките, се радва на все по-висока електорална подкрепа, предаде Ройтерс, цитирана от БНР.  Най-новите социологически допитвания сочат, че 37 на сто от избирателите биха гласували за него на изборите през октомври, ако властите не забранят участието му във вота.  Рейтингът на Лула в момента е с 5 пункта по-висок от допитванията през месец май.  Най-близо зад него е крайнодесният кандидат Жаир Болсонаро с 18,3 на сто подкрепа.  Президентските избори в Бразилия ще се проведат на 7 октомври.", "date": "2018.08.21", "title": "Расте подкрепата за обвинения в корупция бивш президент на Бразилия"}
{"url": "https://www.faktor.bg/bg/articles/ruskiyat-poslanik-v-balgariya-provede-sreshta-s-oblastniya-upravitel-na-sofiya", "text": "В неформална и приятелска атмосфера се проведе среща между областния управител на София Илиян Тодоров и руския посланик в България Анатолий Макаров, съобщава  На срещата Тодоров споделил своите впечатления от посещението си в Ленинградска област, както и своите виждания относно бъдещите отношения между България и Русия. Тодоров се възползвал от възможността да благодари на Анатолий Макаров за съдействието му при организирането на посещението в Санкт Петербург. От своя страна, руският дипломат изразил своята подкрепа на администрацията на София и водената от нея политика в защита на военните паметници, повечето от които са на руски войници и военни ръководители. По време на срещата са обсъдени и въпроси, свързани с желанието на общините в София област за създаването на контакти с общини в Русия, за което  лично да се грижи Анатолий Макаров. Той изразил надежда, че с последователните и конкретни действия областният управител на София ще подкрепи създадените отлични отношения между двете страни на регионално ниво.", "date": "2018.08.21", "title": "Посланик Макаров благодарен на \"Атака\" и областния управител на София, че пазят руските паметници"}
{"url": "https://www.faktor.bg/bg/articles/tsvetanov-pozdravi-myusyulmanite-za-kurban-bayram", "text": "Зам.-председателят на ГЕРБ Цветан Цветанов отправи своите благопожелания към българските мюсюлмани по повод най-големия им празник Курбан Байрам. На страницата си във Фейсбук политикът напис: \"Честит Курбан Байрам на всички мюсюлмани. Нека уважението и разбирателството, на които учи празникът, продължат да бъдат неизменна част от съвместния ни живот. Желая на всички много здраве, щастие и смирение!\"", "date": "2018.08.21", "title": "Цветанов поздрави мюсюлманите за Курбан байрам"}
{"url": "https://www.faktor.bg/bg/articles/abv-vreme-e-premahnem-partiynite-hranilki-v-bordovete", "text": "Да бъдат премахнати всички знайни и незнайни \"велики\" експерти в различните управителни тела и сектори на управление, бордове и съвети на директори. За това призова зам.-председателят на АБВ проф. Христо Михайлов на брифинг в централата на партията. По думите му  това може да стане чрез законодателни инициативи, промени в Търговския регистър и органи и създаване на ясни критерии за работата на държавните предприятия. За да аргументират позицията си, съпартийците на Георги Първанов приведоха и конкретни факти: Към Министерство на енергетиката има 9 търговски дружества, в които в съответните бордове са 34 човека, за които фондът работна заплата, като пряк разход на съответните дружества, възлиза на 800 000 лева годишно, без да се отчитат допълнителните разходи, поясни проф. Михайлов. В Министерство на земеделието, храните и горите съществуват държавни предприятия и дружества, които са с по-голяма част държавно участие, 6 големи горски предприятия в страната, в които функционират още 9 търговски дружества. Във всички общо 15 предприятия и дружества са назначени над 50 човека, които получават годишно над 1 милиона лева възнаграждения, обясни той. Министерство на здравеопазването е с 80 болници, с 240 членове на управителните съвети и разходите за заплати са над 6 милиона лева, докато Министерство на икономиката е с 8 еднолични дружества, с 30 членове управителни органи, с над 60 допълнително включени в бордовете. Те акумулират над 2 милиона лева разходи за заплата. Министерство на транспорта има 13 дружества и още 5 държавни предприятия. В общо 18 предприятия и дружества имат преки политически назначения, с които се акумулират около 2 милиона лева разходи за работна заплата, посочи проф. Михайлов.", "date": "2018.08.21", "title": "АБВ: Време е да махнем партийните \"хрантутници\" от бордове, управителни тела и директорски съвети"}
{"url": "https://www.faktor.bg/bg/articles/yordan-tsonev-skochi-na-karayancheva-svikala-zasedanieto-tochno-na-kurban-bayrama", "text": "Свикването на извънредно заседание на НС по време на Курбан Байрам, е все едно да свикаме такова на Коледа, ако председателят на парламента е мюсюлманин. Това заяви от парламентарната трибуна депутатът от ДПС Йордан Цонев от името на групата. „Нека да пожелаем на мюсюлманите да са живи и здрави и към вас, г-жо председател, ако все пак сте толкова искрени към нашите колеги и приятели, може би беше добре да се съобразим и това заседание да бъде по-късно. Не се чувстваме много празнично“, каза още той.  Цонев обаче не обелва и дума, че партньорите им от БСП стоят зад това заседание.", "date": "2018.08.21", "title": "Йордан Цонев скочи: Заседанието на парламента е свикано точно на Курбан байрама"}
{"url": "https://www.faktor.bg/bg/articles/sotsialdemokratite-v-germaniya-gotvya-ofanziva-sreshtu-populistite-na-evroizborite", "text": "Германските социалдемократи ще предприемат офанзива срещу антиевропейските и десните популистки формации в кампанията за изборите за Европейски парламент през май догодина. Това заяви водачът на партията Андреа Налес, цитирана от ДПА и БТА. \"Трябва ясно да заявим какви ценности отстояваме. Има много правителствени ръководители в Европа, които искат да разбият Европа\", каза Налес в интервю за германската телевизия Цет Де Еф. Тя назова италианския вътрешен министър Матео Салвини и унгарския премиер Виктор Орбан. \"Заобиколени сме от антиевропейци\", продължи тя. Налес отправи призив за по-ясна и реалистична политика за миграцията и отхвърли обвиненията от представители на собствената й партия, че помага на десните популисти с изявленията, че Германия не може да приеме всички бежанци. \"Имаме нужда от закон за имиграцията в Германия. Онези, които искат закрила, ще я получат, а онези, които нямат нужда от нея, трябва да бъдат връщани по-бързо, отколкото досега.\" Изборите за Европарламент ще се състоят от 23 до 26 май. Гражданите на всичките 27 страни в ЕС ще гласуват пряко за 705 депутати.", "date": "2018.08.21", "title": "Социалдемократите в Германия готвят офанзива срещу популистите на евроизборите"}
{"url": "https://www.faktor.bg/bg/articles/ulichno-nasilie-banditi-prostrelyaha-trima-pri-prestrelka-v-london", "text": "Трима души пострадаха в нощна престрелка в понеделник вечерта на оживена улица в близост до метростанция Кингсбъри в Северозападен Лондон, съобщава британското издание \"Сън”. Това е поредната проява на улично насилие от бандите, които вилнеят по лондонските улици. За престрелката е съобщено около 21:45 ч. местно време (23,45 ч. българско). На мястото на инцидента има полиция и линейки. 30-годишна жена и двама младежи - на 18 и 24 г., са откарани в болница с огнестрелни рани, посочва Канал3. След изстрелите и виковете от болка, очевидци са видели как колата, от която е стреляно, изчезва от местопрестъплението с мръсна газ. Няма арести още, като полицията не смята престрелката за акт на тероризъм. Младежите са без опасност за живота, но остават в клиниката, докато жената вече е била изписана.", "date": "2018.08.21", "title": "Улично насилие: Бандити простреляха трима при престрелка в Лондон"}
{"url": "https://www.faktor.bg/bg/articles/velikobritaniya-pritiska-es-za-oshte-sanktsii-sreshtu-rusiya", "text": "Британският външен министър Джереми Хънт ще отправи призив днес към европейските страни да наложат още санкции на Русия, за да противодействат на президента Владимир Путин, предадоха \"Франс прес\" и \"Ройтерс\". Хънт ще произнесе днес в Американския институт за мир във Вашингтон реч, откъси от която бяха публикувани предварително от британското посолство в САЩ, в който заявява: \"Международните норми са потъпквани постоянно от големи страни като Русия. Подобно агресивно и злонамерено поведение подкопава международния ред, създаден, за да ни защитава\", информира БТА. \"Разбира се, трябва да разговаряме с Москва, но трябва също да сме честни: външната политика на президента Путин направи света по-опасен. Днес Обединеното кралство иска от своите съюзници да отидат по-далеч и призовава Европейския съюз да направи санкциите си всеобхватни, така че ние да застанем наистина рамо до рамо със Съединените щати. Това означава да разобличаваме нарушенията и да им отвръщаме в един глас където и когато и да са извършени - от улиците на Солсбъри до съдбата на Крим.\" Отравянето през март в британския град Солсбъри на бившия руски двоен агент Сергей Скрипал и дъщеря му, което според Лондон е извършено от руските власти, тласна Русия и Великобритания в сериозна дипломатическа криза, напомня АФП. Правителството на САЩ демонстрира твърдост към Москва и неотдавна наложи нови санкции заради аферата \"Скрипал\", но това послание редовно се замъглява от желанието на президента Доналд Тръмп да подобри отношенията с Русия. На срещата с руския президент Владимир Путин в Хелзинки през юли Тръмп прояви силна готовност за разбирателство с него веднага след като смъмри съюзниците си от НАТО в Брюксел, добавя АФП. Според британския външен министър надеждността на НАТО е била подкопана. \"Онези, които не споделят нашите ценности, трябва да знаят, че винаги ще трябва да плащат висока цена, ако пресекат червените линии - независимо дали става дума за териториални нашествия, за употреба на забранени оръжия или кибератаки\", ще каже Хънт във Вашингтон.", "date": "2018.08.21", "title": "Великобритания притиска ЕС за още санкции срещу Русия"}
{"url": "https://www.faktor.bg/bg/articles/nova-tragediya-v-italiya-pridoshal-planinski-potok-vze-8-zhertvi", "text": "Расте броят на жертвите при внезапното наводнение в каньона Раганело в Калабрия, Южна Италия - по последната информация най-малко 10 души са загубили живота си. Предполага се, че всички жертви са италиански туристи, предаде Ройтерс Жертвите са част от група туристи, които разглеждали каньоните в района, когато били изненадани от придошлите води на планинска река. Хората буквално са били изхвърлени от каньона заради силната водна струя. Засега не се знае колко души са в неизвестност, тъй като в момента на бедствието в каньона е имало поне три групи туристи. По данни на гражданска защита 23 души са спасени, като шестима от тях са с наранявания. Хората се покачили на скалите, за да се спасят от приливната вълна. Наложило се спасителите да използват въжета. Началникът на Гражданската защита в Калабрия Карло Танси каза, че теренът е труден и пълен с различни препятствия. По думите му, когато се излял силният дъжд, каньона се напълнил мигновено с вода, а хората били изстреляни (\"катапултирани\") като куршуми. Някои от оцелелите се озовали около 3 километра надолу по долината. Операцията по издирването на пострадали продължава.", "date": "2018.08.21", "title": "Нова трагедия в Италия - придошъл планински поток  взе 10 жертви"}
{"url": "https://www.faktor.bg/bg/articles/mazhete-strelyali-po-amerikanskoto-posolstvo-v-ankara-s-kriminalno-minalo", "text": "В Турция са арестувани двама души, които си признали, че вчера сутринта са стреляли срещу посолството на Съединените щати в Анкара. Двамата мъже са с криминални досиета. Открити са автомобилът и пистолетът, с които е извършено нападението. При стрелбата нямаше пострадали. Около посолствата в Анкара са засилени мерките за сигурност. Говорителят на президента Ердоган - Ибрахим Калън осъди атаката и я определи като опит да се създава хаос.", "date": "2018.08.21", "title": "Заковаха мъжете, атакували американското посолство в Анкара"}
{"url": "https://www.faktor.bg/bg/articles/golyamata-hapka-na-bsp-ostavka-na-tsetska-tsacheva", "text": "За краха на Търговския регистър политическа отговорност трябва да се поеме с оставката на правосъдниятминистър Цецка Цачева, която е принципал на Агенцията по вписванията. Това заяви зам.-председателят на БСП Деница Златева в студиото на бТВ. От февруари Цачева знае за проблеми в Агенцията по вписванията, твърди зам.-председателят на БСП. „Разполагаме с документи, че тези проблеми в управлението на Агенцията по вписванията съществуват от доста време. Има доклад на инспектората на министъра на правосъдието от февруари тази година, като инспекторатът препоръчва да се търси дисциплинарна отговорност от г-жа Зорница Даскалова (отстранената след тежката авария шефка на агенцията – б.р.)”, посочи Златева. Тя призова новият директор на структурата Габриела Козарева да направи публична информацията какво се е случило с регистъра. Зам.-председателят на БСП допълни, че е нужна прозрачност и по линия на обществените поръчки и „ролята на козметично студио” в процедурите за надграждане на Търговския и на Имотния регистър. Днес депутатите ще обсъждат и казуса „Олимпик”. БСП ще подкрепи евентуално искане на оставка на зам.-председателя на КФН Ралица Агайн, но, според Златева, това не е достатъчна реакция след фалита на опериращия у нас кипърски застраховател. „Трябва да бъде изяснена цялата хронология на действията или бездействията на КФН. Над 200 000 добросъвестни граждани не могат да разчитат само на едно прессъобщение на КФН. Липсваше информационна кампания”, подчерта Златева. Деница Златева категорично отрече твърденията на задържания заедно с Митьо Очите бургаски общински съветник Бенчо Бенчев, че е подпомагал БСП. „Дарение, освен 70-те лева в качеството си на общински съветник, г-н Бенчев не е правил. Пари г-н Бенчев не е давал на БСП. Ако е плащал на някого или на себе си за кампанията, нека да го докаже, официално никакви пари, освен 70-те лева, не са влизали”, подчерта Златева. Тя обясни, че Бенчев на два пъти е влизал в листите като коалиционен партньор, но през следващата година на „Позитано” 20 ще осъществяват много по-голям контрол върху местните ръководства. Деница Златева отговори и на друго обвинение – че служебното правителство е дало на свързаната с Митьо Очите фирма „Аркус” да охранява митнически обекти. Тя обясни, че фактическото подписване може да е било по време на кабинета „Герджиков”, но цялата процедура с избора на изпълнител е минала по време на кабинета „Борисов” 2.", "date": "2018.08.21", "title": "Деница Златева: Заради краха на Търговския регистър  Цачева да подаде оставка"}
{"url": "https://www.faktor.bg/bg/articles/sasht-gotvi-nov-udar-sreshtu-iran-vadi-11-miliona-barela-petrol-na-pazara", "text": "Министерството на енергетиката на САЩ обяви ,че се готви да извади за продажба 11 милиона барела петрол от стратегическите резерви на страната. Целта е да не се допусне ново поскъпване на суровината на световните пазари, съобщи \"Ройтерс\". Интервенцията ще е на 28 август, гласи съобщение до участниците в търговете. Това означава, че американският петрол ще излезе на пазара след влизането в сила на санкциите срещу Иран и ще се стреми да преодолее евентуалното намаляване на износа на ирански петрол. До ноември, администрацията на Доналд Тръмп си е поставила за цел да свали и цените на бензина в САЩ, главно заради изборите за представители в конгреса, които ще са през ноември. Затова едва ли тази интервенция ще е единствена, предполагат експерти. Според тях, САЩ могат да деблокират до 30 милиона барела и ако това стане-ще имаме най-крупната разпродажба на стратегически резерви в историята на държавата. Според прогнозите, подобна мащабна интервенция е възможно да свали цените на петрола до 50 долара за барел.", "date": "2018.08.21", "title": "САЩ готви нов удар срещу Иран: Вади 11 милиона барела петрол на пазара"}
{"url": "https://www.faktor.bg/bg/articles/nato-izprati-usloviyata-za-chlenstvoto-na-makedoniya-v-aliansa", "text": "Правителството на Македония прие препоръките на НАТО, които трябва да се изпълнят за период от 18 месеца, съобщават скопските вестници. Македония трябва да изпълни голям брой политически и икономически условия, както и условия в областта на сигурността и съдебната система, пише скопският вестник \"Вечер\". Вестникът отбелязва, че успехите на страната трябва да бъдат увенчани до края на април 2020 година. В документа, който е изпратен до институциите, за всички министерства има много задачи, но тяхната координация ще се извършва от страна на Координационен съвет на правителствено и министерско ниво, който се очаква да бъде създаден на заседание на изпълнителната власт в следващите дни, пише вестник \"Вечер\". В документа, изпратен от генералния секретар на НАТО Йенс Столтенберг, сред политическите условия, които трябва да бъдат изпълнени, е посочено, че страната трябва да продължи реформите в съдебната система и да се бори с корупцията и организираната престъпност, включително и на най-високо равнище. Посочва се, че трябва да се увеличат усилията за изграждане на функционално мултиетническо общество, основано на пълна реализация на Охридския рамков договор. В упътването на НАТО се казва, че трябва да бъдат изпълнени всички предписани вътрешни процедури по отношение на договора за решаване на въпроса с името, което е условие за завършване на процеса на присъединяване. Също така се настоява да се осигури по-голяма отчетност и съответен надзор над разузнавателните служби и службите за сигурност, пише скопският вестник \"Вечер\". Вестник \"Нова Македония\" съобщава, че сдруженията, които са против референдума за името на страната, са поискали пари от държавата за кампанията \"Македония бойкотира\". Но дори държавата да не осигури средства за тези 28 сдружения, те ще отделят свои пари за пропаганда против референдума. Решени сме да бойкотираме, ако правителството не даде средства, ние ще се оправим някак си, но във всеки случай очакваме да се следва примерът на развитите демокрации, в които всеки има еднакво право да изразява своите идеи, заяви Солза Гърчева от \"Глас за Македония\". Общественият интерес на Република Македония е да членува в международни организации, но не в ЕС и НАТО, а в някои други. Ние като кризисен щаб настояваме за финансови средства точно толкова, колкото правителството ще отдели за своята кампания за референдума, нито за денар повече, заяви Янко Бачев, председател на \"Единна Македония\". Според него кампанията на правителството за предстоящия референдум е пълна лъжа и не е вярно, че влизането на Македония в НАТО и ЕС е в интерес на страната.", "date": "2018.08.21", "title": "НАТО изпрати условията за членството на Македония в алианса"}
{"url": "https://www.faktor.bg/bg/articles/proval-na-chetiristranata-sreshta-v-istanbul-na-putin-merkel-makron-i-erdogan", "text": "Говорителят на Кремъл Дмитрий Песков заяви, че анонсираната от турския президент Реджеп Тайип Ердоган четиристранна лидерска среща в Истанбул през септември с участието на Владимир Путин, Ангела Меркел и Емануел Макрон не е отменена, но няма да се осъществи, пише вестник „Джумхуриет”.  По думите му, подобна среща не е планирана, по нея не е постигната договореност и следователно – не може да се говори за отлагане; просто такава среща няма как да се проведе, посочва \"Фокус\".  По повод публикации в турски медии за поискана от Анкара финансова помощ от Москва, Дмитрий Песков лаконично отговори, че „не разполага с информация за подобно искане на Турция”. Същевременно говорителят на Кремъл потвърди продължаването на подготовката за провеждане на планираната тристранна лидерска среща във формат Владимир Путин, Реджеп Тайип Ердоган и Хасан Рухани, посочва още „Джумхуриет”.", "date": "2018.08.21", "title": "Провал на четиристраната среща в Истанбул на Путин, Меркел, Макрон и Ердоган"}
{"url": "https://www.faktor.bg/bg/articles/tramp-otvrashta-na-erdogan-nikakvi-otstapki", "text": "Доналд Тръмп се закани, че няма да има отстъпки за Турция след наложените наказателни мита. В голямо интервю за агенция Ройтерс американският президент каза, че съжалява, но това бил правилният ход. Наложените мита бяха повод за срив на турската лира и притеснения за редица големи европейски банки, които притежават значителни дялове от турския дълг. Тръмп обясни, че помогнал на Турция да освободи свой гражданин, арестуван в Израел. Анкара не отговорила подобаващо - с освобождаването на американския пастор.", "date": "2018.08.21", "title": "Тръмп попари Ердоган: Никакви отстъпки, санкциите са правилни"}
{"url": "https://www.faktor.bg/bg/articles/poklonat-pred-putin-oshte-furor-v-avstriya", "text": "Дълбокият поклон на австрийската външна министърка пред Владимир Путин на сватбата ѝ в събота след танца им предизвика допълнителен фурор към вече противоречивата визита на руския президент, предаде АФП. Припомняме, че Путин бе сред 100-те поканени на сватбата на Карин Кнайсъл с бизнесмен в Югоизточна Австрия. След като визитата бе обявена миналата седмица, опозицията непрекъснато критикуваше Кнайсъл с аргумента, че е навредила на политическия неутралитет на страната. Австрия в момента е председател на ЕС. Кадър от видеозапис на прокремълската телевизия „Раша тудей“, на който Кнайсъл почти коленичи в уважителен поклон пред Путин в края на танца им наля още масло в огъня. Снимката е навсякъде в австрийските медии, придружена от заглавия като „Кнайсъл падна на колене пред Путин“. „Колко непрофесионален може да бъде един външен министър, за да допусне снимка, показваща коленичене пред Путин? Доре ако това е само забавен жест на учтивост след танц, знае се, че не трябва да се допускат такива снимки“, заяви левият есеинст Роберт Мисик. Австрийският вицеканцлер и лидер на крайнодясната Партия на свободата Хайнц-Кристиан Щрахе, който бе сред гостите на сватбата, защити Кнайсъл. Той каза, че тя е посещавала престижна виенска школа за танци и знае, че направеното от нея е традиция след танц. А освен това Путин също се поклонил в отговор. „Танцова сватбена дипломация с вежливост, приятелство и добри маниери – Австрия не може да бъде представена по по-добър начин от този“, добави той в страницата си във Фейсбук. Макар Кнайсъл да е безпартийна, тя бе номинирана за дипломат №1 от партията на Щрахе, която от 2016 г. има споразумение за сътрудничество с „Единна Русия“ на Путин. Още преди сватбата политици от опозицията в Австрия разкритикуваха поканата към Путин с аргумента, че тя е в противоречие с твърдението на Виена, че ще бъде „честен брокер“ между Европа и Русия, като Зелената партия призова за оставката на външната министърка. Русия е обвинявана, че иска да отслаби и разедини Европа, особено като поддържа връзка с популистки партии в няколко европейски страни, посочва АФП.", "date": "2018.08.21", "title": "Поклонът пред Путин: Още фурор от Австрия"}
{"url": "https://www.faktor.bg/bg/articles/novini/balgariya/karolev-nyama-garantsiya-che-horata-s-vnoski-mezhdu-3-33-leva-v-olimpik-shte-poluchat-parite-si", "text": "За оставката не съм питал Ралица Агайн, това е неин личен избор. Има обаче една много хубава английска поговорка - когато публиката счита, че някой е виновен, той е виновен независимо дали е виновен.\" Това каза в студиото на Нова ТВ експертът Владимир Каролев, който коментира темата с фалиралото кипарско застрахователно дружество „Олимпик“. Истината е следната – 197 000 са българските граждани със застраховка в „Олимпик“. Малко над 110 000 са с тримесечни застраховки \"Гражданска отговорност\". На тези хора трябва да им се върнат от 3 до 33 лева, а средната сума е 45 лева. Назначеният синдикт трябва да събере тези средства и те да се разпределят на хората и у нас, и в чужбина. Но тези суми може да не се върнат, няма гаранция за тях, обясни експертът. Каролев бе категоричен, че шофьори, които имат по-големи застраховки, имат гаранция, че парите им ще бъдат изплатени.  Тези пари ще се върнат, първо,  по линия  на европейска директива и второ защото гръцката държава има фонд, по които имат пари точно за такива казуси. Тук има застрахователна схема, която работи както в случаите когато една банка фалира, обясни той. Що се отнася до контрола, който би трябвало да упражнява Комисията за финансов надзор, Владимир Каролев посочи, че КФН има задължението да следи дали тази компания спазва общите правила и дали се изпълнява договора, както е подписан, но няма право да проверява какво е финансовото й здраве. Той припомни, че КФН е забранил навреме на \"Олимпик\" да извършва дейността си и е информирала за това със съобщение на сайта си, след което добави: \"Ако има някаква вина комисията, тя е, че може би е трябвало да дойде в телевизиите, да го обяви и във вестниците\".", "date": "2018.08.21", "title": "Каролев: Няма гаранция, че хората с вноски между 3-33 лева в \"Олимпик\" ще получат парите си"}
{"url": "https://www.faktor.bg/bg/articles/dnes-narodnoto-sabranie-zasedava-izvanredno", "text": "Народното събрание прекъсва лятната си ваканция и  се събира извънредно в 13 ч., за да изслуша премиера Бойко Борисов за проблемите с Търговския регистър и за да обсъди казуса с фалита на кипърското застрахователно дружество \"Олимпик\". Заседанието е по искане на БСП.  Парламентът ще заседава при дневен ред от две точки, записан във внесеното от левицата искане. Първата е, проект на решение за предприемане на действия във връзка с отнемането на лиценза за извършване на застрахователна дейност на кипърската застрахователна компания \"Олимпик\".  С решението се задължава министъра на финансите да предприеме действия по търсене на възможности за възстановяване на платените суми и гарантиране на правата на засегнатите граждани. Настоява се и Комисията за финансов надзор до 7-ми септември да представи пред Народното събрание цялостен доклад за надзора върху дейността на кипъркото дружество у нас, както и информация за актуалното състояние на Гаранционния фонд.  В дневния ред е и изслушване на министър-председателя Бойко Борисов във връзка със сигурността на електронните бази данни, съхранявани от Агенцията по вписванията и Министерството на правосъдието и отговорността за възникналата криза.  За да бъде проведено извънредното заседание, е необходим кворум от минимум 121 народни представители.", "date": "2018.08.21", "title": "Днес Народното събрание прекъсва ваканцията и заседава извънредно"}
{"url": "https://www.faktor.bg/bg/articles/detsa-teroristi-napadat-politsai-v-rusiya", "text": "Деца атакуваха полицаи в Русия. Терористите от ИДИЛ казаха, че стоят зад нападенията, съобщава Нова ТВ. В Сахалински район, югоизточно от столицата, двама младежи с ножове нападнаха полицаи и раниха двама от тях. Те също бяха застреляни. При третия инцидент, в село на изток от Грозни, млад мъж взриви раница на гърба си в близост до полицейско управление. Според властите единствено самият той е бил засегнат. По-късно се разбра, че нито един от нападателите не е бил пълнолетен. Най-малкият е едва 11-годишен, а най-големият още не бил навършил 17. Вчера имаше три отделни случая в Чечения, при които нападатели атакуваха служители на реда или районни управления. В столицата Грозни полицай застреля шофьор на автомобил, който се опита да прегази двама катаджии.", "date": "2018.08.21", "title": "Деца терористи нападат полицаи в Русия"}
