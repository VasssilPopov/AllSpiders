{"url": "http://www.faktor.bg/bg/articles/senatat-v-polsha-prie-sporniya-zakon-za-holokosta-vapreki-izrael-i-sasht", "text": "Полският Сенат прие спорния закон за Холокоста, който криминализира твърденията, че Полша носи отговорност за извършените от нацистите, на нейна територия, престъпления през Втората световна война, предаде БНТ. С цел да защити имиджа на страната, документът предизвика противоречиви реакции в самата Полша. Израел и Съединените щати се обявиха твърдо против приемането му. Варшава създава работна група за диалог с Израел по въпросите за Холокоста. Полският Сенат одобри спорния законопроект в малките часове на изминалата нощ с голямо мнозинство. Според управляващите от \"Право и справедливост\" той защитава интересите на Полша. Станислав Карчевски, председател на Сената заяви: \"Много години се фалшифицира историята. Някой от вас каза, че сме направили този закон за нашите избиратели. Направихме го за всички поляци. Заради нашето достойнство и истината\". Законът предвижда глоба или до три години затвор за твърдения, които внушават, че Полша е била съучастник в извършения от нацистите Холокост. Варшава от години се бори против израза \"полски лагери на смъртта\", когато става дума за нацистките концлагери на нейна територия. Текстът не забранява изследванията на този мрачен период, но буди тревоги сред опозицията. Марек Боровски, независим сенатор посочи, че най-големите опасения са, че законът е формулиран така, че може да пречи на дискусиите по темата в Полша и в чужбина. Израел се обяви твърдо против приемането на закона, който премиерът Нетаняху сравни с пренаписване на историята. Има опасения, че така се отрича съучастието на отделни поляци в изтребването на евреи през Холокоста. Вашингтон призова Варшава да преразгледа закона, който може да накърни стратегически взаимоотношения на страната. Най-голямата опозиционна партия в Полша \"Гражданска платформа\" призова президента Анджей Дуда да наложи вето.", "date": "2018.02.01", "title": "Сенатът в Полша прие спорния закон за Холокоста въпреки Израел и САЩ"}
{"url": "http://www.faktor.bg/bg/articles/valentin-radev-neka-elena-yoncheva-napravi-sravnenie-s-ogradata-pri-oresharski-i-segashnata", "text": "Ако г-жа Йончева беше обективен журналист, трябваше да направи сравнение между 30-те километра ограда и съоръжения по граница при Орешарски, и 206-те километра, което е построено сега,  Уж е журналист, а всъщност е политик и гледа да направи само това, което партията говори.  Липсата на обетивизъм ме карат да мисля, че и другите неща са толкова \"достоверни\". Това заяви по бТВ министърът на вътрешните работи Валентин Радев. \"Снима се с вестник, а на 20 метра встрани има една бяла кабинка, където стои полицай, който пази. Там веднага застава патрулка при бедствие и никой не може да мине. Къде е обективното тук на Елена Йончева? Нали е журналист?, попита министърът.  Радев е категоричен, че оградата по българската граница е най-сигурната европейска граница.  Министърът отговори и на въпроси за задържаните по разследването за отвличането на Адриан Златков. \"Мога само да обобщя темата за Адриан Златков. Работим бавно, но мотивирано. Вече изминаха 5 месеца. Вчера видяхте какво се случи. Ние имаме отговори на въпросите, но трябват доказателства. Със сигурност задържаните вчера са замесени. Прокуратурата трябва да даде повече подробности. Златомир Иванов-Баретата е бил разпитван. И други хора са разпитвани, но не искам да ги осветлявам. Нека спрем дотук. Целта ни е да пресечем този род престъпления\", коментира Радев. Той обясни още: \"Работим мотивирано и по последните случаи на разстрели в София - на данъчния служител Иво Стаменов и бизнесмена Петър Христов. Не мога да дам повече данни. Неприятни инциденти. Работим по всички следи. Оптимист съм, защото през 2017 година не е разкрито само едно убийство. Как да не бъде оптимист? Момчета работят упорито и са много добре подготвени\", категоричен беше вътрешният министър.   Радев говори и по темата за заплатите на полицаите. \"Най-важното е ежедневната работа на полицаите. Отпускаме средства за тях. Тези 100 млн. лева ще отидат за заплати. Тези пари идват от бюджета. Премиерът лично обеща, че и другата година ще има 10% ръст на заплатите, не само за този сектор, а за още много. Трябва икономиката да работи и да има ръст. Само тогава ще има средства за увеличение на заплатите във всички сектори. Никога не сме казвали, че във всяко населено място ще има по един полицай. Всеки може да прочете предизборната ни програма\", обяви Валентин Радев.", "date": "2018.02.01", "title": "Валентин Радев: Нека  Елена Йончева направи сравнение с оградата при Орешарски и сегашната"}
{"url": "http://www.faktor.bg/bg/articles/eva-maydel-balgariya-mozhe-da-doprinese-za-reshavane-na-migrantskiya-problem-v-es", "text": "България има капацитета да допринесе за решаване на мигрантския проблем в Европа по време на председателството на Съвета на ЕС. Освен придвижването на ключови законодателни актове в Съвета, правителството ще изиграе важна роля в подобряване на отношенията на ЕС със страните от Западните Балкани, откъдето минаваше основните мигрантски поток през 2015 и 2016 г. България има силната амбиция да движи ЕС към практически действия за подобряване на свързаността със Западните Балкани в сферите на образованието, инфраструктурата, дигитализацията и енергетиката.“ заяви българският евродепутат от ГЕРБ/ЕНП и председател на Европейското движение Ева Майдел по време на дискусия с министър-председателя на България Бойко Борисов, министъра за българското председателство на Съвета на ЕС Лиляна Павлова и председателя на групата на Европейската народна партия в Европарламента Манфред Вебер в Брюксел. Над 200 високопоставени политици, посланици, експерти и представители на бизнеса и гражданския сектор участваха в дебата за новата роля на Балканите и проблема с миграцията, организиран от фондация „Ханс Зайдел\". Един от ключовите въпроси в дискусията бе изграждането на функциониращ Съюз на Сигурност в Европа за осигуряване на адекватна защита на всички външни граници. Работата с региона на Западните Балкани беше разгледана като ключова за овладяването на мигрантските потоци в бъдеще и запазването на сигурността на Европейските граждани. Бе изтъкната ролята на Българското председателство на ЕС за сближаването със страните от региона и постигането на икономическа и инфраструктурна свързаност.", "date": "2018.02.01", "title": "Ева Майдел: България има капацитет и може да допринесе за решаване на мигрантския проблем в ЕС"}
{"url": "http://www.faktor.bg/bg/articles/prezidentat-referendum-za-instanbulskata-konventsiya-ne-e-nuzhen", "text": "Президентът Румен Радев определи отлагането на ратификацията на Истанбулската конвенция като \"победа за българското общество, което показа обединение и здрав разум\". В Брюксел държавният глава заяви, че се надява на здрав разум от страна на народните представители и няма нужда да се стига до референдум, който ще отнеме и време, и енергия, и средства. \"Според мен конвенцията в този си вид е един зле написан документ, който допуска неясноти и най-различно тълкуване. А вносителите и проповедниците на конвенцията се скриха зад Конституционния съд\", заяви Радев пред журналисти в Брюксел. Неговото мнение било, че конвенцията не трябва да се ратифицира по няколко причини: сама по себе си не може да предотврати насилието, отнема от правомощията на държавата и вменява такива правомощия в неправителствените организации, както и може да стане причина за съдене на държавата. Най-важната била, че според държавния глава тази конвенция легитимира намесата в образователния процес с непредвидими последствия върху психиката и съзнанието на децата. \"Можем да предотвратим насилието над жени и деца само с читави български закони, с адекватни действия на полицията и на съда и най-вече добро възпитание. Нещо много важно – точно тези текстове, които бунят нашата общественост, които са в разрез с нашите ценности, морал, традиции и вяра – за тях в самата конвенция изрично е написано, че не подлежат на никакви резерви и на никакви съпътстващи декларации. Т.е. всички тези внушения, че виждате ли, ще направим тук едни резерви и това няма да го има, не са основателни изобщо\", обясни Радев. Попитан за евентуалния нов началник на Националната служба за охрана (НСО) Радев каза: \"Към НСО трябва да има отговорно отношение. Най-малкото, защото там има отговорни и достойни хора и трябва да се отнасяме подобаващо към тях. Всякакво фриволно тълкуване на законите и всякакви произволни самодейни предложения не работят в интерес на държавността. По закон има ясен срок – той е един месец, в който трябва да издам указ за нов началник на службата и аз ще го спазя\".", "date": "2018.02.01", "title": "Президентът: Референдум за Инстанбулската конвенция не е нужен"}
{"url": "http://www.faktor.bg/bg/articles/zakonoproektat-za-lekarstvata-be-priet-edinodushno-v-zdravnata-komisiya", "text": "Единодушно комисията по здравеопазване в Народното събрание прие на първо четене законопроекта за изменение и допълнение на закона за лекарствените продукти в хуманната медицина, съобщиха от здравното министерство, цитирани от БТА. С него се регламентира редът за установяване на липса на лекарства при паралелен износ. Изпълнителната агенция по лекарствата вече ще може да издава забрана или ограничаване на износа на липсващи за българските пациенти медикаменти. За първи път ще бъде създадена информационна система, която ще следи движението на лекарствените продукти. Предвиждат се по-високи санкции, при извършване на нерегламентирана търговия с лекарства, включени в ограничителния списък, като за търговците на дребно глобата е в размер от 10 000 до 20 000 лв. при първо нарушение и от 25 000 до 35 000 лв. при повторно нарушение , а при търговците на едро имуществената санкция е в размер на от 10 000 до 25 000 лв., и при повторно нарушение - отнемане на разрешението за търговия на едро със заповед на ИАЛ. За всеки, който извърши износ на лекарствени продукти в нарушение на разпоредбите за износ на лекарствени продукти от закона, е предвидена глоба, съответно имуществена санкция в размер от 50 000 до 100 000 лв. В рамките на блиц контрол в НС министър Ананиев е отговорил на депутатски въпрос относно ползването на военни въздухоплавателни средства за нуждите на МЗ. \"В момента Министерството на здравеопазването извършва медицински полети, ползвайки военния самолет \"Спартан\", като за миналата година случаите, за които е бил ползван, са девет. Към министъра на отбраната е създадена междуведомствена комисия, която има за задача да изготвят план как част от 8-те \"Кугър\", които трябва да бъдат ремонтирани, да бъдат преоборудвани за нуждите на МЗ\", е коментирал Ананиев. МЗ има за задача да определи каква техника и медицинска апаратура са необходими за оборудване на хеликоптерите, които ще ни бъдат предоставени. Експерти от Министерството на отбраната, Министерството на здравеопазването и Министерството на финансите ще направят разчети на сумите, които са необходими за ремонтирането и преоборудването на машините. Относно обучението на парамедици Кирил Ананиев е обяснил, че то се провежда в 20 лицензирани центъра в страната, като два от тях са разкрити на територията на лечебни заведения - ЦСМП София и УМБАЛ Русе. След като през 2016 г. бяха приети държавните образователни изисквания за придобиване на квалификация по професия парамедик, обучението се провежда в три степени на квалификация, като според степента ще осъществяват дейности по оказване на първа помощ, свързани с първоначална оценка на състоянието на пациента, поддържане на жизнените функции и осигуряване на специализиран транспорт до лечебно заведение. \"Парамедиците ще могат да работят и в центровете за спешна помощ\", заяви здравният министър. 46 парамедици са обучени по програма на Министерството на труда и социалната политика и от тях вече има назначени в спешните центрове в Кърджали, Пловдив, Разград, Смолян и Търговище. 37 са местата за парамедици за 2018 г., обявени от центровете за спешна медицинска помощ на територията на цялата страна. На въпрос за дълговете на лечебните заведения, здравният министър е коментирал, че общият размер на задълженията на държавните болници към 30 ноември 2017 г. е 439 млн.лв. Спрямо края на 2016 г. нарастването на задълженията е с 22 млн. лв., или 5,25 на сто. Най-голям дял в общите задължения имат едноличните акционерни дружества - 245 млн. лв. Общият размер на просрочените задължения на всички лечебни заведения с над 50 на сто държавно участие към 30 ноември 2017 г. е 157 млн. лв. Нарастването спрямо 2016 г. е със 7 млн. лв., или 4,5 на сто. Към края на 2017 г. общите задължения на общинските болници възлизат на 98 млн. лв. Спрямо 2016 г. увеличението е с 6 млн. лв., или 6,12 на сто. Просрочията са за 43 млн. лв., което е с 1 млн. лв. повече спрямо 2016 г., или 2,3 на сто.", "date": "2018.02.01", "title": "Законопроектът за лекарствата бе приет единодушно в здравната комисия"}
{"url": "http://www.faktor.bg/bg/articles/aleksandar-yordanov-obyasni-zashto-putin-ne-e-v-spisaka-na-doklada-kremal", "text": "Днес всички трябва да отдадат почит към жертвите на комунизма. Това налага нашето човешко и българско чувство за справедливост. Които не са готови да дадат тази почит, не са дорасли да бъдат човеци. Така обобщи днешния ден, посветен на жертвите на комунизма, бившият председател на 36-ото Народно събрание и политик Александър Йорданов пред БНТ. Александър Йорданов коментира и нашумялата тема около излезлия \"Доклад Кремъл\", в който фигурират имената на руски политици и бизнесмени от обкръжението на президента на Русия Владимир Путин. \"В момента имаме един списък, в който влизат всички министри, сътрудници на Путин и близо 100 бизнесмени. Но какво ни казва този смисък? Първо, интересното е, че никой от този списък не е е възразил, че е включен в него. Казва ни още, че в Русия има огромна корупция в държавния апарат - от Министерския съвет до парламента, президентската администрация и този апарт е подбиран лично от Путин. Там са и фирмите, които са изцяло под контрола на Кремъл\", посочи Йорданов. Той обясни още, че този списък ни казва още, че корупцията е официална държавна политика в Русия. \"Казва ни още, че руснаци имат закупени имоти за около 1300-1500 милиарда долара, тоест трилион и половина долора в САЩ. Казва ни, че в Русия върви двоен морал и цинизъм и непочтеност на управлавящата върхушка. От една страна, се мерят със САЩ в геополитиката, а кътат парите си, купуват имоти и изпращат децата си да учат именно в САЩ. \" Според Александър Йорданов, списъкът не означава още нови санкции. Скатаването в момента означава, че те много добре знаят, че може и да последват санкции. Те не са насочени срещу руския народ, а срещу тези лица в Русия, които унищожават, крадат, грабят руския народ. И ако ние тук имаме някаква симпатия към руския народ, то трябва да застанем, както сме и застанали, на страната на санкциите, срещу елита на днешна Русия. Помолен да коментира и защо го няма Путин в списъка, политикът обясни: \"Има една българска поговорка: Думам ти, щерко, сещай се, снахо. Има и една китайска поговорка: Никога не притискай противника до стената, остави му една малка капандура. Когато всички са в списъка, а е оставена само една капандура за Путин, това означава, че този малък човек, но с огромни амбиции трябва да помисли оттук нататък каква политика ще води.\"", "date": "2018.02.01", "title": "Александър Йорданов обясни защо Путин не е в списъка на Доклада \"Кремъл\""}
{"url": "http://www.faktor.bg/bg/articles/novini/balgariya/georgi-harizanov-horata-ot-koito-se-formira-obshtestvenoto-mnenie-se-zaigravat-s-istinata", "text": "Това, върху което трябва да се фокусираме, е внимателното боравене с истината и внимателното боравене с фактите особено от страна на хора, които формират общественото мнение. Към това призова анализаторът Георги Харизанов пред БНТ. Заедно със социолога Андрей Райчев те коментираха важни за обществото теми. Харизанов обърна внимание на денят за почит на жертвите на комунизма. На този ден са произнесени наведнъж най-много смъртни присъди над елита на българската нация от т.нар. народен съд.  \"За този ден не трябва да има спор. Днес са дошли едни хора от гората и са унищожили българския елит, връщайки ни десетки години в нашето развитие. Ние сме станали едно Трабантче и в продължение на 50 години сме били Трабантче\".  По думите му точно това е един от примерите за уважението към истината и за това как не трябва от хора, от чиито действия зависи съдбата на други хора да се заиграват с истината и фактологията. Андрей Райчев веднага смени темата и заговори за Истанбулската конвенция. Той смята, че тя е типичен случай на случайно събитие, което повдига огромна вълна и можем да се върнем в историята и да видим аналозите за това.  \"Такава е историята с медицинските сестри и Костов. До тогава някак си не можеше да се говори против СДС. По-късно така стана и със Симеон. Той дойде тук, беше абсолютно \"свещена крава\" и нямаше никаква възможност да се говори нещо лошо против него, докато връщането на горите не го измете\".  България се присъединява към Унгария и Полша, смята Райчев и посочи, че за първи път българите могат да говорят критично за Европа. \"В някакъв смисъл това ни европеизира\".  Харизанов заключи, че няма нищо лошо да се спори за нещо спуснато от вън, да се дебатира, отложи във времето и после да се реши.", "date": "2018.02.01", "title": "Георги Харизанов: Хората, от които се формира общественото мнение се заиграват с истината"}
{"url": "http://www.faktor.bg/bg/articles/v-iran-arestuvaha-29-uchastnichki-v-kampaniya-protiv-zabradkite", "text": "Иранската полиция съобщи, че е задържала 29 жени, свалили като протест покривалото за глава, което ислямът ги задължава да носят, предаде БТА, цитирайки АП. Според близката до правителството частна информационна агенция \"Тасним\" задържаните се включили в кампания срещу хиджабите, добила популярност като \"Бели среди\".  Всяка сряда участнички в кампанията, пропагандирана от базирани в чужбина сателитни телевизии, които излъчват на фарси, свалят на публично място бялото си покривало. \"Тасним\" не поясни кога и къде са били извършени арестите. В последните дни в социалните мрежи се появиха множество постове, на които жени протестират срещу задължителния мюсюлмански хиджаб на различни места из Техеран и в други градове, като свалят покривалото си и го развяват.  В Иран жени, които показват косата си на обществено място, подлежат на затвор до два месеца или глоба от 25 долара.", "date": "2018.02.01", "title": "В Иран арестуваха 29 участнички в кампания против забрадките"}
{"url": "http://www.faktor.bg/bg/articles/radev-se-sreshtna-s-kralya-na-belgiya-obsadiha-ikonomicheskite-otnosheniya", "text": "Президентът Румен Радев беше приет от Негово Величество краля на белгийците Филип в рамките на своето посещение в Брюксел. Това съобщиха от прессекретариата на президента. Двамата обсъдиха двустранните икономически отношения, възможностите за увеличаване на инвестициите и потенциала на туристическите контакти между двете страни.", "date": "2018.02.01", "title": "Румен Радев се срещна с краля на Белгия, обсъдиха икономическите отношения"}
{"url": "http://www.faktor.bg/bg/articles/neno-dimov-aktsiyata-za-pirin-e-manipulatsiya-tya-politicheska-ne-ekologichna", "text": "В чл. 21 т. 1 от плана за Пирин е разрешено водохващане за питейни нужди. Тези 45 процента, за които се протестира, имат само това разрешение. В тази акция няма нищо екологично. Тя е политическа. Това заяви, за пореден път, екоминистърът Нено Димов пред БТВ, в опит да обясни на протестиращите \"зелени\", че няма опасност от масово строителство в Пирин.  По думите му има хора, които чистосърдечно попадат в тази манипулация и биват употребени. Димов подчерта, че разрешение за строеж на спортни обекти се дава в 2 на сто от парка и то става дума за един лифт. \"Ако човек прочете сам ще види\", каза той и посочи, че няма здравомислещ който да си представя 200 квадратни километра застроена площ. \"Десет години обясняваме това нещо\". Нено Димов смята, че  протестите имат политически цели - да дискредитират работата на правителството по време на европредседателството, когато погледа на Европа е вперен в нас. Министърът на Околната среда и водите коментира и борбата с мръсния въздух в София. Той заяви, че няма изход от ситуацията, който да е утре. \"Но проверките продължават. Наложихме 142 хил. лева глоби на двайсет сервиза\". Димов обяви съвместна инициатива с НИМХ, кмета Йорданка Фандъкова, Стефан Димитров, който е създател на гражданска мрежа за проверка на качеството на въздуха и учени от физическия факултет на Софийския университет. Тя цели в рамките на осем месеца да се създаде фона на мрежа за проверка.  \"Трябва да интегрираме всички системи за да получим пълна картина и да се видят обектите които замърсяват\", каза той. По думите му това е пилотен проект, който ще бъде предложен и в други градове.  Нено Димов заяви, че се работи и в още две направления, да се предлагат по-екологични горива и уреди на пазара.  За замърсяването на въздуха от колите той изтъкна, че в София вече това се контролира, но остава въпроса за контрол в цялата страна за да не може хората да регистрират, например в Перник и да шофират технически неизправен автомобил в столицата.", "date": "2018.02.01", "title": "Нено Димов: Акцията за Пирин е манипулация - тя е политическа не екологична"}
{"url": "http://www.faktor.bg/bg/articles/obvinenite-ot-meditsinskiya-universitet-otrichat-da-e-imalo-shema-za-priem", "text": "Мъжът, обвинен в отправяне на заплахи към разследващи по случая \"Медицински университет\", проговори пред медиите. Той твърди, че не е бил разбран от прокурорите, а сега се яви в съда по предишното разследване срещу бившия ректор Ваньо Митев, предаде \"Нова\". Анастас Циканделов е собственик на фирмата, която според прокуратурата помагала за набирането на чуждестранни студенти по втория начин. Цялото му семейство - съпругата и синът им, са с обвинения. Те трябва да платят гаранция от 600 000 лева. Междувременно фирмата продължава да набира чуждестранни студенти. \"От десет дни нашето семейство не е спало, ние сме обвинени без да знаем в какво\", коментира случая Циканделов. Според обвинението университетът е записал 20 студенти от Великобритания от арабски произход, въпреки че документите им не отговаряли на изискванията, а затова те плащали по 50 000 евро.  С обвинение по казуса е и бившия ректор на медицинския университет в София Ваньо Митев. \"Това е период, в който аз не съм ректор, те са приети сега - през септември 2017 г.\", коментира акад. Ваньо Митев. Според него всичките са редовни студенти и са посещавали лекциите в предклиничния университетски център. Това Митев обяснил и пред Следствието. \"Имам чувството, че прокуратурата и следствието трябва да обърнат внимание на тази човек, който им подава информацията. Нямам представа кой е този човек\", каза още Митев. \"Корупция с прием не може да има, защото това са документи, които отговарят на съответните изисквания. Тези документи не се проверяват от нас”, заяви собственика на фирмата посредник за записване на студенти. Разследването продължава. Междувременно стана ясно и първото обвинение срещу Ваньо Митов - то е за безстопанственост.", "date": "2018.02.01", "title": "Обвинените от Медицинския университет отричат да е имало схема за прием"}
{"url": "http://www.faktor.bg/bg/articles/politsai-izvedoha-kmeta-na-septemvri-vodyat-go-na-razpit", "text": "Полицаи и представители на Комисията за противодействие на корупцията изведоха от сградата на Община Септември кмета Марин Рачев, предаде „Фокус“ – Пазарджик.  Пред журналисти Марин Рачев каза, че не е бил арестуван сутринта, но е бил в Общината, където е съдействал на органите на разследването и сега заминава, за да бъде разпитан.  Кметът каза още, че разчита на органите на следствието и прокуратурата, вярва в правосъдието и в това, че ще бъде установена истината по случая, по който е разследван. Срещу кмета на община Септември Марин Рачев ще бъдат повдигнати 2 обвинения, съобщи на пресконференция в Общината говорителят на главния прокурор Румяна Арнаудова. Гласът на Цацаров уточни, че първото обвинение е за умишлена безстопанственост по чл. 219, ал. 3 от Наказателния кодекс. Тя обясни, че става дума за 7 сделки, при които са сключени договори по реда на Закона за обществените поръчки от месец март 2016 г. до месец март 2017 г. Кметът Марин Рачев не е упражнил достатъчен контрол върху длъжностно лице, което е извършвало строително-монтажни работи. Тези дейности са извършени некачествено или непълно от дружество, собственик на което е роднина на кмета. Изписвани са средства за ремонти на улици, както в град Септември, така и в село Семчиново, като са нанесени щети за около 100 хил. лева.  Второто обвинение е за сключване на неизгодна сделка през март 2017 г., когато кметът е закупил от дружество имот, който преди това е ползвал (преди да бъде кмет), на стойност, надвишаваща със 100 хил. лева стойността на имота. Румяна Арнаудова поясни, че утре Специализираната прокуратура ще му повдигне обвинение.", "date": "2018.02.01", "title": "Полицаи изведоха кмета на Септември от сградата на общината, водят го на разпит"}
{"url": "http://www.faktor.bg/bg/articles/75-ot-tyutyuna-za-svivane-v-stranata-e-kontrabanda", "text": "В България се наблюдава огромен незаконен пазар на тютюн за ръчно свиване на цигари. Това показват данни на Института за пазарна икономика (ИПИ), който публикува детайлен анализ на акцизната политика спрямо тютюневите изделия в България и ефектите върху незаконния пазар на тютюневи изделия. Прегледът на ИПИ е за периода 2007-2017 г. и цели подобряване на водените политики и преодоляване на онези институционални слабости, които дават почва за незаконна търговия с тютюневи изделия в България. Незаконната търговия при тютюнът за свиване достига до над 75% от общия пазар на продукта. Това се равнява на около 646 тона насипен тютюн - нарязан тютюн, който се продава на килограм, опакован в пликове без етикет и извън законните канали за продажба. Тези 75% от общия пазар на тютюна за свиване или 646 тона насипен тютюн са равносилни на 861 млн. къса еквивалент на класическа цигара(0,75 грама на цигара), обясняват от ИПИ. 86% от всичкия незаконен тютюн за свиване на пазара е с местен произход, произвежда се в България. Според статистиката на ИПИ, изготвена на база на данни от Агенция \"Митници\", през 2016 година незаконната търговия на цигари у нас е била с дял на пазара от 6.8%.  За равносметка - през 2015 година този дял е бил 11.6%, а през 2014 г. - 18.5%, което показва спад на незаконната търговия на цигари. Най-фрапантна е била незаконната търговия на цигари през 2010 година, когато контрабандата е достигала до 30% от целия пазар на тези изделия. Данните на ИПИ сочат, че през 2016 година страната ни е загубила близо 200 млн. лв. от незаконната търговия с тютюневи изделия. През 2015 година загубите са били 324 млн. лв., а през 2014 - 485 млн. лв. През 2010 година - 805 млн. лв. Немалка част от незаконната търговия у нас всъщност няма външен източник - тя се създава и развива в рамките на страната. Това означава, че борбата с незаконната търговия не следва да се насочва само и единствено към опазване на границите, а и към по-ефективен контрол спрямо производството на цигари в страната, тълкува институтът. Прегледът на ИПИ на акцизната политика спрямо тютюневите изделия в България през последните 10 години води до няколко много ясни извода. На първо място се потвърждава, че недалновидната акцизна политика може да има много тежки негативни последици и да подкопае постигането на двете основни политически цели - здравната (намаляване на тютюнопушенето) и данъчната (стабилни приходи в бюджета от облагане на тютюневи изделия). Прекомерното и рязкото покачване на акцизната тежест неизменно води до ръст на незаконния пазар, който не може да бъде овладян само с контролни механизми.", "date": "2018.02.01", "title": "75% от тютюна за свиване в страната е контрабанда"}
{"url": "http://www.faktor.bg/bg/articles/prokuraturata-proveryava-nasilie-v-detska-gradina-v-burgas", "text": "Прокуратурата започна проверка по медийни публикации за насилие в детска градина в Бургас. Видео, разпространено в социалните мрежи, показва как две възпитателки в детската градина малтретират децата, като им удрят шамари и ги дърпат за косите. Според автора на клипа, кадрите са направени в обединено детско заведение \"Брезичка\" в бургаския комплекс \"Славейков\". Пред БНР родители потвърждават, че децата им имат синини и са стресирани. Директорът на градината Събка Недева информира, че едната учителка е подала молбата за напускане, а другата е в отпуск. По думите й досега не е имало подобни сигнали и случилото се е неочаквано за нея. Районната прокуратура е възложила проверката на МВР и отдела за закрила на детето. В хода на проверката трябва да бъде установено на коя дата е станал инцидентът, кои са възпитателките, нарушили неприкосновеността на децата, и кои са самите деца. Ще бъдат разпитани родителите за това дали са установили увреждания по тялото и лицата на децата, документирани ли са от съдебен лекар, какво са споделили децата и уведомено ли е ръководството на детската градина Срокът на проверката е 10 дни, а според резултатите наблюдаващият прокурор ще реши какво да предприеме.", "date": "2018.02.01", "title": "Прокуратурата проверява насилие в детска градина в Бургас"}
{"url": "http://www.faktor.bg/bg/articles/turtsiya-konfiskuva-99-luksozni-koli-kontrabanda-ot-balgariya", "text": "Прокуратурата в Одрин внесе в съда обвинителен акт срещу 4-ма заподозрени за контрабанден внос на 99 луксозни автомобила и настоя те да бъдат конфискувани, предаде БГНЕС. Луксозните марки, като Ауди, БМВ, Мерцедес и др. са внасяни незаконно от България, организираната престъпна група ги е вкарвала като собствени през ГКПП Капитан Андреево-Капъ куле и Лесово-Хамзабейли. Граничните власти са потвърдили, че до момента през двата пункта контрабандно са преминали 200 - 300 коли. Четиримата заподозрени са били задържани в ареста и по-късно пуснати на свобода. Прокуратурата иска затвор за срок от 2 до 5 години заради големия брой автомобили от незаконния трафик, облагодетелстване от престъпна дейност и препитание от контрабанда. В обвинителния акт се посочва, че групата е плащала на шофьорите, които прекарват колите през границата, по 50 лева (равни на 120 турски лири) или 100 лева (240 лири). Превозните средства са внасяни в Турция или с редовни документи от официалните български и румънски институции, или с фалшифицирани и са предавани на определен от групата човек. Часове след доставките шофьорите са се връщали обратно в България без колите. Проучването на мобилния телефон на един от авто-трафикантите с инициали М.М.М. е показало, че снимки на автомобилите и на регистрационните им табели са изпращани на купувачи, водени са и пазарлъци за цените. Наказателният съд в Одрин е постановил конфискация на установените до момента коли, издирват се останалите.", "date": "2018.02.01", "title": "Турция конфискува 99 луксозни коли - контрабанда от България"}
{"url": "http://www.faktor.bg/bg/articles/strelba-i-boy-v-garmen-ima-ranen-i-arestuvan", "text": "Около 10 часа на 31 януари 2018 г. в с. Гърмен е възникнал скандал и физическа саморазправа, при която лицето К. И. на 37 години е произвел два изстрела във въздуха със законно притежаван газов пистолет и е нанесъл удар в областта на главата на 28-годишен мъж, съобщиха от пресцентъра на МВР.  В резултат на инцидента 28-годишният мъж е пострадал с порезна рана в областта на главата. К.И. е задържан. Работата по случая продължава.", "date": "2018.02.01", "title": "Бой в Гърмен, има ранен и арестуван"}
{"url": "http://www.faktor.bg/bg/articles/pensioneri-otnovo-poiskaha-zakon-za-vazrastnite-hora-i-preizchislyavane-na-vsichki-pensii", "text": "\"Съюз на пенсионерите 2004\" , Национална инициатива \"Социална солидарност\" и Национално сдружение \"Гражданско общество в България\" поискаха Закон за възрастните хора и преизчисляване на всички пенсии. Искането беше представено на пресконференция от председателя на \"Съюз на пенсионерите 2004\" Валентина Николова и от националния координатор на Национална инициатива \"Социална солидарност\" Венелин Новаков. Пенсионерите настояват за преизчисляване на всички пенсии със средния осигурителен доход за 2016 година. Те искат още падане на тавана и на старите пенсии. Според тях е наложително да бъде приет и Закон за възрастните хора, за да бъдат защитени правата на българските пенсионери.  Пенсионерските организации се обявиха против това Народното събрание да ратифицира Истанбулската конвенция. Според тях вместо да се защитават интересите на най-уязвимите хора в обществото - възрастните, се мисли за правата на хората с \"нетрадиционен морал\". Те виждат като заплаха за българското общество и вкарването на \"джендър образование\" в училище.  \"Питат момченцата дали искат да ходят с роклички, тези деца ще пораснат и после ще управляват. По кой закон ще пенсионирате Иванчо, който е станал Иванка и на каква възраст?\", коментираха участващите в пресконференцията. Според пенсионерите има достатъчно закони, които защитават децата и жените от насилие, само трябва да се прилагат, затова конвенция не е необходима.", "date": "2018.02.01", "title": "Пенсионери отново поискаха Закон за възрастните хора и преизчисляване на всички пенсии"}
{"url": "http://www.faktor.bg/bg/articles/arestuvaha-uchenik-ot-varna-obviniha-go-v-opit-za-ubiystvo", "text": "16-годишен младеж от Варна остава за постоянно в ареста по обвинение в опит за убийство. На 28 януари около 2.00 часа сутринта Кристиян Тодоров и негов приятел се сбиват с група младежи в нощен клуб. Охраната на заведението ги изкарва навън. Според разследващите там Кристиян е държал охранителя, а неговият приятел е нанесъл повече от 10 удара с нож в тялото му. Единият от ударите е бил в сърдечната област, което е наложило извършването на животоспасяваща операция. Съучастникът на Кристиян все още се издирва. Заради участие в престъпна група той е обявен за общодържавно издирване, а вече и за опит за убийство.", "date": "2018.02.01", "title": "Арестуваха ученик от Варна, обвиниха го в опит за убийство"}
{"url": "http://www.faktor.bg/bg/articles/nova-sistema-shte-pokazva-ne-samo-kolko-e-zaparsen-vazduhat-no-i-koy-go-zamarsyava", "text": "До 6 месеца първо в София, а после и в други градове ще заработи система, която ще показва в реално време не само замърсяването с фини прахови частици, а и откъде идва то. Това стана ясно след среща на столичния кмет Йорданка Фандъкова с екоминистър Нено Димов, представители на БАН и на граждански организации. “Проектът стартира в средата на февруари и ще интегрира няколко източника за измервания”, каза Фандъкова. Новата система ще обединява сегашните станции на екоминистерството с над 500-те станции на Гражданската система за измерване на въздуха. Тя мери само фините прахови частици и дава данните в реално време на сайта www.airbg.info. След доработка с помощта на Метеорологичния институт на БАН новата система ще дава и допълнителна информация за мястото на източника на замърсяване. До един месец общината ще пусне и нова интернет платформа, която ще визуализира всички данни.", "date": "2018.02.01", "title": "Нова система ще показва не само колко е замърсен въздухът, но и кой го замърсява"}
{"url": "http://www.faktor.bg/bg/articles/mazh-se-zadavi-s-kyufte-i-izdahna", "text": "73-годишен мъж е починал в заведение в Хисаря снощи, след като се е задавил с кюфте. От полицията в Пловдив съобщиха, че няма никакви данни за умисъл от страна на друг човек и се касае за нелеп инцидент. Починалият мъж нямал заболявания и дори още работел в един от хотелите в курортното градче, предаде \"Plovdiv24\".  Снощи той отишъл с приятели в местен ресторант, поръчал си кюфтета. Още на първата хапка се задавил, останалите мъже се опитали да го спасят, но за жалост не успели. Пристигналият на място екип на Спешна помощ само констатирал смъртта на пенсионера. Близките му са в тотален шок и не могат да повярват на случилото се.", "date": "2018.02.01", "title": "Мъж се задави с кюфте и издъхна"}
{"url": "http://www.faktor.bg/bg/articles/novini/balgariya/poslednata-otselyala-ot-belene-kogato-sviknesh-che-shte-umresh-veche-si-po-svoboden", "text": "Днес почитаме паметта на жертвите на комунистическия режим в страната. Тази година се навършват 73 години от първите присъди на т.нар. Народен съд. Много хора биват убити, други са оцелели, но все още пазят в паметта си ужасите от онова време.  Един такъв човек е Цветана Джерманова - последната оцеляла от трудовите лагери на народната власт. Тя е живата памет на случилото се през тъмните години на комунизма - затова решава да остави своите писмени свидетелства за начина, по който властта превъзпитавала инакомислещите. 80-годишната Цветана сяда зад компютъра и започва да пише. Книгата \"Изповед - спомени от лагерите\" разказва за любовта, раздялата и за самоувереността на едно момиче да се изправи срещу властта.  Преди да се изправи срещу народната власт Цветана става част от Работническия младежки съюз, с който след преврата на 9 септември 1944 г. комунистическата партия влиза във властта. Младото момиче обаче бързо се разочарова. \"Ние бяхме реалисти. Ние - хората от село, видяхме изведнъж неща, за които не се знаеше по тези места\", сподели пред Bulgaria ON AIR жената. В пернишката гимназия Джерманова се увлича от идеите на анархистите, а по време на тайните сбирки среща и любовта си.  В една декемврийска нощ тя е арестувана и повече от 20 дни е държана в килиите на Държавна сигурност в Перник. След това е изпратена за превъзпитание в лагера \"Белене\". \"Аз имах право на 2 писма на месец и с моя съпруг си пишехме постоянно. Относно лагера е въпрос на време да свикнеш - когато свикнеш, че ще умреш, вече си по-свободен. Мечтата ми беше да надживея системата и това се случи. Но как може човек да бъде жесток? Какво трябва да притежава\", допълни Джерманов", "date": "2018.02.01", "title": "Последната оцеляла от  \"Белене\": Когато свикнеш, че ще умреш, вече си по-свободен"}
{"url": "http://www.faktor.bg/bg/articles/novini/balgariya/delyan-dobrev-bsp-imat-nuzhda-ot-kurs-po-chetene", "text": "Ако г-н Гьоков беше прочел внимателно решението на Конституционния съд, щеше да разбере, че говори пълни глупости. Това заяви от парламентарната трибуна народният представител от ПГ на ГЕРБ Делян Добрев, коментирайки призива на Георги Гьоков председателят на парламента да го отстрани от зала заради решението на Конституционния съд по неговата оставка, предаде репортер на Агенция „Фокус”. „След като от БСП се изказа техният най-висш юристи – г-н Гьоков, тълкувайки конституционно решение, аз предлагам да организирате за народните представители един курс по четене”, обърна се Добрев към председателя на парламента Цвета Караянчева.  Изказване по темата направи и Тома Биков от ГЕРБ. От парламентарната трибуна той заяви: „За да бъде по-ефективна нашата работа, предлагам сутрин, в сряда, четвъртък и петък, колегите от БСП да получават определени медикаменти, понеже се правят неадекватни изказвания. Наблюдава се разконцентрираност. В името на парламентаризма, нека работим по-спокойно, иначе се получава една невротична среда”.  От своя страна председателят на парламента Цвета Караянчева отправи забележка към всички изказващи се народни представители и призова за достойно държане от парламентарната трибуна.", "date": "2018.02.01", "title": "Тома Биков: Колегите от БСП да получават определени медикаменти"}
{"url": "http://www.faktor.bg/bg/articles/novini/balgariya/bsp-poiska-karayancheva-da-otstrani-ot-zalata-delyan-dobrev", "text": "\"Нямам основание да изведа Делян Добрев от зала\", заяви председателят на парламента Цвета Караянчева след призива на БСП да отстрани от пленарна зала депутата от ГЕРБ Делян Добрев заради решението на Конституционния съд, съобщи \"Фокус\". \"Делян Добрев е с действащ мандат\", обясни тя.  По-рано депутатът от БСП Георги Гьоков поиска от парламентарната шефкада не допуска в пленарната зала Добрев след решението на Конституционния съд за оставката му.  В отговор Данаил Кирилов от ГЕРБ призова Караянчева да не допуска депутатите да правят свободни интерпретации на решението на КС.  Той припомни на БСП, че депутатът им Иван Иванов беше зам.-министър за час, но мандатът му не бе прекъснат и той се върна в парламента.  \"Морал нямате, но имайте памет\", каза Кирилов.  В отговор Иван Иванов заплаши колегата си от ГЕРБ със съд заради уронване на престижа.  Георги Гьоков поиска Караянчева да направи забележка на Кирилов заради употребата на квалификации към колегите му.  \"След като най-добрият юрист в БСП Гьоков тълкува от трибуната решение на КС, трябва Караянчева да организира за депутатите курс как се четат решенията на съда\", призова пък Делян Добрев.", "date": "2018.02.01", "title": "БСП поиска Караянчева да отстрани от залата Делян Добрев"}
{"url": "http://www.faktor.bg/bg/articles/predotvratili-teroristichen-akt-v-rusiya-gotven-za-denya-na-prezidentskite-izbori", "text": "Руската Федерална служба за сигурност предотврати терористичен акт. Това съобщиха от институцията, след като е бил неутрализиран атентатор в Нижни Новгород, посочва cross.bg. Въпросният терорист е бил член на „Ислямска държава\" и е планирал атентати в деня на изборите за президент в Русия. Той е оказал „въоръжена съпротива\" и е ликвидиран от служителите на ФСБ. При претърсването на жилището му са открити самоделно взривно устройство с голяма мощност, компоненти за сглобяването на още няколко бомби, огнестрелни оръжия и боеприпаси. От ФСБ уточняват, че терористът е бил граждани на „една от съседните държави\" на Русия.", "date": "2018.02.01", "title": "Предотвратили терористичен акт в Русия, планиран за деня на президентските избори"}
{"url": "http://www.faktor.bg/bg/articles/novini/svyat/71-ot-rusnatsite-shte-glasuvat-na-izborite-70-ot-tyah-za-putin", "text": "Около 71 на сто от руснаците заявяват, че са решили твърдо да гласуват на предстоящите президентски избори и близо 70 на сто от тях ще подкрепят действащия президент Владимир Путин, показа проучване на Общоруския център за изучаване на общественото мнение, цитирано от ТАСС.  От декември насам нараства процентът на заявилите, че имат намерение да гласуват. Още 10 на сто от запитаните са заявили, че имат готовност да отидат до избирателните секции.  Само 3 на сто са сигурни, че няма да гласуват и още толкова - че вероятно няма да го направят.  69,9 на сто от запитаните са готови да подкрепят Путин, ако изборите се състоят в края на тази седмица, което е спад в сравнение с подкрепата от 73,8 на сто, отбелязана миналия месец.  Следващият по популярност кандидат е Павел Грудинин, издигнат от руската комунистическа партия. Той получава подкрепата на 7,2 на сто от запитаните.", "date": "2018.02.01", "title": "71% от руснаците ще гласуват на изборите, 70% от тях - за Путин"}
{"url": "http://www.faktor.bg/bg/articles/nov-skandal-mezhdu-tramp-i-fbr-zaradi-ruskata-afera", "text": "Американското министерство на правосъдието и ФБР са превишили правомощията при разследване на бивш съветник на Тръмп във връзка с руската афера. Това е заключението на доклада, който републиканците настояват да бъде разгласен. Според демократите, докладът не е пълен, а твърденията в него са подвеждащи, посочва БНТ. Директорът на ФБР заяви, че изпитва \"сериозно безпокойство\" за съдържанието на доклада. И така за първи път влезе в конфронтация с американския президент. \"Имам честта да ръководя Агенцията. И никога няма да допусна работата на ФБР да бъде продиктувана от друго освен фактите, закона и безпристрастното преследване на справедливостта, коментира Кристофър Рей\", директор на ФБР от юли 2017. Рей беше номиниран за поста от Доналд Тръмп, след като американският президент уволни бившия директор на ФБР. Според източници, близки до Белия дом, през последните дни Рей е увещавал Тръмп докладът да остане поверителен. В медиите вече се появиха твърдения, че американският президент е за огласяване на документа. Сега неговата администрация проучва доклада. И до края на седмицата американският президент трябва да реши дали секретното проучване да бъде разгласено публично.", "date": "2018.02.01", "title": "Нов скандал между Тръмп и ФБР заради \"руската афера\""}
{"url": "http://www.faktor.bg/bg/articles/novini/balgariya/v-metodiev-tezata-che-narodniyat-sad-e-spravedliv-tribunal-e-uzhasyavashta", "text": "„В уроците за политическите теми периодът на комунизма не може да бъде описван по друг начин освен негативно, защото това е един престъпен режим, това е диктатура. Социалните и стопанските въпроси сигурно ще бъдат описвани по друг подход, културните – по трети”. Това коментира в студиото на Би Ти Ви бившият министър на образованието доц. Веселин Методиев. Доц. Методиев е категоричен, че в учебниците трябва да се пише с чувство на почит към загиналите хора поради политическа злоба. Тезата за Народния съд като едва ли не справедлив трибунал е ужасяваща. Това е един от най-мрачните периоди в нашата история, подчерта историкът. Става дума за явление, което някои хора наричат „геноцид” и аз съм склонен да мисля, че не преувеличават, защото това е интелигентската среда на българското общество в онзи момент, допълни той.", "date": "2018.02.01", "title": "В. Методиев: Тезата, че Народният съд е справедлив трибунал, е ужасяваща"}
{"url": "http://www.faktor.bg/bg/articles/tereza-mey-evropeyskite-grazhdani-doshli-vav-velikobritaniya-sled-brekzit-mozhe-da-nyamat-sashtite-prava-kato-pristignalite-po-rano", "text": "Британският премиер Тереза Мей предупреди, че европейските граждани, дошли във Великобритания след Брекзит догодина, може да нямат същите права като пристигналите по-рано. Това създава условия за конфронтация с ЕС по въпроса за отношението към тях по време на какъвто и да е преходен период след официалното излизане на Обединеното кралство от съюза, предаде Ройтерс. Ограничаването на миграцията беше една от главните причини, поради които през 2016 г. британците избраха да напуснат ЕС. Това стана след масов наплив на граждани на съюза, особено от по-бедните страни от Източна Европа. ЕС предупреди Великобритания, че трябва да приеме всички решения на съюза, а по време на така наречения преходен период след Брекзит неговите граждани да могат да имат пълни права на пребиваване в Обединеното кралство. Мей обаче заяви, че гражданите на ЕС, които пристигнат във Великобритания след март 2019 г. (когато Лондон трябва да излезе от ЕС и да започне преходният период) вече ще бъдат третирани по различен начин. \"Хората, които са дошли в Обединеното кралство, докато още сме били член на ЕС, са си създали определени очаквания и са направили житейски избор\", заяви Мей пред репортери на връщане от посещението си в Китай. \"Има разлика между хората, които са дошли, преди да излезем, и тези, които ще дойдат, знаейки, че Обединеното кралство вече не е член на ЕС.\" Това е възможна пречка, която Великобритания и ЕС ще трябва да преодолеят, за да се споразумеят по въпроса за преходния период. Идеята на този период е двете страни да могат през това време да се подготвят за последиците от края на 46-годишното членство на Лондон в съюза. Много от привържениците на Брекзит изразяват безпокойство, че планът да няма особени промени в сегашното статукво в периода непосредствено след официалното излизане на Великобритания от съюза през март 2019 г. представлява подмяна на решението от референдума. Мей донякъде отхвърли тези безпокойства. \"Те не са гласували да няма никаква промяна след излизането ни от ЕС\", каза тя. \"Това, което правим сега, е да свършим работата, която британският народ поиска от правителството да свърши, а именно - да осъществи Брекзит.\"", "date": "2018.02.01", "title": "Тереза Мей: Европейските граждани, дошли във Великобритания след Брекзит, може да нямат същите права като пристигналите по-рано"}
{"url": "http://www.faktor.bg/bg/articles/doklad-s-ofshorni-firmi-i-slabi-medii-kremal-vliyae-v-makedoniya", "text": "Руските интереси в Македония може да са пренебрежимо малки в сравнение с други държави на Балканите, но Москва присъства чрез офшорни инвестиции, стратегическо положение в енергетиката и продължила години наред кампания за влияние в страната. Това се твърди в доклад на Центъра за изследване на демокрацията, публикуван като част от серия текстове за руското икономическо и друго присъствие в тази част на Европа, пише \"Дневник\". Докладът със заглавие \"Оценка на руското икономическо присъствие в Македония\" отчита ролята на Русия като \"политически играч в Македония\" след изборите от 2014 г. Тогава след бойкот на парламента от страна на Социалдемократическия съюз (СДСМ), скандала с подслушваните разговори на управляващите (които доведоха до обвинения за масово подслушване, корупция и много други), обвинения в държавен преврат, протести и мащабна политическа криза доведоха до масово възпроизвеждане на тези в медиите в подкрепа на ВМРО-ДПМНЕ, които съвпадаха с тези на свързвани с Кремъл или споделящи позициите му медии. \"Лошото състояние на медиите в Македония допринесе за възможността руските послания да стигнат до масовите медии. Проправителствени издания и тогавашният премиер (Никола) Груевски заемаха сюжети от руски издания като \"Спутник\",\" пише ЦИД. Всякаше се паника за планове на Запада за \"Велика Албания\" (самият външен министър на Русия, Сергей Лавров, заговори за \"подялба\" на Македония между Албания и България) и опасна дейност на американския посланик Джес Бейли. Споменат е и докладът на журналистическата мрежа OCCRP, според който Русия е водила от София и Белград кампания за дестабилизация на Македония, а руското посолство в Скопие пряко е финансирало македонски издания, пишещи срещу албанското малцинство. Говори се и за журналисти от ТАСС, споменати в изтекли документи, опитвали да вербуват македонски официални представители и че руският посланик в прав текст е заявил на дипломат в Скопие през април 2017 г., че Москва работи, за да превърне Босна и Херцеговина, Македония, Черна гора и Сърбия да бъдат \"неутрални\", а македонското правителство не се отблагодарявало за помощта. За по-малко от десетилетие руското икономическо присъствие се е разраснало няколко пъти, макар началната точка да е доста ниска. Приходите на руски компании в Македония възлизат едва на 1% от всички постъпления в икономиката, но все па увеличението е от 63 милиона евро през 2006 г. до 212 милиона през 2015 г., отбелязва организацията. Освен това има \"значителен потенциал за бъдещ растеж, имайки предвид руските планове в енергийния сектор за следващото десетилетие\". \"През последните две години Русия умело използваше политическата нестабилност в Македония, опитвайки се да подкопае трансатлантическите връзки на страната. Публичната ѝ кампания пък \"силно разчита на това да насърчава историческите връзки на Русия със славянски народи в региона\", а проруски медии и НПО представят страната като \"алтернатива на ЕС, описван от тях като лицемерни.\" Скрити инвестиции Отбелязва се, че двустранната търговия е нараснала заради решението на Русия да забрани вноса на храни от Европейския съюз и други западни страни заради санкциите, наложени ѝ след украинската криза. Търговският оборот между двете държави обаче е едва 100 милиона евро към момента, а историческият му рекорд е бил 400 милиона. Между 2006 и 2011 г. вносът на Русия в Македония е достигал до 300 милиона годишно, но през 2016 г. е едва 58.3 милиона. За десетилетие обаче износът в другата посока се е удвоил и през 2016 г. е бил около 50 милиона или около 2.4% от македонския износ, отчасти заради руска фармацевтична компания, базирана в Македония, и плодове и зеленчуци. \"Поне от 2014 г.\" насам бившият премиер Никола Груевски повдига идеята за свободна търговия, но тя така и не се осъществява. Преките инвестиции на Русия (27 милиона) също са несравними например с австрийските (500 милиона евро или около 12% от всички за 2015 г., сходен е делът на Холандия), но тази сума се увеличава откакто страната прави първите инвестиции там през 2009 г. Има обаче и непреки инвестиции чрез офшорни фирми в Кипър или Белиз, но и в страни с преференциално данъчно законодателство като Холандия, където е регистрирана най-голямата руска компания в Македония, \"Лукойл\". \"Според нашите разкрития обаче непреките инвестиции изглежда засенчват преките,\" продължава ЦИД и с примери за инвестиции на \"Лукойл\" и \"Итера\" през страни като Кипър и Холандия, а други руски компании и магнати използват Швейцария и Белиз, оценява руския дял на \"шест-седем пъти по-голям, достигащ 200 милиона долара или около 4% от всички ПЧИ.\" Малко руски компании В Македония към януари 2018 г. има 78 руски компании, като поне 25% от активите им са в ръцете на руки физически или юридически лица. Отново изпъква сравнението с австрийски компании, които контролират над 26% от приходите в целия бизнес сектор, 24% от всички активи в икономиката и 15% от работната сила. Най-развито корпоративно присъствие обаче има Гърция и според ЦИД е имало индикации, че \"Русия може да е опитвала да използва гръцка фирма, за да разшири обхвата си в Македония.\" Част от руските икономически интереси пък се изразяват през компании, регистрирани в други държави, но с руски собственици, като Solway Group от минната индустрия, която е базирана в Швейцария. Пример е даден и с кипърска енергийна компания с уточнението, че ако и двете се вземат предвид в оценката, руският дял в македонската икономика нараства двойно. Руснак е един от най-богатите хора в Македония Като пример за влиянието на офшорни сметки, които могат да бъдат проследени до Македония, са дадени спортният и хазартният бизнес на руския бизнесмен Сергей Самсоненко - \"един от най-заможните хора в Македония\", изградил \"тесни връзки с бившето правителство на (Никола) Груевски и вътрешния му кръг, включително могъщи бизнесмени като Цветан Панделески и Орце Камчев, смятан за най-богатия човек в Македония. Самсоненко поддържа и предизборната кампания на Груевски през 2014 г.\" Почти половината от приходите на руския бизнес в Македония са в ръцете на една компания - \"Лукойл\". Останалото отива при компании, разширяващи газопреносната мрежа на Македония и хазартния бизнес на Самсоненко. Руският бизнесмен пристига в Македония през 2006 г., малко след като Груевски става премиер през есента на 2006 г. Бивш депутат от тогава управлявалата ВМРО-ДПМНЕ, Александър Пандов, става мениджър във фирмата му за залагания до 2011 г. Три години по-късно Самсоненко се появява в предизборен музикален клип на Груевски, в който открито го поддържа. Бизнесменът притежава футболен и хандбален отбор и е част от публично-частно партньорство за изграждане на скъпа спортна зала, за която получава 35-годишна концесия с \"процедура, която изглежда не е нито конкуретнта, нито прозрачна,\" пише ЦИД. \"Освен в бизнеса на Самсоненко много компании, свързвани с македонския политически елит, близък до Груевски, са регистрирани на същите адреси в офшорни юрисдикции, използвани от самия Самсоненко.\" Македония, НАТО и Русия Изследването припомня, че през 2017 г. поверителна информация, изтекла в медиите, даде сигнал за работата на \"руски агенти... с целта да блокират влизането на страната в НАТО.\" \"Такава стратегия се използваше и в Българи и Сърбия и е в унисон със стратегиите, набелязани в Наръчника на Кремъл (на Центъра за стратегически и международни изследвания - бел. ред.) за възползване от уязвими икономически сектори и лошо управлявани, държавно контролирани бизнеси, за да се установят дългосрочни, асиметрични връзки с много страни.\" Енергийна уязвимост Фактът, че Русия контролира единствения газов маршрут до Македония, както и зависимостта (до 80% в първичния енергиен микс) от изкопаеми горива, правят Македония силно зависима, заедно с една от най-високите в Европа цени за доставка. От друга страна слабото ѝ потребление на газ я опазва от кризи като тези между 2006 и 2009 г., продължава докладът. Изтъква се желанието на Македония да работи по газопровода Tesla - замислен като продължение на \"Турски поток\" от Гърция и смятан от Европейската комисия като проект от общ интерес - като разшири вътрешната си мрежа. За последната задача Скопие работеше активно със \"Стройтрансгаз\" на санкционирания от Евросъюза и Съединените щати Генадий Тимченко, която се очакваше да строи и част от \"Южен поток\". През август 2016 г. \"Стройтрансгаз\" довърши изграждането на газопровода \"Клечевце-Неготино\", свързващ Македония и Сърбия, на стойност 75 милиона долара, а компанията планира да довърши и газова връзка с Гърция, за да може да осигури достъп на \"Турски поток\", когато разклонението му до Гърция е завършено. Между 2006 и 2013 г. обещанията за газово сътрудничество между Македония и Русия дава възможност за множество проекти заедно с руски компании, включително на компания, притежавана от руски сенатор и базирана в Кипър. Така се появява и една от най-големите топлоцентрали - ТЕ-ТО, на практика свързана и с руската банка ВТБ, но натрупала дългове и към \"Газпром\" (120 милиона долара към 2013 г.). Затънала в дългове компания с руско участие държи и частната фирма, която разпределя топлинна енергия в Скопие и допреди няколко години е монополист. Споменати са и опитите на свързвана с Русия компания, Balkan Petroleum Holding Limited, да придобие най-големия търговец на горива в Македония, \"Макпетрол\". Сделката е спряна от регулаторите в Скопие, но \"ако руска компания беше придобила \"Макпетрол\", Русия щеше да има на практика монопол върху петролния и газов сектор на страната.\" Въпреки договореностите от октомври 2016 г. между газопреносните оператори на Гърция и Македония да свържат мрежите си със 160-километров интерконектор, който може да захранва Македония от Трансадриатическия газопровод, редица правителства предпочитат да следват \"икономически нереалистични, управлявани от Газпром проекти\" като \"Южен поток\", \"Турски поток\" и \"Тесла\", продължава докладът. Според него работенето по газови проекти изключително с близка до Кремъл компания е \"обичайно поведение за балкански правителства, които изглежда действат срещу националния си интерес.\" Подобен е подходът и в Сърбия, а и в България, където интерконекторните връзки със съседите се бавят с години, пише ЦИД.", "date": "2018.02.01", "title": "Доклад: С офшорни фирми, енергийна доминация и слаби медии Кремъл влияе в Македония"}
{"url": "http://www.faktor.bg/bg/articles/novini/svyat/sporni-zakonovi-promeni-otdalechavat-bukuresht-ot-shengen", "text": "Присъединяването на Румъния към Шенген и отпадането на механизма за наблюдение може да се окажат под въпрос. Пичината за това са спорни закони, които Румъния се готви да приеме.  Предупреждението дойде от председателя на Европейската комисия Жан-Клод Юнкер след среща в Брюксел с президента на Румъния. Притеснението на Еврокомисията е, че приетите от парламента текстове ще повлияят на независимостта на румънските съдилища. За да влязат в сила промените, трябва да бъдат одобрени и от президента. Той обаче заяви, че е твърдо решен да следва европейските стандарти.", "date": "2018.02.01", "title": "Спорни законови промени отдалечават Букурещ от Шенген"}
{"url": "http://www.faktor.bg/bg/articles/novini/balgariya/represirani-narodniyat-sad-e-samo-edna-ot-kulminatsiite-na-terora", "text": "Имената на 7526 души са записани на Мемориала в памет на репресираните от комунистическия режим в центъра на София. Това са хората, които са намерили смъртта си, след като са осъдени от Народния съд.  На 1 февруари почитаме жертвите на комунистическия режим, припомни Нова тв. Някои от тях са убити преди да чуят присъда от Народния съд. Други са оцелели, но в паметта си пазят ужасите от онова време. Председателят на репресираните от комунистическия режим Драго Михалев припомни, че на 1 февруари 1945 г. са произнесени присъдите на първи и втори състав на т.нар. Народен съд, с който са осъдени регентите на царството, депутати, министри и съветници от четири български кабинета.  Късно вечерта 89 души са натоварени на камиони, като шестима от тях са починали по време на качването си в превозните средства, заради понесените изтезания. Осъдените са закарани на гробищата, където са разстреляни в една яма от бомбардировките. Комунизмът влиза в учебната програма „Народният съд е една от кулминациите на терора, а той започна още на 10-11 септември масово и глътна живота на 30 хиляди души преди да започне Народният съд”, припомни Никола Даскалов, който е син на един от убитите от Народния съд. Заедно с Тодор Анастасов двамата също са станали жертва на режима, който ги е пратил в Белене. Двамата припомниха и нещастната съдба на 12-годишно дете, което е вкарано в лагера по същото време като тях.", "date": "2018.02.01", "title": "Репресирани: Народният съд е само една от кулминациите на терора"}
{"url": "http://www.faktor.bg/bg/articles/novini/balgariya/pes-s-ostro-pismo-do-ninova-zaradi-istanbulskata-konventsiya", "text": "Остро писмо във връзка с отказа на БСП да ратифицира Истанбулската конвенция е изпратила председателската на женската организация на Партията на европейските социалисти Зита Гурмай до лидера на левицата Корнелия Нинова.  В него се казва, че БСП е единствената партия от ПЕС, която се противопоставя на конвенцията, въпреки че нейна делегация е гласувала в подкрепа миналата година, както и, че ако тази позиция не се промени, въпросът ще бъде отнесен до президиума на ПЕС. В писмото се посочва, че политическото семейство на европейските социалисти винаги е заемало челни позиции и е водело много политически битки и кампании в защита и овластяване на жените в Европа и в целия свят.  \"Правата на жените са ключов политически приоритет не само за ПЕС Жени, но и за цялото ни политическо семейство – Партията на европейските социалисти. Това бе подчертано и от президента на ПЕС Сергей Станишев на последното заседание на ИБ на НС на БСП\", пише Гурмай.  Тя посочва, че е изненадана от позицията на БСП, имайки предвид дългогодишните битки, които БСП е водила.  \"Ако БСП не подкрепи ратификацията на Истанбулската конвенция в Народното събрание, вашата партия рискува да бъде разграничена като единствената в нашето политическо семейство, която е против конвенцията. Това вече започна да повдига много въпроси от страна на някои представители от групата на Прогресивния алианс на социалистите и демократите в Европейския парламент както и в нашите сестрински партии и граждански сдружения от всички части на Европа. Също така бях информирана, че БСП възнамерява да предложи законодателни предложения, свързани с правата на жените. Въпреки че ние подкрепяме подобни инициативи, според нас това едва ли ще превъзмогне негативния политически сигнал на вашата позиция относно Конвенцията\", пише още в писмото до Нинова.", "date": "2018.02.01", "title": "ПЕС с остро писмо до Нинова заради Истанбулската конвенция"}
{"url": "http://www.faktor.bg/bg/articles/novini/svyat/v-praga-se-otvarya-tsentar-krasten-na-imeto-na-ubitiya-ruski-opozitsioner-boris-nemtsov", "text": "Академическият център „Борис Немцов“ е нов тинк-танк в Прага, кръстен на името на убития руски опозиционен политик, занимаващо се с темата за Русия. Той ще започне да функционира на 1 март към Факултета за изкуство на Карловия университет, пише електронното издание Prague Daily Monitor, предаде \"Фокус\". Споразумението за отваряне на центъра бе подписано преди две седмици от Мириям Фриедова, директорът на фондация „Борис Немцов“ – Жана Немцова, дъщеря на загиналия политик. Центърът ще бъде оглавен от Александър Морозов, руски професор по политически науки, живеещ в Прага и Марек Прихода, бившият ръководител на Института за Източноевропейски изследвания. Прихода заяви пред изданието, че центърът ще продължи да прокарва политическата традиция на демокрация, хуманизъм и защита на гражданските права в Русия. Вестникът припомня, че Борис Немцов загина през февруари 2015 година, когато бе застрелян, докато пресичаше мост край Кремъл в Москва. Съдът осъди чеченец и четирима негови съучастнци на 11 до 20 години затвор. Дъщерята на Немцов по-рано заяви, че истинските организатори, които са поръчали убийството, все още не са разкрити.", "date": "2018.02.01", "title": "В Прага се отваря център, кръстен на името на убития руски опозиционер Борис Немцов"}
{"url": "http://www.faktor.bg/bg/articles/bashtata-na-otvlecheniya-adrian-prostili-sme-na-pohititelite", "text": "Простили сме на похитителите, всяка мисъл за отмъщение и реванш само разяжда човека, който я носи. Те са били с маски, спазвали са си тяхните престъпни правила и Адриан не е видял нищо. Това е действие, което няма как да не се връща постоянно в спомените. Но все пак трябва да продължим напред. Това коментира в сутрешния блок на Нова телевизия бащата на отвлечения през август миналата година Адриан Тони Златков.  По думите на бащата на момчето то се чувства добре в момента. Живее в България, но е на почивка.  ако това са хората, които са участвали по някакъв начин в действията\", разказа той.. „Ако това са хората, извършили това деяние, сме по-спокойни. Но за съжаление още нямаме такава информация“, посочи бащата по повод четиримата арестувани във връзка с престъплението. Златков не коментира в подробности посещението на Ториното в автокъщата му преди време. Това станало преди няколко години и няма нищо конкретно в посещението. „Много мъже, които са се интересували от автомобили, са идвали при нас“, посочи той. Според Тони Златков няма причини някой да се свързва със семейството сега. Според него той вероятно е бил лесна мишена, тъй като нямал охрана. случилото се.", "date": "2018.02.01", "title": "Бащата на отвлечения Адриан:  Простили сме на похитителите"}
{"url": "http://www.faktor.bg/bg/articles/novini/svyat/andrey-piontkovski-darzhavniyat-sekretar-na-sasht-e-podmenil-spisaka-ot-kremarskiya-doklad", "text": "\"Рекс Тилърсън е подменил списъка с руски олигарси, приближени до Путин, които трябваше да бъдат санкционирани за намеса в американските избори, така нареченият \"Кремълски доклад\". Това заяви руският политолог Андрей Пионтковски, който е част от екипа създал критериите за списъка в интервю за Георги Коритаров. Първоначално в списъка е имало само 40 имена, съобщи още Пионтковски. \"В него бяха имената на най-близките до Путин, хора, които са пряко отговорни за войната в Чечня или за намесата в изборите на САЩ\", добави той. \"Промените, които са направени, увеличава списъка до 210 лица. На пръв поглед това изглеждаше като засилване на режима на санкциите, но се оказа, че те проста са взели телефонните указатели на правителството и президентската администрация, както и списъка на \"Форбс\" и оттам са избрали някакви имена\", коментира той. \"Към имената трябваше да има детайлна информация за бизнеса, собствеността, както и дали те са свдързани с пране на пари. Цялата тази информация беше прехвърлена в секретната част, а това е най-силната, съществена информация, която не получи публичност\", каза още Пионтковски. \"Още преди да се стигне до тази подмяна в Москва цареше страх и паника в очакване на това, какво ще предприеме САЩ. А сега има иронични подмятания и мнение, че няма да има засилване на санкциите срещу Русия\", коментира експертът. Според него, огромното мнозинство от политическия и военен елит е настроен силно критично към Кремъл и настоява за засилване на санкциите. \"Но в американската администрация има двама души, които с удивителна и необяснима симпатия се отнасят към Владимир Путин - това са президентът Доналд Тръмп и държавният секретар Рекс Тилърсън. Вече само Доналд Тръмп се съмнява в руската намеса в президентските избори в САЩ, дори държавният секретар Рекс Тилърсън не се осмелява да оспорва това\", каза Пионтковски. припомня, че за това, че списъкът е подменен съобщи пръв   от Атлантическия съвет, който заяви, че това е изгодно само на руския президент Владимир Путин.", "date": "2018.02.01", "title": "Андрей Пионтковски: Държавният секретар на САЩ е подменил списъка от \"Кремълския доклад\""}
{"url": "http://www.faktor.bg/bg/articles/nikolay-markov-nyama-kontrol-v-natsionalnata-sluzhba-za-ohrana", "text": "Няма контрол в Националната служба за охрана, никой не носи отговорност за службата. Това е мнението на бившия служител на НСО полковник Николай Марков. По думите му липсва граждански контрол, защото той е поверен на комисия в парламента. \"За последната година има ли един път да е изслушван началникът на НСО в комисията? За дейността на НСО той внася един доклад, който нищо не представлява на практика\", обясни полковник Марков в студиото на \"България сутрин\". Той каза още, че контрол по бюджета, по дейността и практиките в НСО - не съществува. Бившият служител на Националната служба за охрана подчерта, че президентът Румен Радев е бил прав в изявлението си преди време, че НСО на практика е безконтролна служба. Според полковник Марков началникът на НСО в оставка Ангел Антонов е бил незначителна фигура и външен за системата. \"Той няма компетентност по темата Национална служба за охрана и този вид сигурност, защото това не е относимо към работата в МВР\", подчерта полковник Марков в ефира на \"България сутрин\". Според него Антонов е проблемен за самата служба, защото по негова вина там е създадена непоносима среда за работа. Бившият служител на НСО попита как началникът на службата в оставка е назначен за консул, като срещу него тече проверка от прокуратурата.   Според Тихомир Безлов от Центъра за изследване на демокрацията началникът на НСО в оставка Ангел Антонов е бил компромис от 2013 год. и неговото време е изтекло. \"Такива смени в НСО обикновено са с политически контекст\", каза той пред Bulgaria ON AIR. Безлов подчерта още, че при избора на началник на НСО трябва да има консенсус между президент и премиер.", "date": "2018.02.01", "title": "Николай Марков: Няма контрол в Националната служба за охрана"}
{"url": "http://www.faktor.bg/bg/articles/novini/balgariya/s-garnevski-bsp-ne-sa-zabravili-nito-minaloto-nito-vrazkata-s-bivshiya-komunisticheski-rezhim", "text": "Депутатът от БСП Слевчо Велков се появи с черни ръкавици в студиото на бТВ и обяви, че днес цял ден ще бъде с ръкавици в парламента в знак на протест срещу изказването на Галя Захариева от ГЕРБ, че БСП били опръскани с кръв от главата до петите. \"Аз се учудвам, че когато се говори за престъпленията на комунизма, днешните социалисти, които се пребоядисаха, продължават да се отъждествяват с комунизма. Това показва, че те не са забравили нито миналото, нито връзката с бившия комунистически режим\", коментира пред телевизията депутатът от ГЕРБ Спас Гърневски. \"Това, което е извършил комунистическия режим не е било известно до сега, затова е важно да се изучава. Някои факти все още излизат. Не е грях, че някой е бил член на тази партия тогава, а че когато са известни престъпленията да останеш неин член. Тази партия 100 години е строила комунизъм с кръв и насилие\", заяви Гърневски.  Славчо Велков припомни, че и при други режими има престъпления и убийства и те също трябва да се изучават.  \"Недопустимо е в това време, ако щете и по време на европредседателството, да говорим за кръв и да я свързваме с учебните програми. Историята трябва да се изучава такава каквато е била\", смята Велков. Двамата спориха и кой режим е убил поета Никола Вапцаров. Отново на тема поезия, Велков донесе в студиото на „Тази сутрин” папка със стихове за Георги Димитров, написани от Спас Грневски. „Тогава по убеждение или по принуда ги е писал? Вие сте човекът, отстъпил от своите убеждения”, каза Велков. Гърневски пък се защити, че стихотворението му е било за конкурс и „неговите стихове никога няма да бъдат разбрани” от БСП. Двамата завършиха спора в студиото с последни думи в рима.", "date": "2018.02.01", "title": "С. Гърневски: БСП не са забравили нито миналото, нито връзката с бившия комунистически режим"}
{"url": "http://www.faktor.bg/bg/articles/novini/balgariya/parlamentat-pochete-s-ednominutno-malchanie-zhertvite-na-komunizma", "text": "С едноминутно мълчание днес депутатите почетоха жертвите на комунизма. В специална декларация на парламентарната група на ГЕРБ бе изтъкнато, че 1 февруари е едно от най-безродните и престъпни дати в новата ни история. Преди 73 години на този ден са изпълнени смъртните присъди на осъдените от така нареченият Народен съд. Разстреляни са 22 министри, 68 народни представители, царски съветници, общественици. Убийствата са извършени по особено жесток, болшевишки патент – с изстрел в тила, посочи народният представител Спас Гърневски.  Той припомни, че и след тази масова екзекуция, убийствата и преследванията на хората, които не са съгласни с насилственото налагане на комунистическия режим, продължават. Така се стига до издадени и изпълнени 2618 смъртни присъди и 1226 доживотни. Хиляди още българи получават присъди, които съсипват живота им. Гърневски посочи, че без легенди и митове трябва да се освети целият период на терор и насилие от БКП. Той акцентира, че след 10 ноември 1989 г. БСП са се отказали от комунизма, за да станат строители на капитализма, но според него от комунистическата зараза няма отърване, а това го доказват наследниците на БКП, които от тази трибуна клеймят враговете си. Гърневски припомни, че старата десница не е извършила лустрация и декомунизация и заради това днес БСП прави опити за реставрация на комунизма. Депутатът от ДПС Йордан Цонев заяви от трибуната, че на днешния ден не е редно да пропуснем едно от най-големите престъпления на комунистическия режим – Възродителния процес и насилственото преименуване на етническите турци и мюсюлмани. Бунтът на тези хора доведе до падането на тоталитарния режим, посочи Цонев. Валери Жаблянов, от БСП изрази съжаление за начина, по който се развива българският праламентаризъм. Той претендира, че БКП няма как да бъде поставена на подсъдимата скамейка, защо е партия, която се е противопоставила на фашизма. Социалистът се опита да оправдае цинично репресиите като наложени от съюзниците, победители във Втората световна война. Според него Сталин настоявал виновниците преди разстрела да бъдат съдени. Всички други твърдения за жертвите на комунизма Жаблянов обяви като домашни интерпретации.      В своята многострадална история България е запаметила много трагични дати. Но безспорно една от най- безродните, най- престъпните, превърнала се в символ за ненавист и садизъм е датата 1  февруари 1945г.`      На този ден преди 73 години се провежда така нареченият „Народен съд“, организиран от комунистическата партия,  закрепена на власт от щиковете на червената армия – окупаторка. Този съд, създаден с Наредба – Закон от О.Ф. на 06 октомври 1944г., е абсолютно незаконен, защото е в пълен разрез с действащата тогава Търновска  конституция.      Осъдени са на смърт чрез разстрел и убити още същата нощ с изстрели в тила по болшевишки патент, регентите княз Кирил, Богдан Филов – министър председател и ген. Никола Михов, министър председателите Иван Багрянов и Добри Божилов, 22 министри, 67 народни представители и 8 царски съветници. Цели 147 жертви, представляващи елита на нацията, са заровени със сгурия в няколко общи ями в централните софийски гробища. Групата изпълнител на присъдата е предвождана от Фердинант Козовски – бъдещ председател на Народното събрание, Изидор Леви – палач-следовател, специален агент на Лаврентий Берия от Болшевишкото НКВД и Лев Главинчев – садист, участник в много комунистически зверства още преди 1944г. Именно те отговарят присъдите да се изпълнят с нужната жестокост, бързина и потайност. За това и 1 февруари е приет от правителството на ГЕРБ през 2011 година като дата, която да се „почита като Ден на памет за жертвите на комунизма“. Но с тази дата присъдите и разстрелите не се изчерпват. С решения на върховните и областни съдебни състави през следващите няколко месеца продължават да бъдат съдени т. нар. „врагове на народа“, а всъщност врагове на  комунистическия режим. Бившият шеф на шесто управление на ДС Димитър Иванов пише : „ На 17 декември 1944 година с решение на ЦК на БКП, а не на правителството, на ДС се позволява да арестува по свое усмотрение всички лица, за които има сведения, че са профашистки и реакционно настроени, независимо в коя партия членуват. Арестувани са 28 000 души.  От тях 12 122 са предадени на “Народния съд“.      Някои от убийствата преди 1 февруари са узаконени по формулировката „неприсъствено съдени“. Целта на „неприсъствените присъди“ е цялото движимо и недвижимо имущество на осъдените да бъде конфискувано.  В много от домовете на жертвите безцеремонно се настаняват новите управници. Избитите преди 1 февруари, веднага след 9 септември без съд и  присъда хиляди българи са обявени за  безследно изчезнали.     На 3 юли 1945 година главният народен обвинител Георги Петров докладва, че са произнесени както следва: - 2618 смъртни присъди - 1226 – доживотни - 8 – двадесет годишни  - 946 – 15 годишни - 687 – 10 годишни - 3741 – по – кратки      На 15 години е осъден и спасителят на българските евреи Димитър Пешев – за фашистка и антисемитска дейност. Цялата тази вахканалия се случва за по – малко от година. Ако към този брой прибавим и  десетките хиляди избивани и изтезавани по – късно в комунистическите концлагери, невинни и достойни българи, ще си отговорим на въпроса кой е най – човеконенавистичният режим в България.       Разбира се, че когато фактите говорят от отчетите на самите високо поставени палачи коментарите са излишни.  Но не е излишно, напротив точно сега е безкрайно необходимо цялата истина за най-голямото зло на 20-ти век след фашизма – комунизма да бъде осветлена такава, каквато е. Без легенди и митове. Без маска и грим:  - Като се започне от 100 годишния насилствен път в борба за власт и абстрактната идея за комунизъм на проболшевишистката комунистическа партия; - През терористичното партизанско движение тръгнало с огън и куршуми да сваля конституционната българска власт; - Окупацията на България през 1944 година; - Насилието и терора след 9 септември срещу несъгласните с насилствената комунизация на страната; - Привилегиите според чл.1 от димитровската конституция за 20 % от народа в лицето на комунистическата номенклатура и безпътицата и липсата на перспектива за 80 % простосмъртни българи и за унизените им съдби; - За опитите на ЦК на БКП на два пъти да хариза България на Съветския съюз като 16 република; - За предателството на БКП към собствените и идеалисти на 10 ноември 1989 година, като се отказва от комунизма и ограбвайки народа ни се превъплъти в ролята на строител на днешния капитализъм. Не продадохте ли другарки и другари на тази дата идеите на Вапцаров, който често споменавате тук. Не се ли превърнахте в духовните му убийци. След като се пребоядисахте в капиталисти, не убихте ли неговата вяря, бронирана здраво в гърдите. Нали за нея нямаше бронебойни патрони открити? И колко бързо  бяха открити, щом ви замирисаха властта и парите? - 27 години мимикрия, първоначално натрупване на капитал, всичко което народът бе създал въпреки вас през годините го присвоихте. Децата ви са на запад, отвън ви чакат тежки западни лимузини; - Пленумът ви е натежал от милионери от псевдо- приватизацията, но умовете ви са все там на изток, към гнездото на злото. Защото без него нямаше да имате безконтролната си власт цял половин век. Защото като ви гледам и слушам разбирам, че от комунистическата зараза отърваване няма. И който все пак успее да се измъкне от лапите и, го заклеймявате в списъци , прочетени от тази трибуна.       Господа другари, не е грях, че някой се е заблуждавал и вярвал в абстракцията на комунизма или са го принуждавали да бъде партиен член. Грях е когато си разбрал истината за престъпленията на комунизма и въпреки всичко си му останал верен заради парите и властта.      Ако старата десница, когато имаше цялата власт бе лустрирала партията ви, бе разказала и то в учебниците защо България е бедна и фалирала държава и бе разсекретила досиетата ви, днес нямаше да водим дебати що е то корупция. Днес нямаше крадецът да вика дръжте крадеца. Днес нямаше децата на България да се скитат немили-недраги по чужбините. Днес отдавна щяхме да сме нормална европейска държава.       Слава богу, нещата вече се случват. Онова, което бе пропиляно в първите 20 години от прехода, в последните 3 мандата на правителствата на Борисов, оптимизмът е налице и то все по - осезаемо. Няма да изброявам какво точно се случва, вие го знаете отлично. Но щом все повече млади българи поемат обратния път към родината, явно надеждите се завръщат.       Пропуснах да кажа, че в онези 45 години всеки петък се „радвахме“ на изцяло руска програма по единствената телевизия. Гледахме и не лоши филми. И когато все пак свършваха, следваше дежурен финал с надпис : конец фильма.       Към днешна дата, имайки предвид падналите ви маски, този финал ми звучи все по – оптимистично и ще го перифразирам: товарищи конец фильма. А по наше му това означава - Играта Свърши.       Днес въпреки опитите Ви за реставрация, България е Свободна, Независима и Достойна държава. Тя е такава както я описа един голям пловдивски поет преди 17 години, далеч преди да бъдем членове на НАТО и ЕС:      Той заяви в поантата на великолепен стих:       „България не е сърцето на Европа,      но е част от нейното сърце...\"                       Моля всички родолюбиви народни представители с едноминутно мълчание да сведем глави пред паметта на жертвите от престъпния комунистически режим.", "date": "2018.02.01", "title": "Парламентът почете с едноминутно мълчание жертвите на комунизма"}
{"url": "http://www.faktor.bg/bg/articles/novini/balgariya/fermeri-otnovo-izlizat-na-protest", "text": "Нов протест на животновъдите от Кърджалийско в рамките на седмица. Фермерите излизат с искане за промяна на начина на субсидиране, по-високи изкупни цени на млякото и държавна помощ при покриване на разликата между изкупната цена и себестойността на млякото. В момента то се изкупува между 50-60 стотинки за литър при себестойност, според животновъдите – 72 стотинки. Протестът им е насрочен за 11 часа отново на пътя за Маказа близо до Момчилград, където протестираха и миналия четвъртък.", "date": "2018.02.01", "title": "Фермери отново излизат на протест"}
{"url": "http://www.faktor.bg/bg/articles/novini/balgariya/b-noev-spetsializiraniyat-otryad-za-borba-s-terorizma-e-deset-pati-po-malobroen-ot-nso", "text": "\"Безконтролността на службата е най-големият недостатък, най-големият проблем на НСО. За разлика от другите служби, ние не знаем какво се случва в НСО и това е един от проблемите в службата. Когато една служба е извън контрол, каквото и да се направи с нейното ръководство, тя си остава уязвима\", заяви пред бТВ бившият военен министър Бойко Ноев, който нарече в своя публикация НСО \"уродливо явление\".  \"За мен няма никакво значение кой е началник на НСО, ако продължава съществуването на службата в този й вид. Специализираният отряд за борба с тероризма, той е десет пъти по-малоброен от НСО. Неговият бюджет е повече от 10 пъти по-малък, 15 пъти вероятно по-малък от този на НСО. А НСО е една служба, която е призвана да охранява по същество трима души: държавния глава, министър-председателя и донякъде председателя на Народното събрание. Така че да съществува една служба - повече от 1 000 души с 40 милиона бюджет за двама или трима души, е абсолютно престъпление спрямо интереса на обществото\", коментира той.  Настоящото положение на НСО Ноев определи като пилеене на ценен ресурс:  \"Това са млади хора, повечето от тях, повечето хора там са офицери. Това са качествени хора. Това е талант, който се попилява. Те служат като портиери в парламента, в правителството, в президентството. Това са готвачи, сервитьори, шофьори, всякакви помагачи, обслужвачи. Не може това да се губи по този начин. Няма държава в света, която така да пилее ресурса си\", заяви Ноев.  Той призова президента да разпореди ревизия на службата. \"Не, за да се проверяват колите в гаражите, а кой и как разпорежда кои личности да бъдат охранявани\", каза още той. По думите му, НСО е използвано за политически поръчки и даде пример с това как е била свалена охраната на Лютви Местан.", "date": "2018.02.01", "title": "Бойко Ноев: НСО е  \"уродливо явление\", президентът да поиска ревизия на службата"}
{"url": "http://www.faktor.bg/bg/articles/novini/balgariya/bsp-nie-prodalzhavame-deloto-na-bkp-gerb-ne-osaznavat-che-komunisticheskiyat-rezhim-e-prestapen", "text": "БСП не осъзнават, че комунистическият режим е престъпен, заяви Десислава Анатанасова от ГЕРБ в студиото на „Здравей, България” на Нова тв.  Показана беше снимката, на която новоизбраният лидер Корнелия Нинова и свитата й отдават почит на комунистическия диктатор в къщата му в Правец.   Червеният депутат Таско Ерменков доказа думите на Атанасова моментално. „Ходихме в къщата на Тодор Живков да се поклоним, защото ние не се отказваме от историята си. Имали сме си грешките, правили сме си изводите. Ние продължаваме делото на БКП, няма как да отрежем историята си”, обяви гордо Ерменков. Той коментира и снимката на бъдещия премиер Бойко Борисов, по времето, когато фирмата му охранява падналия от власт Тодор Живков. „ Естествено е. Г-н Борисов в началото на 90 години се отказва от службата си в МВР, защото не иска да бъде деполитизиран”, каза Ерменков. „Оценките за комунистическия режим са раздадени далеч преди ГЕРБ да съществува. Оценката е дадена, този режим е обявен за престъпен, много посткомунистически държави, Съвета на Европа, ООН. Мисля, че тук не трябва да спорим дали е така или не и редно ли е идващите поколения да знаят това.", "date": "2018.02.01", "title": "БСП: Продължаваме делото на БКП, ГЕРБ: Комунистическият режим е престъпен"}
