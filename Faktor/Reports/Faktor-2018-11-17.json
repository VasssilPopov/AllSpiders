{"url": "https://www.faktor.bg/bg/articles/novini/balgariya/sergey-lavrov-turski-potok-mozhe-da-mine-prez-balgariya", "text": "\"Маршрутът на газопровода \"Турски поток\" може да премине през България, Сърбия и Унгария и да достигне до газохранилището в австрийското селище Баумгартен\", заяви руският външен министър Сергей Лавров в интервю за сръбския вестник \"Телеграф\", цитирано от телевизия Russia Today. От думите на Лавров става ясно, че това е само един от възможните варианти за трасето на \"Турски поток\".  \"Същевременно отчитаме печалните уроци от \"Южен поток\" и не бихме искали повторение на тази ситуация, уточни той. Руският външен министър каза, че за да се пристъпи към работа са необходими положителни гаранции от профилните структури на Европейския съюз\", каза той. Сергей Лавров обвини Запада в опит да създаде на Балканите нов плацдарм срещу Русия. Създава се впечатлението, че уроците от украинската трагедия така и не са научени на Запад. Днес се предприемат настойчиви опити за превръщането на Балканите в още един плацдарм срещу Русия. От страните в района настойчиво искат да направят избор: или с Москва, или с Вашингтон и Брюксел, посочи Лавров.", "date": "2018.11.17", "title": "Сергей Лавров: \"Турски поток\" може да мине през България"}
{"url": "https://www.faktor.bg/bg/articles/novini/svyat/cheshkita-politsiya-vazobnovyava-sledstvieto-za-otvlichaneto-na-premierskiya-sin-babish", "text": "Полицията и прокуратурата на Чехия проверяват твърдението на сина на премиера Андрей Бабиш-син, че през 2017 година насила е бил отвлечен в Крим от партньори на баща му, за да не може да даде показания по дело за злоупотреба с евросредства, съобщава Radio Praha. Полицията е извършила една проверка на тези твърдения, но сега я подпновява заради новите факти по случая.  От полицията са съобщили, че безуспешно се опитват да се свържат с Андрей Бабиш-син, който живее в Швейцария. Припомняме, че преди дни в интервю за Seznam TV 35-годишният Андрей Бабиш – младши, заяви, че по време на разследването на злоупотреби с евросредства на неговия баща, той е бил отвлечен в Крим, където го държали насила, за да не могат следователите да го разпитат. Бабиш-младши твърди, че отвличането му е било организирано от съветничката на министъра на здравеопазването Дита Протопопова и нейният съпруг, руският гражданин Пьотър Протопопов. \"В Украйна Пьотър ми каза: \"Аз и баща ти ще направим всичко, за да те покрием\", разказал синът на премиера, който твърди, че успял да се измъкне и да замине от Крим в Швейцария. Приемиерът Андрей Бабиш написа във Facebook, че журналистите са разговаряли с \"психично болен човек\". \"За мен е сложно да реагирам на репортажа на Seznam TV. Става дума за моето семейство, за моите деца. Хактите са такива. Моят син е психично болен, той приема лекарства, трябва да се намира под наблюдение и живее с майка си в Швейцария. Дъщеря ми страда от биполярно разстройство на личността. Никой не е отвличал сина ми, той доброволно напусна Чехия. Това беше проверявано от полицията, тя стигна до извода, че не е имало никакво отвличане\", твърди Бабиш.", "date": "2018.11.17", "title": "Чешкита полиция възобновява следствието за отвличането на премиерския син Бабиш"}
{"url": "https://www.faktor.bg/bg/articles/novini/svyat/gruevski-napusnal-ungariya-zaminal-za-rusiya-ili-turtsiya", "text": "Никола Груевски вече е напуснал Унгария, съобщава Агенция \"Фокус\" като се позовава на високопоставен представтиел на ВМРО-ДПМНЕ.  Според него, крайната дестинация на Груевски е Русия или Турция.  Подобна хипотеза прави пред македонския вестник \"Вечер\" унгарският журналист Петер Ерделай, който казва, че лично Орбан е замесен в бягството на Груевски, както и, че \"той най-вероятно ще завърши в Москва\".", "date": "2018.11.17", "title": "Груевски напуснал Унгария, заминал за Русия или Турция?"}
{"url": "https://www.faktor.bg/bg/articles/novini/balgariya/s-garnevski-razpolagame-s-informatsiya-spored-koyato-bsp-kategorichno-uchastva-v-organizatsiyata-na-protestite", "text": "\"Правителството няма да подава оставка, няма да има предсрочни избори и ГЕРБ ще управлява още два мандата. На два пъти премиерът Борисов с жест върна властта, остави топката на голлинията на протестиращите и на тези, които яхваха протеста. И двата пъти те, вместо да вкарат гол, връщаха топката. Трети път няма да има\", прогнозира пред \"Канал 3\" депутатът от ГЕРБ Спас Гърневски. Той бе категоричен, че твърденията на опозицията, че има вътрешни раздори и противоборства в партията не отговарят на истината. \"Политика на ГЕРБ е да не се меси в отношенията на малката коалиция. Аз съм убеден, че ще си решат проблемите и това не е наша работа. Те изчистиха много неща и това ще изчистят. Управлението не е имало нужда от укрепване. Валери Симеонов направи един много сериозен морален акт. Той беше много добър вицепремиер, гонеше нещата си  докрай\", коментира Гърневски. \"Разполагаме с информация, според която БСП категорично участва в организацията. Става въпрос за маса градове и имена.  Даже и г-жа Нинова от трибуната обясни, че остава малко време на управляващите и че тръгват сред хората. Каза \"Идва 11 ноември, трябва да ги изметем\". Вече има намеци за метеж, за преврат, които са координирани с президента. Както речта на президента от миналата седмица – това бе превратаджийска реч\", каза депутатът.", "date": "2018.11.17", "title": "С. Гърневски: Разполагаме с информация, според която БСП категорично участва в организацията на протестите"}
{"url": "https://www.faktor.bg/bg/articles/novini/svyat/zhena-se-samovzrivi-v-chechenskata-stolitsa-grozni", "text": "Жена се самовзриви близо до контролен пункт на полицията в покрайнините чеченската столица Грозни, съобщи РИА Новости. Инцидентът е станал около 16.00 ч. местно време. Жената се доближила до контролния пункт, служителите на реда забелязали странното й поведение и й казали да спре. Един от полицаите стрелял във въздуха, а тя задействала взрива. Според източници жената е била родом от Дагестан.", "date": "2018.11.17", "title": "Жена се самовзриви в чеченската столица Грозни"}
{"url": "https://www.faktor.bg/bg/articles/novini/svyat/tereza-mey-s-brekzit-svobodnoto-pridvizhvane-priklyuchva", "text": "Британският премиер Тереза Мей категорично отхвърли контра-предложенията на проекта за споразумението за Брекзит и заяви, че предложените промени не премахват проблемите. В интервю за британския вестник \"Дейли Мейл\", тя не скри раздразнението си, че е получила критики от членовете на нейната консервативна партия за постигната договорка с Брюксел. Вместо това, Мей очаквала похвали, че е сложила край на свободното придвижване между Великобритания и останалите страни от ЕС. Според нея, именно това е основната причина милиони британци да гласуват за излизане от Общността и тя е изпълнила желанието им. Тереза Мей припомни, че ограничаване на миграционния период е било сред приоритетите ѝ още докато е била вътрешен министър. Тогава, обаче, не е могла да спре хората, идващи от страни-членки. С Брекзит свободното придвижване приключва, казва още британският премиер.", "date": "2018.11.17", "title": "Тереза Мей: С Брекзит свободното придвижване приключва"}
{"url": "https://www.faktor.bg/bg/articles/novini/svyat/zemetresenie-v-gartsiya-blizo-do-balgarskata-granitsa", "text": "Земетресение с магнитуд 3,5 по скалата на Рихтер на територията на Гърция бе усетено и в Югозападна България. Трусът бе регистриран в в 14:09 минути на по-малко от 70 км от българската граница – на 188 км от София, и на 12 км от Серес. Дълбочината на труса е само 5 км, съобщава Европейският средиземноморски сеизмологичен институт. Няма данни за нанесени щети.", "date": "2018.11.17", "title": "Земетресение в Гърция близо до българската граница"}
{"url": "https://www.faktor.bg/bg/articles/novini/svyat/zoran-zaev-nikola-gruevski-shte-bade-varnat-v-republika-makedoniya", "text": "Бившият македонски премиер Никола Груевски ще бъде върнат в Република Македония, заяви премиерът на страната Зоран Заев в интервю за македонската телевизия Алсат М, цитирано от агенция МИА. \"Ако се установи чия е отговорността, ще отговаря всеки, като се започне от мен. Не можем обаче да уволняваме хора, защото обществото е разгневено. И по-рано се поставяше въпросът договорил ли се е Заев с Груевски с договора от Пържино (сключен по време на управлението на ВМРО-ДПМНЕ между четирите най-големи партии в Република Македония, с който се споразумяха за предсрочни избори при определени условия) и излезе, че не съм се договарял. Всичко, което съм казвал, е било истина. Казвам, че Груевски ще бъде върнат. Унгария трябва да каже бил ли е отвлечен, по своя воля ли е влязъл в дипломатическата кола\", каза Заев, пише БТА.", "date": "2018.11.17", "title": "Зоран Заев​: ​Никола Груевски ще бъде върнат в Република Македония"}
{"url": "https://www.faktor.bg/bg/articles/novini/balgariya/sled-ostavkata-ataka-s-edin-po-malko-v-ns", "text": "Миглена Александрова от „Атака” ще е депутатът, който трябва да напусне народното събрание след решението на лидера на НФСБ Валери Симеонов да напусне правителството. Така в рамките на групата на „Обединени патриоти” ВМРО остава с 11 депутати, докато НФСБ ще са с 9, а „Атака” – със 7. Кой ще го замести в кабинета?  Спрягат се различни варианти – Борис Ячев от НФСБ, Явор Нотев от „Атака” и даже Волен Сидеров. Всеки от тези варианти има своето логично обяснение – от една страна, Ячев е съпартиец на Симеонов; от друга, висок пост за опитния и считан за по-скоро умерен Нотев пък би могъл да компенсира промяната в съотношението на силите в парламентарната група; а от трета сложните отношения между Сидеров и Симеонов трудно ще направят от тях добър екип в пленарна зала. За да се задвижи целият процес, обаче, трябва оттеглянето на Валери Симеонов да бъде гласувано от депутатите. Все още няма насрочена дата.", "date": "2018.11.17", "title": "След оставката: \"Атака\" с един по-малко в НС"}
{"url": "https://www.faktor.bg/bg/articles/novini/balgariya/siderov-poiska-ostavkata-i-na-krasimir-karakachanov", "text": "\"Предлагам на Красимир Каракачанов също да подаде оставка, това с вицепремиерстването не се получи, не издържаха теста\", заяви пред \"Канал 3\" лидерът на \"Атака\" и председател на ПГ на ОП Волен Сидеров. \"Това не е ултиматум, това е приятелско предложение - да започнем на чисто, да поставим приоритети, да видим дали можем да създадем един патриотичен блок или не\", каза още той. \"Няма смисъл да се мотаеш във властта, да надуваш бузи и да даваш брифинги. Двамата направиха достатъчно грешки, загубиха връзка с реалността. Затова да напуснат, да се съберем и да видим можем ли да направим нещо в политиката или да си тръгваме и да ставаме домоуправители, както е казал Остап Бендер\", завърши той.", "date": "2018.11.17", "title": "Сидеров поиска оставката и на Красимир Каракачанов"}
{"url": "https://www.faktor.bg/bg/articles/obshtestvo/zakon-i-red/tsvetanov-za-vlizaneto-na-mitnicharya-fozi-v-zatvora-spravedlivostta-vaztarzhestvuva", "text": "Независимо, че след толкова време, важното е, че след операциите, които провеждахме с колегите, възтържествува справедливостта. Това написа във Фейсбук председателят на ПГ на ГЕРБ и зам.-председател на партията Цветан Цветанов по повод влизането в затвора на легендарния митнически началник Георги Владимиров-Фози. В днешно време обаче си заслужава БСП и техният президент Румен Радев да прочетат материала и да се запознаят с това какви политики сме водили и продължаваме да водим по отношение на борбата с престъпността, пише Цветанов. Припомняме, че бившият шеф на митниците в Олтоманци и Гюешево   (ВКС) на 3 октомври за подпомагане на контрабандата на близо 1 млн. кутии цигари на стойност 2 347 950 лв. през 2011 г. Вестта за влизането му в затвора го завари като началник на митница “Олтоманци”, където бе възстановен на работа през лятото на 2018 г, разкрива в свое разследвана Ана Михова от „24 часа”. Наред с лошата новина обаче го споходи и добра. Комисията за противодействие на корупцията и отнемане на незаконно придобито имущество (КПКОНПИ) иска от съда да вдигне запора върху имотите му. Причината - той е оправдан по обвинението за участие в организирана престъпна група. Случаят на Фози е от 2011-2012 г., когато все още действа първият закон за отнемане на имущество, придобито от престъпна дейност. По силата на този отменен вече закон наказателният процес е тясно обвързан с делото за конфискация. Тоест, когато някой е оправдан, няма и дело за отнемане на имуществото.", "date": "2018.11.17", "title": "Цветанов за влизането на митничаря \"Фози\" в затвора: Справедливостта възтържествува"}
{"url": "https://www.faktor.bg/bg/articles/kultura/tazi-nosht-ochi-v-ochi-s-teatara", "text": "150 представления в стандартен и нестандартен час, изложби, “отворени врати” и театрални пътешествия зад кулисите в София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Габрово, Симитли, Добрич, Плевен, Кърджали и Шумен.  Шестото издание на Нощта на театрите тази година инициативата носи посланието „Очи в очи с театъра“.  Над 1300 творци от различни театрални стилове стават част от идеята и ще представят своите продукции. Форматът на Нощ на театрите няма аналог в България и става все по-популярен сред почитателите на изкуството.", "date": "2018.11.17", "title": "Тази нощ: \"Очи в очи с театъра\""}
{"url": "https://www.faktor.bg/bg/articles/sport/aleksandar-zverev-srazi-maestroto-i-e-na-final-v-london", "text": "Александър Зверев победи Роджър Федерер с 2:0 сета (7:5, 7:6/5/) в полуфинална среща от \"Мастърс\" турнира в Лондон и ще спори за трофея с Новак Джокович или Кевин Андерсън. В първия сет двамата нямаха проблеми при свой сервис, поне до 12-ия гейм, в който Зверев стигна до пробив на 0. Федерер започна отлично втората част и взе подаването на съперника в третия гейм, но последва рибрейк. В крайна сметка всичко се реши от един единствен минипробив в тайбрека. По този начин германският тенисист накара Маестрото да чака своята юбилейна стотна титла. За Зверев победата бе трета от шест мача срещу Федерер в тура. Младокът е първият представител на своята страна във финалите на АТР от 1995 г. насам. Преди 23 години легендарният Борис Бекер триумфира, надделявайки над Майкъл Ченг. Турнирът е бил печелен само от двама германци - три пъти от гореспоменатия Бекер и веднъж от Михаел Щих през 1994 г. Тогава последният побеждава Пийт Сампрас във Франкфурт.", "date": "2018.11.17", "title": "Александър Зверев срази Маестрото и е на финал в Лондон"}
{"url": "https://www.faktor.bg/bg/articles/ikonomika/agentsiya-fitch-potvardi-reytinga-na-balgariya-bbb-sas-stabilna-perspektiva", "text": "Международната рейтингова агенция Fitch потвърди дългосрочния и краткосрочния кредитен рейтинг на България ‘BBB’ в чуждестранна и местна валута със стабилна перспектива. Краткосрочният рейтинг в чуждестранна и местна валута също се запазва - ‘F2’, съобщиха от финансовото министерство. Оценката на рейтинга е подкрепена от стабилните външни и публични финанси, както и надеждната политическата рамка за поетапно присъединяване към еврозоната. Ограниченията пред рейтинга са по-ниските нива на доходите, в сравнение със средното равнище за страните с рейтинг ‘BBB’ и демографските предизвикателства, които биха могли да ограничат растежа и да утежнят на държавните финанси в дългосрочен период. Агенцията очаква икономическият растеж през 2018 г. да остане близък до отчетения през миналата година, на ниво от 3,7 %, преди да се забави през 2019 г. до 3,5 % и 3 % през 2020 година. Вътрешното търсене ще бъде подкрепено от политиката на увеличение на заплатите в бюджетния сектор и минималната работна заплата, както и от очакваното ускорение в усвояването на средства по европейските фондове. Агенцията ревизира прогнозата си за ускоряване на средногодишната инфлация до 3 % през 2019 г., при 2,8 % през 2018 година. Паричната политика оперира в условията на стабилен режим на валутен борд към еврото, констатират от рейтинговата агенция. Нетните чуждестранни активи на България се очаква да достигнат до 33 % от БВП, а коефициентът на външната ликвидност ще достигне 343 % през 2018 г., по оценки на Fitch, които са високи в сравнение с медианата на държавите с рейтинг ‘BBB’, съответно от 5,3 % и 143,7 % и ще останат ключови предимства пред рейтинга през прогнозния период. В областта на публичните финанси България също изпреварва страните от сравнителния анализ. Fitch очаква положителното бюджетно салдо да се запази, като в края на 2018 г. ще бъде в размер на 0,5 % от БВП, при очакван дефицит средно в размер на 2,4 % за останалите страни от ‘BBB’ групата. Държавният дълг също остава далеч по-нисък от средния за страните със същия рейтинг, както и спрямо повечето държави членки на ЕС. През прогнозния период Агенцията очаква публичният дълг да продължи да намалява, като през 2020 г. ще падне до 19,5 % от БВП. Експертите отчитат също по-добрата външна финансова позиция на България спрямо по-голямата част от страните в същата рейтинг-група. Посочват се също така подобрената конкурентоспособност и излишъка по текущата сметка. Факторите, които заедно или поотделно биха довели до повишаване на рейтинга са: по-висок потенциален растеж на БВП в средносрочен период; ускореното сближаване до нивата на доходите в страните с по-висок рейтинг; напредък в процеса на присъединяване към еврозоната. Основните фактори, които заедно или поотделно биха довели до понижаване на рейтинга са: възобновяване на външните дисбаланси и/или влошаване на конкурентоспособността; фискални дефицити, които биха повишили държавната задлъжнялост; реализиране на рисковете за бюджетния баланс, свързани с материализиране на условните задължения на държавните предприятия.", "date": "2018.11.17", "title": "Агенция Fitch потвърди рейтингa на България \"BBB\" със стабилна перспектива"}
{"url": "https://www.faktor.bg/bg/articles/novini/balgariya/paravoennite-prezidentat-da-obyavi-izvanredno-polozhenie-sled-tova-aresti-sledstviya-sad-i-voenni-tribunali", "text": "Паравоенните от БНО „Шипка” и Войнски съюз „Васил Левски”, които се опитват да яхнат протестите във Варна, поискаха президентът Румен Радев да въведе извънредно положение, а след това създаване в цялата страна на комитети за национално спасение, които да започнат да налагат новия ред. На страницата си във фейсбук те публикуваха ново възвание с открити заплахи за гражданския мир и правовата държава. Настояват не просто за оставка на кабинета, а за арести, следствия, съд и военни трибунали за всички национални предатели, ограбвали и унищожавали България.  Формулирали са и осем искания на протестиращите в морската столица, които предвиждат разпускане на всички партии, национализация на частната собственост, която да премине в ръцете на народа, лустрация за всички, които през последните 30 години са заемали държавни и управленски постове, свикване на Велико народно събрание и т.н. Ето исканията, които всъщност са взривоопасна  съчетани с военизирани порядки: „1. Незабавна оставка на правителството; намаляване от парламента на ДДС стоки от първа необходимост; увеличаване на ниските пенсии и минималните заплати в страната; отмяна на данъците за стари автомобили и намаляване цената на горивото; 2. Незабавно прилагане на Конвенцията за хората с увреждания и осигуряване на достойни условия за труд и живот на всички български майки, бедни и безработни български граждани; 3. Премахване на всички монополи в страната и връщане на всички стратегически предприятия и отрасли под контрола на народа. Природните ресурси и монополи задължително трябва да работят за благото на народа, а не за тайните банкови сметки и джобовете на олигарси и партийни величия; 4. Незабавно формиране във всички населени пунктове на страната на регионални структури на КОМИТЕТ ЗА НАЦИОНАЛНО СПАСЕНИЕ за преминаваме към местно самоуправление и контрол над всички органи на държавното управление и силови структури; 5. Саморазпускане на всички партии и връщане на милиардите държавни субсидии в държавната хазна за сметка на имуществото на партийните елити, защото само те, а не редовите членове са ги присвоили и харчили; 6. Забрана на всички участвали в държавното управление, народното събрание, националните ръководства на партии, както и на собственици на СМИ, банки,застрахователни компании и едрите приватизатори за тези 30 години да бъдат издигани като Народни представители или назначавани да заемат каквито и да е било държавни и обществени длъжности; 7. Връщане на цялата власт, свобода, достойнство, ресурси и бъдеще на българският народ и ускорено ново българско национално възраждане на Българската държава; 8. Незабавна промяна на избирателния закон на РБ гарантиращ правото на всички български граждани /без всякакви партии/ да избират и бъдат избирани като всеки сто български граждани имат правото да издигнат най-достойният сред себе си като свой кандидат за Велико Народно събрание. След което компютъра на ЦИК ги разбърква на случаен принцип и формира следващите групи от по сто човека, които избират сами най-достойният сред себе си за Народен представител във ВНС.” На страниците на БНО „Шипка” и Войнски съюз „Васил Левски” няма да видите и думичка срещу хибридната война, която Русия води срещу България през последните години, нито срещу руските енергийни зависимости. Всъщност, точно тези две паравоенни организации и началникът на щаба им Владимир Русев са част от тази хибридна война, а през миналата година притискаха хората в Добруджа да гласуват „против” на референдумите за забрана на проучванията и добива на шистов газ. Няма съмнение, че и двете организации, които искат извънредно положение в държавата, наложено от президента и нов ред в страната  Има съмнения, че и двете организации се финансират от Русия, а лидерът им Владимир Русев много често обикаля страната с руски цивилни лица. Подобни структури не само компрометират гражданските протести, но се превръщат в опасен проводник на чуждо влияние, което е в разрез с морала и ценностите на евроатлантическата ориентация на България.", "date": "2018.11.17", "title": "Паравоенните: Президентът да обяви извънредно положение, след това арести, следствия, съд и военни трибунали"}
{"url": "https://www.faktor.bg/bg/articles/novini/svyat/fss-verbuvalo-sluzhitel-v-britanski-vizov-tsentar-za-da-urezhda-hora-bez-izlishni-proverki", "text": "Служител на компанията TLSсontact (оператор на обединения визов център на Белгия, Швейцария и Великобритания в Москва) е заявил, че Федералната служба за сигурност на Русия е опитала да го вербува, за да \"изпратят няколко души\", съобщават The Insider и Bellingcat. Вадим Митрофанов (името е променено) твърди, че през пролетта на 2016 година служители на ФСС поискали от него \"няколко души да получат безпрепятствено визи без излишни проверки\" По думите на Митрофанов, ФСС има достъп до видеокамерите вътре във визовия център и диаграма на вътрешната компютърна мрежа. Авторите на разследването имат информация, че руските служби най-малко веднъж са опитвали да вкарат свой човек в TLScontact, но безуспешно. Митрофанов разказва, че искали от него да провери дали един от свидетелите по делото ЮКОС ще подаде искане за британска виза.  ФСС заплашила Митрофано, че ако не им сътрудничи ще започнат наказателно дело срещу майка му и \"проблеми с имиграционния статут на съпругата му\". Впоследствие той успява да напусне Русия и да потърси убежище в САЩ.", "date": "2018.11.17", "title": "ФСС вербувало служител в британски визов център, за да урежда хора \"без излишни проверки\""}
{"url": "https://www.faktor.bg/bg/articles/novini/balgariya/v-siderov-ochakvam-chlenovete-na-koalitsionniya-savet-da-mi-se-izvinyat-i-da-kazhat-abe-volene-beshe-prav", "text": "\"Оставката не е съгласувана с мен, но това не е най-важният въпрос. Очаквам от членовете на Коалиционния съвет да ми се извинят и да кажат: \"Абе, Волене, беше прав\", заяви пред журналисти лидерът на \"Атака\" и председател на ПГ на ОП по повод оставката на вицепремиера. \"След гаврата, която направи с майките на децата с увреждания, единствено аз исках той да подаде оставка, такова е цивилизованото поведение. Тогава Каракачанов не ме подкрепи, а Борисов каза, че  решението е само на Патртиотите. Защо трябваше да мине един месец, да се вдигне тая вълна от протести и чак сега да дойде тази оставка\", попита Сидеров. \"Тя вече е закъсняла на фона на натрупано възмущение и не знам дали щетите са лесно поправими\", коменитра той. Той припомни, че от края на миналата година критикува Симеонов за неговите акции. \"От края на миналата година казвам, че не сме във властта за лифове и дискотеки. Че имаме по-важни въпроси, и без това хората непхрекъснато ни питат защо не изпълнихме обещанието за пенсиите. Ако тогава ме бяха послушали, нещата щяха да са по-добре сега не знам това недоволство, което набира сила докъде може да стигне\", каза още лидерът на \"Атака\", който смята, че следващият вицепремиер не трябва да бъде политическа личност, а експерт.", "date": "2018.11.17", "title": "В. Сидеров: Очаквам членовете на Коалиционния съвет да ми се извинят и да кажат: \"Абе, Волене, беше прав\""}
{"url": "https://www.faktor.bg/bg/articles/novini/balgariya/timermans-balgariya-i-rumaniya-ne-sa-v-paket-v-monitoringa", "text": "\"България и Румъния не са две страни, които вървят в пакет. Те винаги са били разделени в очите на Европейската комисия и ние винаги сме давали индивидуална оценка на всяка една от тях\", заяви зам.-председателят на ЕК Франс Тимерманс в интервю за Bulgaria ON AIR. \"През последните 11 години понякога Румъния отбелязваше сериозен напредък, а България нямаше напредък. Тогава сме били по-критични спрямо България, отколкото спрямо Румъния, Сега положението е обратното. Но ние винаги сме третирали двете страни индивидуално\", заяви Тимерманс в отговор на въпроса може ли мониторингът за България да падне, ако до 2019 година страната ни изпълни препоръките по оставащите 3 пункта, при положение че за Румъния мониторингът остане. По думите на Тимерманс през 2007 година, когато двете страни станаха част от Общността, България и Румъния не са били готови по отношение на правосъдието и вътрешния ред за присъединяване към ЕС. \"За да сме сигурни, че двете страни ще наваксат в тези сфери, създадохме Механизма за сътрудничество и проверка\", коментира зам.-председателят на ЕК.", "date": "2018.11.17", "title": "Тимерманс: България и Румъния не са в пакет в мониторинга"}
{"url": "https://www.faktor.bg/bg/articles/novini/svyat/gotvyat-niki-heyli-za-vitseprezident-na-tramp", "text": "Постояннят представител на САЩ в ООН Никки Хейли може да стане кандидат за поста вицепрезидент, съобщава The New York Times като се позовава на източници от Белия дом. Според информацията, Тръмп се съмнява в лоялността на вицепрезидента Майк Пенс и обмисля замяната му. Изданието отбелязва, че Хейли е близка с дъщерята на Тръмп, Иванка и нейния съпруг Джаред Къшнър. Според експерти, Хейли може да помогне на Тръмп на изборите през 2020 година да си върне гласовете, които изгуби след обвиненията в сексизъм.", "date": "2018.11.17", "title": "Готвят Ники Хейли за вицепрезидент на Тръмп"}
{"url": "https://www.faktor.bg/bg/articles/novini/svyat/otkriha-izcheznalata-predi-godina-arzhentinska-podvodnitsa", "text": "Изчезналата преди година аржентинска подводница е била открита. Плавателният съд изчезна точно преди година с 44 души на борда. Оттогава го издирваше частна компания, наета от правителството. Тя е открила подводницата \"Сан Хуан\" на 800 метра дълбочина на 400 км от бреговете на Патагония и я е заснела с робот. Смята се, че една от трите подводници на аржентинския флот е потънала след експлозия на борда, а откриването й ще помогне за изясняване докрай на причините за инцидента.", "date": "2018.11.17", "title": "Откриха изчезналата преди година аржентинска подводница"}
{"url": "https://www.faktor.bg/bg/articles/novini/svyat/evrodeputati-prizovaha-amazon-da-spre-prodazhbata-na-stoki-sas-savetska-simvolika", "text": "По инициатива на евродепутата от Литва Антанас Гуога членове на Европейския парламент от редица страни от ЕС са изпратили обръщение до собственика на Amazon Джеф Безос, в което го призовават да се откаже от продажбата на сайта на вещи със съветска символика, съобщава Delfi. В обръщението се подчертава, че представителите на ЕП осъждат използването на символи на \"съветския и нацисткия режим\". Припомняме, че трите балтийски държави — Естония, Латвия и Литва настояха да бъдат изтеглени от продажба стоки с надписи \"СССР\" и емблемата на Съветския съюз. В средата на септември Walmart също изтегли от продажба стоки с такава символика.", "date": "2018.11.17", "title": "Евродепутати призоваха Amazon да спре продажбата на стоки със съветска символика"}
{"url": "https://www.faktor.bg/bg/articles/novini/balgariya/ninova-ostavkata-na-valeri-simeonov-e-zakasnyala-i-neiskrena", "text": "Оставката на Валери Симеонов беше задължителна, но е закъсняла, подадена под натиск и неискрена. Той заяви, че я подава за да осигури спокойствие на правителството, да не тежи като воденичен камък и заради медийна атака, а не заради осъзната вина. Смятаме, че тази оставка няма да промени нищо, защото протестите вече са различни, ситуацията е различна”, заяви лидерът на БСП Корнелия Нинова. Тя поздрави майките на деца с увреждания и всички, които са ги подкрепили на протестите. „Продължаваме да бъдем изразители и вносители на част от исканията на протестите, които не само сме внесли в парламента, но ще ги отстояваме, защото те са аргументирани, разумни, подкрепени с числа и най-вече- възможни. Продължаваме в този дух, да представляваме тези искания там, където е мястото за тяхното решение - в българския парламент. Що се отнася до това дали ще се регистрираме за кворум, решението ще вземем в понеделник на заседание на ИБ на БСП и на ръководството на ПГ на \"БСП за България\", каза още лидерът на левицата.", "date": "2018.11.17", "title": "Нинова: Оставката на Валери Симеонов е закъсняла и неискрена"}
{"url": "https://www.faktor.bg/bg/articles/novini/svyat/edin-chovek-zagina-a-47-byaha-raneni-pri-protestite-vav-frantsiya", "text": "Демонстрантка загина, а 47 души бяха ранени при протестите във Франция срещу увеличаването на цените на горивата, заявиха представители на вътрешното министерство, цитирани от Асошиейтед прес. По данни на полицията трима от ранените са в тежко състояние. Арестувани са 24 човека, а 17 са задържани за разпит. Протестиращите блокираха пътища на различни места във Франция. Води се разследване за смъртта на демонстрантка, ударена от автомобил, който явно ускорил, след като шофьорката се паникьосала, когато попаднала в протеста. Властите не дадоха подробности как са пострадали другите 47 участници в демонстрациите.", "date": "2018.11.17", "title": "Един човек загина, а 47 бяха ранени при протестите във Франция"}
{"url": "https://www.faktor.bg/bg/articles/novini/balgariya/zhalt-kod-za-dazhd-i-snyag-v-pochti-tsyala-balgariya-utre", "text": "Жълт код за дъжд и сняг е обявен за неделя в почти цяла България, с изключение на североизточните райони. В по-голямата част от страната ще се натрупа снежна покривка с дебелина до 10 см, а в южните и югоизточните райони се очаква дъжд до 20 литра на квадратен метър. Още в неделя ще започнат снеговалежи. Температурите ще се понижат. С приближаването на средиземноморски циклон от юг ще започнат валежи, които ще обхванат цялата страна. Те ще бъдат от сняг с изключение на Югоизточна България. Очаква се да се образува снежна покривка, която ще бъде по-дебела в Предбалкана, Централна Северна България и високите полета на Западна България, каза за Нова телевизия синоптикът от НИМХ Христо Христов. С преминаването на циклона в понеделник се очаква валежите от запад да спрат.    Във вторник обаче идва нов циклон от югозапад, който ще доведе до нови валежи, но от дъжд, допълни синоптикът.   Най-ниските температури през следващите дни ще бъдат в Северна България. Очаква се дневните стойности да бъдат малко под 0 градуса.", "date": "2018.11.17", "title": "Жълт код за дъжд и сняг в почти цяла България утре"}
{"url": "https://www.faktor.bg/bg/articles/novini/svyat/britanskite-zheleznichari-obyaviha-24-chasova-stachka", "text": "Британските железничари обявиха 24-часова стачка, съобщава Би Би Си. Профсъюзите недоволстват от плановете на железопътните компании влаковете да останат без охрана, което може да застраши безопасността не само на пътниците, но и на персонала. От „Нордърн рейл” и „Саут Уестърн Рейлуей” обявиха, че спирането на работа на служителите им ще засегне сериозно трафика точно преди началото на коледните празници. В събота едва една трета от влаковете на „Нордърн рейл” ще се движат, което ще затрудни транспорта до Манчестър, Лийдс и Ливърпул. „Саут Уестърн Рейлуей” пък ще работи с половината от капацитета си, като по някои маршрути влакове няма да се движат въобще. Профсъюзът на железничарите призова железопътните компании да преосмислят политиката си и да осигурят допълнителна охрана на композициите. Спорът продължава през последните две години, като железопътните оператори в Уелс и Шотландия вече разрешиха този проблем.", "date": "2018.11.17", "title": "Британските железничари обявиха 24-часова стачка"}
{"url": "https://www.faktor.bg/bg/articles/novini/balgariya/ekspert-tsenite-na-gorivata-padnaha-zaradi-po-niskata-tsena-na-surovinata-i-zaradi-natiska", "text": "\"Цените на горивата в България намаляват, както заради по-ниската цена на суровината, така и заради протестите и натиска върху производителите и търговците\", коментира пред \"Нова телевизия\" инж. Христо Казанджиев от Българския енергиен и минен форум спадът на цените на дребно от последните дни. На места в страната това намаление достигна до 15 стотинки на литър.   \"Първо,  цената на петрола падна значително през последните седмици и дни – до минус 10 процента. В съчетание с общественото недоволство и напрежението, което се създаде, повлия върху взимането на бързи решения, което, разбира се, не устройва производителите и търговците на горива, но устройва политиците. Така че очевидно е имало някакво въздействие върху доставчиците на пазара, за да реагират толкова бързо\", каза Христо Казанджиев. Той обясни, че покачването на цените, което предизвика общественото недоволство, не е изненада за експертите, защото дълго време растеше цената на суровия петрол.  \"В сравнение с другите държави в Европейския съюз българинът купува от бензиностанциите дизела на най-високата цена. Може би единствената по-висока цена на това гориво е в Малта. Същевременно акцизът върху горивата у нас е най-нисък, което поддържа цената на бензина и дизела на сравнително приемливо ниво в рамките на ЕС. Но дефакто тази аномалия води до генериране на по-високи приходи в производителите, търговците, на всички онези участници по веригата до крайния потребител. Така че хората имаха основание да реагират и да поискат една по-справедлива цена на горивата\", коментира енергийният експерт. Той каза, че в полза на потребителите биха проработили всички мерки, които водят до оптимизиране на разходите, включително и дейността на държавата по отношение на данъчните складове  и контрола от страна комисията за защита на конкуренцията.", "date": "2018.11.17", "title": "Експерт: Цените на горивата паднаха заради по-ниската цена на суровината и заради натиска"}
{"url": "https://www.faktor.bg/bg/articles/novini/balgariya/tasko-ermenkov-zhali-che-e-politik-inache-shtyah-da-sam-na-protestite", "text": "„Протестите правилно се ориентираха срещу доходите, защото проблемът на българина е ниският доход, както и ниската социална защита. Ако нещо свързва протестите с БСП, то това не е организацията, а това, че ние стоим зад исканията на протестиращите. Ако не бях политик и аз щях да изляза с тях”, заяви пред бТВ депутатът от БСП Таско Ерменков. „Когато заемаш един пост е хубаво да се съобразяваш с отговорностите, които имаш и с обещанията, които си дал. Недопустимо  да имаш груб вулгарен език, още повече – да обиждаш нещо изключително свято за българина – майката”, така Таско Ерменков коментира оставката на вицепремиера Валери Симеонов.", "date": "2018.11.17", "title": "Таско Ерменков жали, че е политик: Иначе щях да съм на протестите"}
{"url": "https://www.faktor.bg/bg/articles/novini/balgariya/fandakova-za-ostavkata-na-simeonov-nyamashe-zashto-da-se-bavi-tova-reshenie", "text": "\"Оставката на Валери Симеонов е едно очаквано и добро решение, защото ще позволи да се приеме едно ново законодателство за майките на деца с увреждания. Вече има и заложени средства в бюджета. Нямаше защо да се бави това решение. Натрупа се напрежение, което засегна всички участващи в процеса\", заяви кметът на София Йорданка Фандъкова в ефира на Нова телевизия. \"В общината работим в много тясно сътрудничество в организации подкрепящи хората с увреждания. Важно е да се научим да живеем заедно и да се приемаме, да има взаимно уважение към хората, които имат нужда. Очаквам да се успокоят нещата. Да не забравяме, че сме в предизборна ситуация и опозицията се възползва от всяко недоволство. Политиците трябва да търсят диалог, а не конфронтации и скандали. Ако искаме да вървим напред трябва да имаме предложения, а не само критики\", подчерта Фандъкова. \"Има голям разнобой в исканията. Има недоволство, но някой се възползва от него. Имаме 4 заявления за протести в неделя. Всеки има демократичното право да изрази мнението си, но да не забравяме, че това ще затрудни трафика в София. Софиянци са с основание недоволни от това\", обясни кметът на София.  \"Смятам, че след това решение, правителството има възможност да се съсредоточи върху своята работа. Имаме нужда от решения и диалог с хората\", каза тя. По думите на Фандъкова София е готова за зимата.  \"Проверихме дали почистващите фирми са готови за зимата. 169 са снегорините в готовност в града, 41 в районите извън града. Ако има обилен снеговалеж, ще затваряме временно определени пътни участъци. Санкциите са големи и фирмите го знаят. За миналата година са наложени 3,5 милиона лева санкции за несвършена работа. Тя обясни, че почистването не е на по-лошо ниво от други страни в Европа и САЩ. \"Фирмите знаят, че се плаща за свършен работа. Всичко е в зависимост от ситуацията\", каза Йандъкова. Столичният кмет коментира и мерките за качеството на въздуха в София.  \"Важно е, че вече има редица мерки за подобряване на качеството на въздуха. Общината ще продължи с модернизацията на градския транспорт. Проверките вече дават резултат и има наложени глоби. Освен това имаме приети стандарти за качеството на дървата и въглищата. Продължаваме да работим в тази насока, но резултатите няма да се видят веднага. 55 000 домакинства в София се отопляват на въглища. Готови сме да предложим на хората финансова подкрепа за промяна на начина им на отопление. Чистотата на въздуха изисква инвестиции\" каза още тя.", "date": "2018.11.17", "title": "Фандъкова за оставката на Симеонов: Нямаше защо да се бави това решение"}
{"url": "https://www.faktor.bg/bg/articles/novini/balgariya/stela-kehayova-obshtinskoto-rakovodstvo-na-bsp-kazanlak-e-nelegitimno", "text": "Напрежението в общинската организация на БСП-Казанлък продължава да ескалира, а проблемът е изборът на председател. 28 Основни партийни организации не взеха участие в Конференцията на 12 май 2018г. и  я оспорват като режисирана от централното ръководство на БСП.  Миналата неделя, за заседанието на Националния съвет на БСП социалистката Стела Кехайова изпрати Отворено писмо  до форума, като поиска оставка на лидера Корнелия Нинова. По-късно  председателят на БСП- Казанлък Румяна Друмева опроверга с  , че в организацията има напрежение и искат оставката на националното ръководство и лидера Корнелия Нинова. Тя обясни, че писмото е на Стела Кехайова, а тя не представлява нито една структура в общинската партийна организация в Казанлък, не е и „шефка” на някого или на някаква организация в БСП.  Стела Кехайова поиска право на отговор.  Ето позицията й:", "date": "2018.11.17", "title": "Стела Кехайова: Общинското ръководство на БСП – Казанлък е нелегитимно"}
{"url": "https://www.faktor.bg/bg/articles/novini/svyat/tramp-otstapi-otgovoril-na-vaprosite-na-malar-za-ruska-namesa-v-izborite", "text": "Американският президент Доналд Тръмп заяви, че е отговорил на писмените въпроси на разследването на специалния прокурор Робърт Мълър за намеса на Русия в изборите в САЩ през 2016 г., но още не ги е изпратил. \"Бяха ми зададени редица въпроси. Отговорих им много лесно\", коментира Тръмп пред репортери в Белия дом.  Той заяви, че отговорите са били написани лично от него, а не от адвокатите му. \"Моите адвокати не пишат отговорите, аз пиша отговорите\", каза Тръмп. Той не обясни кога ще предаде отговорите на Мълър, който разследва възможни връзки между Русия и предизборната кампания на Тръмп.", "date": "2018.11.17", "title": "Тръмп отстъпи: Отговорил на въпросите на Мълър за руска намеса в изборите"}
{"url": "https://www.faktor.bg/bg/articles/novini/balgariya/maykite-na-detsa-s-uvrezhdaniya-oskat-oshte-edna-ostavka", "text": "Протестът на майките на деца с увреждания продължава, докато  парламентът не гласува официално оставката на Валери Симеонов. Това обяви една от организаторките на протеста и инициативата \"Системата ни убива\" Вера Иванова. \"Едно подаване на оставката нищо не означава, затова засега оставаме тук. Палатковият лагер пред парламента остава. Това е първата спечелена битка, но войната остава\", заяви Иванова. Протестиращите майки поискаха и оставката на Адриана Стоименова - зам.-председател на Националния съвет на хората с увреждания. Както е известно над 20 дни майките протестираха всяка вечер пред Министерския съвет с искане за оставка на Симеонов, след като той ги нарече „група кресливи жени“ с „уж болни деца“. Това искане вече е изпълнено, но майките припомниха и началното им настояване за реформи. Мая Стоицева и Валентина Ташкова, дори заявиха пред бТВ, че имат готовност да продължат да протестират, докато не бъдат изпълнени и изискванията им за реформа по отношение на хората с увреждания. „Всички се радвахме на новината за оставката, но ми се иска да върнем фокуса, а той е реформи в системата за хората с увреждания”, каза Мая Стоицева. „Протестираме 26 дни за оставката на Валери Симеонов, но години наред протестираме за реформа, правителството се ангажира с конкретни неща и искаме те да бъдат изпълнени. Този протест няма да спре, това е кауза която продължава”, отбеляза Мая Стоицева.", "date": "2018.11.17", "title": "Майките на деца с увреждания искат още една оставка"}
{"url": "https://www.faktor.bg/bg/articles/novini/svyat/bivshiyat-politicheski-strateg-na-tramp-es-se-opitva-da-osueti-brekzit", "text": "Бившият политически стратег на президента на САЩ Доналд Тръмп Стив Банън заяви вчера, че ЕС се опитва да осуети Брекзит, предаде Ройтерс. По думите на Банън елитите в ЕС не искат Брекзит. \"Видяхте какво стана. Нямат никакво намерение да ви пуснат да си тръгнете - никакво\", каза Банън пред общността за дебати в Университета в Оксфорд \"Оксфорд юниън\". Той обаче не представи доказателства, а само заяви, че ЕС е направил преговорите за раздялата трудни. \"Направиха го възможно най-трудно, ще продължат да го правят възможно най-трудно\", каза Банън. Обединеното кралство излиза от ЕС на 29 март 2019 г. На 23 юни 2016 г. на референдум за членството в съюза 17,4 милиона избиратели или 52 процента подкрепиха Брекзит, а 16,1 млн. или 48 процента не. Европейските лидери нееднократно изразяваха съжаление заради решението на Обединеното кралство да напусне и позиция, че ще уважат това решение, отбелязва Ройтерс. Тази седмица британският премиер Тереза Мей сключи споразумение за условията на излизането, но противниците й в нейната разединена партия се опитват да я свалят от власт, защото смятат, че с това споразумение Великобритания ще остане в прекалено близки отношения с ЕС след Брекзит. В Оксфорд имаше демонстрация срещу Банън на няколкостотин протестиращи, които го обвиниха, че е расист. В крайна сметка полицията го ескортира и той влезе в залата на обществото за дебати на Оксфордския университет през заден вход.", "date": "2018.11.17", "title": "Бившият политически стратег на Тръмп: ЕС се опитва да осуети Брекзит"}
{"url": "https://www.faktor.bg/bg/articles/novini/balgariya/valentin-radev-politsiyata-tryabva-da-deystva-s-tvarda-raka", "text": "„Гражданите не винаги знаят кое е законно и кое не по време на протест и само заради това полицията не действа по-твърдо срещу тях в момента.  На много места е имало нужда от по-твърда ръка. Всички сме граждани на държавата и всички трябва да се стремим първата ни мисъл да бъде да бъдем съобразно правилата”, заяви пред бТВ бившият министър на вътрешните работи, а сега депутат от ГЕРБ Валентин Радев. По думите му, Валентин Касабов от НФСБ не е бил прав да обобщава, казвайки, че „лумпени и мутри” блокират пътищата, но в същото време наистина са излезли информации, че сред недоволните има „лица, които страдат от закона”.  Радев призна, че е виждал и хора, за които е научил по времето си начело в МВР. По отношение на оставката на Валери Симеонов той посочи, че най-вероятно „нещо ще се случи” с протестите в резултат. „Не мога да си представя, че е чак толкова виновен… Да, виновен е, така не се говори, но този човек има в семейството такова нещо. Не мога докрай да повярвам, че това, което той каза, е това, което всички интерпретираха по този начин”, заяви Радев.", "date": "2018.11.17", "title": "Валентин Радев: Полицията трябва да действа с твърда ръка"}
{"url": "https://www.faktor.bg/bg/articles/novini/svyat/pregovaryashtite-ot-evropeyskiya-parlament-napusnaha-pregovorite-po-byudzheta-na-es", "text": "Разговорите за бюджета на ЕС за 2019 г. бяха прекъснати късно снощи, след като преговарящите от Европейския парламент, напуснаха масата за преговори, съобщи германски представител, цитиран от ДПА и БТА. Очаква се преговорите да бъдат възобновени в понеделник, каза Бетина Хагедорн, парламентарен държавен секретар в германското финансово министерство. Според източници от ЕС сред спорните въпроси на преговорите снощи между финансовите министри и преговарящи от Европейския парламент е бил въпросът за помощта за сирийските бежанци в Турция. Двете страни се опитват за изгладят различията си, което често е напрегнат процес. Държавите членки обикновено искат да ограничат разходите, а евродепутати защитават по-високите разходи. За 2019 година Европейският парламент призова за бюджетни разходи на стойност 149,3 милиарда евро. Това е малко над сумата, за която са се договорили страните членки - 148,2 милиарда евро.", "date": "2018.11.17", "title": "Преговарящите от Европейския парламент напуснаха преговорите по бюджета на ЕС"}
{"url": "https://www.faktor.bg/bg/articles/novini/svyat/byagstvoto-na-gruevski-ot-makedoniya-dalgo-gotvena-operatsiya", "text": "\"Фактът, че измина пети ден без официална публична информация за фактическите обстоятелства около бягството на Никола Груевски от страната ми говори, че или става дума за пълна неспособност на компетентните служби за възстановка на тези събития, или за абсолютно несправяне с информирането на обществеността за тези обстоятелства, или че управляващите по някакъв начин са замесени в неговото бягство, тоест някой се опитва да \"накисне\" някого за това. Възможна е и някаква комбинация от тези три възможности\", пише македонският журналист Сашо Орданоски в \"Слободен печат\". Първото правило във всеки наръчник за управление на кризи, а тази заплашва да застраши по-нататъшното доверие в тази власт, е че при която и да било криза (от сваляне на самолет през борсова драма до любовна афера или атентат срещу президент) много спешно трябва да се възстанови фактическата ситуация, дори ако картината на събитията не е пълна. След това тази фактическа ситуация колкото може по-бързо и по-прозрачно да се оповести, за да се предотвратят допълнителните щети, които неинформираната и любопитна общественост ще прави по отношение на кризата - чрез спекулации, оговаряне, дезинформации, разпространение на лъжи и различна пропаганда, което само усложнява ситуацията за отговорните, които трябва да управляват тази криза. Тази власт, бие на очи, не го прави. С всеки изминал час се увеличава броят на онези, които мислят, че Зоран Заев се е договорил с Никола Груевски безпрепятствено да избяга от страната. Управляващите като че не разбират, че когато в социалните мрежи се появят стотици подигравки по твой адрес, нищо не може да бъде същото като преди това. Питайте Груйо (прякор на Никола Груевски) , той падна така след десетина години твърдо автократично управление, а не онези стърчиопашки от СДСМ, които дори да паднат от лодка насред езеро, и водата няма да улучат. Всички обстоятелства, известни на обществото, сочат, че бягството на Груевски не е моментно решение на осъдения, а е операция, подготвяна дълго време, с подкрепата на местни и чуждестранни елементи и цели чуждестранни служби, които очевидно са помогнали за бягството не само извън границите на държавата Македония. Всички признаци сочат, че това са хора, замесени и в редица предишни груби нарушения на правната система и системата за сигурност на страната, но продължават да са толерирани в безпрепятствената си дейност за подкопаване на конституционния ред в Македония. Някои от тези хора са в униформи или на държавни постове, платени от бюджета на една държава. Да констатираме: и тази им машинация беше успешна, може би повече, отколкото са се надявали. Вижте: акция \"Сабя\" правите преди или след атентат срещу премиер, противопожарни апарати си доставяте преди или след пожар. Само щетите са различни. Мисля, че преди някой месец квалифицирах този стил на Заев като \"лигавене\" в четири посоки. Така например, ако спешно се определя мярка арест за Миле Янакиевски и Кирил Божиновски, защото \"планирали да напуснат страната по същия начин като Груевски\", акцентът в тази официална информация е върху \"същия начин\" на подготвителните действия. Тогава някой трябва да обясни на обществото какво е подразбирал този \"план\", същият като онзи на Груевски? Тази спешна \"съдебномедицинска активност\" е единственият път за възстановяване на доверието на обществото, независимо, че някой функционер ще излезе виновен за невзетите или закъснели \"мерки и действия\". Има голяма ирония в това, че с храброто си бягство, а не със страхливото си присъствие в Македония Груевски може и да свали правителството на Заев. Да се скъсаш от смях! Не съм чувал за по-евтина операция за рушенето на една власт. БТА", "date": "2018.11.17", "title": "Бягството на Груевски от Македония – дълго готвена операция"}
{"url": "https://www.faktor.bg/bg/articles/novini/svyat/izcheznalite-sled-pozhara-v-kaliforniya-sa-veche-nad-1000", "text": "Продължава битката с най-смъртоносния пожар в историята на американския щат Калифорния. Докато огнеборците се опитват да поставят пламъците под контрол, спасителни екипи и следователи се опитват да установят съдбата на вече 1011 безследно изчезнали човека, съобщава „Ройтерс”. Пожарът унищожи 27-хилядния град Парадайз през нощта на 8 ноември. 9800 жилища изгоряха, а към момента са открити 71 тела на жертви. Надеждите на спасителите са, че не всички безследно изчезнали са загинали – по-рано близо 330 обявени за издирване са се свързали с близките си. Твърде вероятно е обаче пожарът да се окаже най-смъртоносното огнено бедствие за последния век в САЩ. До момента печалният рекорд се държи от пожар в Минесота от 1918 г., отнел 450 живота. Гасенето в Калифорния е затруднено, като към момента се смята, че пламъците са под контрол по близо половината от своя периметър, който към момента е 142 000 хектара. Експерти коментират, че е дошъл след нехарактерно дълга суша, доказваща, че климатичните промени са факт.", "date": "2018.11.17", "title": "Изчезналите след пожара в Калифорния са вече над 1000"}
{"url": "https://www.faktor.bg/bg/articles/novini/svyat/frantsiya-se-gotvi-za-palna-blokada-dnes", "text": "Франция се готви за пълна блокада днес. Така наречените „жълти жилетки” там планират национален протест срещу цените на бензина и дизела. Протестиращите настояват правителството в Париж да се намеси като свали цените. Бюджетът за 2019-та предвижда повишение на данъка за дизела с 6 процента и половина на литър, а за петрола с почти 3 на сто. Повишението цели да намали замърсяването като окуражи французите да купуват екологично по-ефективни автомобили.  Хиляди белгийци подкрепиха Facebook призива на свой сънародник днес, 17-ти ноември да се откажат от всякакви покупки и да останат у дома.  Идеята е днес хората да не плащат за нищо, за да \"накажат\" правителството. Конкретната причина за протеста са растящите цени на горивата. Друга група в същата социална мрежа призовава за обща стачка срещу правителството  и приканва водачите на частни автомобили и на камиони да препречат изходите на магистралите в страната до края на неделния ден.  Според организаторите правителството трябва да разбере, че хората не могат да търпят да бъдат- цитирам -  \"негови портфейли\".", "date": "2018.11.17", "title": "Франция се готви за пълна блокада днес"}
{"url": "https://www.faktor.bg/bg/articles/novini/balgariya/k-karakachanov-politicheski-faktori-vatre-i-izvan-ns-se-opitvat-da-sazdavat-kriza", "text": "\"Симеонов заяви, че не желае правителството да бъде атакувано заради него\",  заяви пред Нова телевизия вицепремиерът и лидер на ВМРО Красимир Каркачанов по повод оставката на Валери Симеонов. Той разказа, че в петък около 14 часа Симеонов го информирал за решението си, а след това заедно отишли при премиера. Каракачанов отхвърли предположението, че оставката е поради натиск от страна на премиер или, за да бъде решен въпроса с кворума в НС. \"Има други фактори, които се опитват да създават криза, политически фактори вътре и извън парламента\", коментира Каракачанов. По думите му, \"малката коалиция\" ще се запази и добави, че Симеонов се оттегля в лично качество, а не изтегля НФСБ от управляващата коалиция.", "date": "2018.11.17", "title": "К. Каракачанов: Политически фактори вътре и извън НС се опитват да създават криза"}
{"url": "https://www.faktor.bg/bg/articles/novini/balgariya/byuletinite-bez-nomera-samo-s-imeto-na-partiyata", "text": "Номерата, с които се отбелязват партиите в изборните бюлетини, да отпаднат. Това гласят предложени промени в изборния закон от ГЕРБ и “Обединени патриоти”. Това слага край на жребия с тегленето на номерата - неизменна част от изборите от началото на прехода. Номерчето улесняваше неграмотните избиратели. Според проекта вече ще се изписва само името на политическата формация, пише \"24 часа\". Според мотивите на вносителите така ще се елиминира ефектът 15 - 15 - когато номерът на партията съвпадне с номер на кандидат от листата, което води до обърквания с преференциите. Втората генерална промяна предвижда машинно гласуване да се провежда само в секции с над 300 избиратели. Такова няма да се провежда при вота зад граница и при подвижните секции. Електронното гласуване също отпада на този етап. По сегашния закон на евроизборите напролет задължително трябваше да има електронен вот. Машините за гласуването да се изработват от “Информационно обслужване” АД, предлагат още депутатите, като се позовават на изследване на БАН и Софийския университет, че в устройствата, доставяни от досегашната фирма, има “редица факти, касаещи сигурността на хардуерната им част”.", "date": "2018.11.17", "title": "Бюлетините без номера - само с името на партията"}
{"url": "https://www.faktor.bg/bg/articles/novini/balgariya/gripat-udrya-do-10-dni-sled-studa", "text": "Грипът удря до 10 дни след студа, предупреди проф. Тодор Кантарджиев. Сухата кашлица, която мъчи сега, е инфекция от бокавирус. Националната референтна лаборатория по грип към Националния център по заразни и паразитни болести от седмици е нащрек за поява на грип, но засега вирус не се изолира. Това вероятно ще стане до 10-ина дни след застудяването, съобщи проф. Тодор Кантарджиев, директор на НЦЗПБ и национален консултант по микробиология, пред \"24 часа\". Сухата кашлица, която мъчи много хора в София в последно време, не е грип, а инфекция от бокавирус. А случаите със силната и упорита хрема се дължат на риновируси. Скандинавските страни и Великобритания са единствени в Европа, в които вече циркулират грипни щамове. Тази година се очаква към познатите от последните сезони “Мичиган” и “Пукет” да се добавят 2 нови грипни разновидности - “Сингапур” и “Колорадо”. Няма медицински издържани основания да смятаме, че те ще протичат по-тежко или ще имат по-масов характер, успокои националният консултант.", "date": "2018.11.17", "title": "Грипът удря до 10 дни след студа"}
{"url": "https://www.faktor.bg/bg/articles/novini/balgariya/dazhd-koyto-shte-preminava-v-snyag-dnes", "text": "Над страната ще остане предимно облачно. Временни разкъсвания на облачността ще има до обяд над Западна България. На места в планинските райони от Централна България и в Лудогорието ще превали слаб сняг, по поречието на Дунав - слаб дъжд. Ще духа умерен, в Източна България - временно силен вятър от север-североизток, и с него температурите ще продължат да се понижават. Минималните ще са предимно между 0 и 5 градуса, в котловините на Западна България, защитени от вятъра, от минус 3 до минус 1 градуса. Максималните температури ще са между 1 и 6 градуса, малко по-високи - в югозападните райони от страната.", "date": "2018.11.17", "title": "Дъжд, който ще преминава в сняг днес"}
{"url": "https://www.faktor.bg/bg/articles/novini/svyat/razuznavaneto-na-sasht-prestolonaslednikat-e-naredil-ubiystvoto-na-hashogi", "text": "Представители на американското разузнаване са заключили, че саудитският престолонаследник принц Мохамед бин Салман е наредил убийството на журналиста Джамал Хашоги, заяви неназован американски официален представител, цитиран от Асошиейтед прес. Източникът е запознат с оценката на разузнавателните служби. За такова заключение пръв съобщи вестник \"Вашингтон пост\". По-рано през седмицата правителството на Тръмп наложи санкции на физически лица за предполагаемата им роля в убийството, но заключението на представителите на разузнаването подпомага усилията в Конгреса на САЩ за по-суров американски отговор, отбелязва Асошиейтед прес. Коментаторът на вестник \"Вашингтон пост\", който беше критичен към саудитското кралско семейство, беше убит миналия месец в саудитското консулство в Истанбул. Според турските и саудитските власти той е бил убит от отряд от кралството, който се намирал вътре в консулството, и това станало, след като той отишъл там, за да получи брачни документи. \"Вашингтон пост\" съобщи, като се позова на анонимни източници, и че американските разузнавателни служби са проверили телефонно обаждане между брата на принца Халид бин Салман и Хашоги. Според вестника братът на принца, който е действащият посланик на Саудитска Арабия в САЩ, казал на Хашоги, че ще бъде в безопасност, ако отиде в консулството в Истанбул, за да получи брачните документи. Изданието посочва, че не е ясно дали посланикът е знаел, че Хашоги ще бъде убит. Но то пише, че посланикът се обадил по указания на престолонаследника и разговорът бил прехванат от американското разузнаване. Говорителка на саудитското посолство във Вашингтон заяви, че това твърдение не е вярно. В изявление до Асошиейтед прес тя посочва, че посланикът се е срещал лично с Хашоги само веднъж, в края на септември 2017 г. След това те общували с есемеси, добави говорителката. Последното съобщение от посланика до Хашоги по думите й било от 26 октомври 2017 г. Тя заяви, че посланикът не е обсъждал нищо с Хашоги, \"свързано с ходене в Турция\". \"Посланик принц Халид бин Салман никога не е разговарял по телефона с него\", каза говорителката. \"Ако искате, можете да прегледате телефонните разпечатки и съдържанието на телефона, за да се уверите - в такъв случай ще трябва да поискате това от турските власти\", заяви тя. Говорителката добави, че саудитската прокуратура нееднократно е проверявала телефонните разпечатки, но от това не излязло нищо. Самият посланик написа в Туитър: \"Последният ми контакт с господин Хашоги беше чрез есемес на 26 октомври 2017 г. Никога не съм говорил с него по телефона и определено не съм предлагал да ходи в Турция по каквато и да било причина. Призовавам американското правителство да публикува всяка информация, отнасяща се до това твърдение\".", "date": "2018.11.17", "title": "Разузнаването на САЩ: Престолонаследникът е наредил убийството на Хашоги"}
{"url": "https://www.faktor.bg/bg/articles/novini/svyat/ruski-hakeri-se-predstavyali-za-sluzhiteli-na-darzhavniya-departament-na-sasht", "text": "Американски експерти по киберсигурност заявиха, че хакери, представили се за служител на Държавния департамент на САЩ, са атакували американски агенции, компании и мозъчни тръстове. Според тях атаката носела белезите на минали хакерски кампании, свързвани с Русия, предаде Асошиейтед прес. Опитите за \"спиър фишинг\" (вид хакерска атака, насочена срещу конкретни лица или компании) започнали в сряда с изпращането на писма по електронната поща, за които се твърдяло, че били от служител на отдела за връзки с обществеността на Държавния департамент. Компаниите за киберсигурност \"Крауд страйк\" и \"Файър ай\" заявиха, че все още се опитват да установят кой стои зад атаката. Но тя била сходна с предишни хакерски кампании на групата \"Коузи беър\" (известна още като АПТ29), руска група, за която се предполага, че е свързана с руското разузнаване, както и с хакерски действия преди президентските избори в САЩ през 2016 г., отбелязва Асошиейтед прес. По думите на неназован служител на Държавния департамент не е имало проникване в сървърите на департамента или в компютърните му мрежи.", "date": "2018.11.17", "title": "Руски хакери се представяли за служители на Държавния департамент на САЩ"}
{"url": "https://www.faktor.bg/bg/articles/novini/balgariya/ts-tsvetanov-iskam-da-kazha-na-prezidenta-radev-che-povedenieto-mu-e-bezotgovorno", "text": "\"Ако ние, като коалиционни партньори бяхме искали оставката на Валери Симеонов, може би наистина щеше да се \"счупи правителството\". А решението на Симеонов е взето след конслутации с неговата партия и малката коалиция. За мен не е изненада, защото той ми е казвал, че за него властта не е всичко\", заяви пред бТВ заместник-председателят на ГЕРБ и председател на парламентарната група на партията Цветан Цветанов. \"Превителството излиза по-работоспособно от тази криза\", каза още той. Цветанов подчерта, че правителството и парламентарното мнозинство ще продължи да изпълнява ангажиментите си към хората с увреждания и майките на деца с увреждания. \"С действията си, не с изказванията си, той винаги е допринасял за изпълняването на управленската ни програма\", коментира Цветанов. Той обясни, че предложението за негов заместник ще дойде от малката коалиция, но отказа да обсъжда конкретни имена. \"Смятам, че решението на Валери Симеонов ще заздрави отношенията в малката коалиция. Знаем какви бяха изказванията на Волен Сидеров и Красимир Каракачанов. Трябва да бъдем обединени, но по-обрани в изказванията си. В политиката трябва да бъдем доста премерени в емоциите си. Една изпусната дума може да бъде фатална\", каза Цветанов. \"Цялата парламентарна група и правителството стоим зад изпълнение на исканията на майките. Това, което имаме като законодателна програма и бюджетна рамка, гарантира, че тези искания ще бъдат изпълнение. Въпрос на гледна точка и на дебат е оценката на другите протести. Ако съпоставим 2013 година есента и сега разликата е голяма: и възнагражденията са по-добри и цените са по-ниски. Смятам, че това в голяма степен изразява желанията на президента Радев и на БСП\", заяви той. \"Искам да кажа на президента Радев, че поведението му е безотговорно и нека използва факти. Дадох живота си, за да може да има реални политики в борбата срещу престъпността, справедливост и борбата с корупцията. Не може човек, който имаше възможност да състави еднолично правителство, но имаше съмнения по отношение на действията на това правителство. Този човек не може да дава морални оценки на случващото се в страната, единствено може да търси консенсус. Само преди една година този човек даваше за пример Румъния, а когато излиза доклада на ЕС да не правиш политически коментар на това\", коментира Цветанов и обясни, че датата на срещата между премиера и президента. \"ГЕРБ не е вадил томахавката, дори при всичко, което причини президента Радев ние сме готови да работим. Винаги съм казвал, че в политиката трябва да си с протегната ръка. Ние търсим политически дебат\", каза той и отговори с лакинично \"Не\" на въпрос ще има ли предсрочни избори.", "date": "2018.11.17", "title": "Цветанов: Искам да кажа на президента Радев, че поведението му е безотговорно"}
