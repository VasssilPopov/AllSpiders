{"url": "https://www.faktor.bg/bg/articles/novini/balgariya/yordan-tsonev-dps-ne-iska-da-zaema-myastoto-na-patriotite-v-pravitelstvoto", "text": "\"Критиката ни към бюджета беше кратка, но концептуална. За тази и за другата година се дават с по 5 млрд. лв. повече приходи, но има липса на съществени реформи в секторите\". Това заяви пред БНТ Йордан Цонев. Депутатът от ДПС даде за пример здравеопазването и социалното министерство.  \"Увеличаваме заплатите на държавната администрация, но там също няма реформа. Няма нужда от администрация, която пречи на местното управление. Като казваме, че сме против пилеенето на парите, заявяваме, че трябва да има реформи. Партиите имат разходи. Мнението на хората се манипулира от тези, които искат да намалят парите за партиите\", заяви Цонев и посочи, че политиците в Германия са финансирани с 15 евро на глас.  \"Оставката на Валери Симеонов не решава проблемите в правителството. Ние на първо място искаме Обединените патриоти да напуснат кабинета. Ние искаме националистите да излязат от управлението. Нашата цел е не ДПС да замени патриотите в коалицията с ГЕРБ, а да се изработи разговор за пътя на България\", каза още Цонев.", "date": "2018.11.30", "title": "Йордан Цонев: ДПС не иска да заема мястото на патриотите в правителството"}
{"url": "https://www.faktor.bg/bg/articles/novini/balgariya/borisov-turski-potok-i-gazovata-traba-s-gartsiya-tryabva-da-se-stroyat-paralelno", "text": "България трябва спешно да изпълни изискванията и сроковете по строежа на „Турски поток”, тъй като от него зависят и други страни. Това коментира на летище София след завръщането си от Мароко премиерът Бойко Борисов. Борисов уточни, че втората тръба на „Турски поток” и строежът на газовата връзка с Гърция трябва да вървят паралелно, така че да можем да си осигурим повече източници, информира Канал3. Министър-председателят напомни, че проектите са съгласувани с Европейската комисия. По отношение на строителството на 11-километровия участък на тръбата до турската граница, Борисов заяви, че още от лятото, след откриването на компресорната станция в Лозенец, държавата стъпка по стъпка, „тихичко” работи по изграждането на свързващата тръба с Турция. Министър-председателят не очаква вътрешнополитическа атака по отношение на „Турски поток”. „Газпром“ внимателно следи развитието на проекта по разширението на националната газопреносна мрежа на България, която се реализира от „Булгартрансгаз“ в участъка от българо-турската до българо-сръбската граница. Компанията е заинтересована от реализацията на проекта и очаква 3 фаза от конкурса“, се казва в официалното съобщение на руската корпорация, цитирано от агенция ТАСС. Това означава, че втората тръба да Турски поток ще премине през България. Това обяви на извънреден брифинг в парламента енергийният министър Теменужка Петкова.", "date": "2018.11.30", "title": "Борисов: \"Турски поток\" и газовата тръба с Гърция трябва да се строят паралелно"}
{"url": "https://www.faktor.bg/bg/articles/novini/balgariya/iliyan-vasilev-kleti-kleti-generale-zashto-previ-grabnak", "text": "„Тъкмо да помисли човек, че Радев, след съвместната декларация с полския президент е добил някаква самостоятелност и ..... обратно в кочината. Дори не разбира колко драматично плоска е позицията - първия път да настоява за незабавно освобождаване на моряците, след това да казва, че моряците станали жертва на вътрешни политически борби - Путиновата опорка”. Така  анализаторът Илиян Василев коментира днешното изявление на президента Румен Радев, който предупреди, че Европа не трябва да става заложник на украинската вътрешна политика. С това си изявление държавният глава отново се позиционира на страната на Русия. „Клети, клети генерале, защо преви гръбнак?! Значи можем да ставаме заложници на руската вътрешна политика. Ако съветниците те съветват така, смени ги, ако не ги слушаш - поне признай, че има други влияния върху теб, извън официалните. Решетников man”, казва още Василев.", "date": "2018.11.30", "title": "Илиян Василев: Клети, клети генерале, защо преви гръбнак?"}
{"url": "https://www.faktor.bg/bg/articles/radev-ot-ms-mi-predlozhiha-pozitsiya-za-foruma-v-katovitse-no-az-shte-izrazya-druga", "text": "Президентът Румен Радев отново атакува Министерския съвет. Той заяви на днешната си среща на \"Дондуков\" 2 с президентите на КНСБ и на КТ \"Подкрепа\" Пламен Димитров и Димитър Манолов, и представители на синдикатите от сектора на въгледобива, че от Министерския съвет са му предложили изказване за форума в Катовице, но от президентството са разработили друго с много по-категорична национална позиция. \"Имаме координация с Министерския съвет по въпроса. Получил съм и позицията, и съответните документи на експертно ниво. Благодаря на Министерския съвет, че ми разработиха и ми предложиха изказване на английски език, което да прочета от трибуната на този висок форум. Аз имам малко по-различно мнение, смятам, че, да, това изказване е добро, но освен подкрепа за решенията от Парижкото споразумение и тяхната реализация, не виждам категорична позиция. Затова сме разработили друг вариант на моето изказване, с една много по-категорична национална позиция. Изпратил съм го за съгласуване в Министерския съвет'', обясни президентът пред синдикалните представители и добави, че на срещата ще им предостави и двата варианта и ще ги помоли и те да ги обсъдят. Въпросът е достатъчно сериозен и важен за страната от стратегическа гледна точка, той изисква ясна визия, стратегия с дългосрочен хоризонт, честност и откровеност от страна на управляващите по отношение на целия бранш, заяви държавният глава, като добави, че е необходим също ясен ангажимент и за развитие на въгледобива, и на ТЕЦ-овете ни, и на начина на разпределяне и използване на студения резерв, и план, вече в по-далечно бъдеще, по какъв начин може да стане преструктуриране на сектора, по какъв начин и с помощта на ЕС, защото има такива програми, в които България не участва, да стане така, че в тези региони на въгледобива в стратегическа перспектива да има съответните възможности за трудова заетост, без нарушаване на интересите на миньорите ни и изобщо на трудещите се в региона. Разгледах вашите писма към мен, готов съм да водим диалог по всякакви въпроси, каза президентът, но уточни във връзка с въпроси, свързани с виждания за стратегия, за развитие, за перспективи и визии, че президентът не формира стратегията и визията в този сектор. Това е ангажимент на Министерския съвет, каза Радев, като добави, че това не означава, че президентът няма отношение. И добави, че излага отношението си в съответни документи, форми и декларации. Президентът Радев уточни също, че той ще представлява държавата на предстоящия форум в полския град Катовице за промените в климата, защото поканата е към държавния глава. Освен това австрийският президент Александър Ван дер Белен е изпратил декларации до всички държавни глави от ЕС с призив да се прекрати добивът на твърди изкопаеми. Този призив ще бъде отправен и по време на форума в Катовице. Президентът Радев е отговорил на декларацията на австрийския президент, че не се присъединява към нея - като президент към президент, със съответните мотиви. Румен Радев отново посочи, че позицията му по въпроса е ясна още от началото на мандата му с позициите и действията на служебното правителство, когато служебният министър Ирина Костова е защитила позициите на България и е бил извършен съответният пробив. Радев припомни и казаното от него на пресконференцията с полския президент Анджей Дуда преди дни. Президентът определи въгледобива като важен и отговорен сектор, където хиляди български миньори с честен труд, в тежки условия осигуряват прехраната си и огромна част от енергетиката на страната. Винаги съм отворен за диалог с вас и мисля, че той е изключително важен, защото това е стратегически отрасъл за България, посочи президентът, който благодари на синдикалните представители за инициативата им за днешната среща. Президентът на КНСБ Пламен Димитров каза, че са обнадеждени от казаното от президента и ще разгледат проекта на изказването му в редактирания му вариант. Двата синдиката имат общи позиции по темата, добави Димитров. За нас разговорите, които водим с властта, показват загриженост, каза синдикалният лидер и добави, че по темата президентът и премиерът трябва да намерят решение и очаква да има единна твърда позиция на България.", "date": "2018.11.30", "title": "Радев с нова атака срещу МС: Предложиха ми какво да говоря в Катовице"}
{"url": "https://www.faktor.bg/bg/articles/novini/svyat/zadava-li-se-burya-v-cherno-more", "text": "Черно море рядко се вълнува. И в геостратегическо отношение този по-скоро плитък воден басейн дълго време не се числеше към горещите точки на планетата. Всичко обаче се обърна наопаки, когато през 2014 година Русия анексира Крим. Путин си взе обратно подаръка, който през 1954 Никита Хрушчов беше направил на Украйна, и започна да превръща Крим в \"самолетоносач\" на руските интереси край югоизточния фланг на НАТО. В Черно море Русия твори свършени факти. Само на Крим са разположени 28 000 руски войници. За десетина години военният бюджет на страната беше увеличен почти двойно. Украинската мини-флота, чиито пристанища са в Азовско море, попадна в здравата хватка на Путин. Според оценката на германския тинк-танк \"Наука и политика\", от 2008 година насам военното присъствие на Русия в региона систематично се разширява. Военният окръг \"Запад\" трупа нови оръжия най-вече в Черноморския басейн. Новите подводници и фрегати, оборудвани с крилати ракети с далечен обсег на действие \"Калибр\", са ясна демонстрация на сила пред членките на НАТО в региона - най-вече по адрес на България и Румъния. Събитията в Азовско море ясно показват, че Путин съвсем не е приключил войната си срещу Украйна. Какво ли крои руският президент? (27.11.2018) Особено за тези две страни кризисните сценарии в региона са повече от тревожни. По съветски времена България беше вярна на Москва, а Румъния в един момент се дръпна на дистанция, но днес и двете държави са в НАТО - от другата страна на барикадата. И тъкмо техните брегове формират дълго време занемарявания югоизточен фланг на Алианса. Още преди анексирането на Крим Румъния многократно предупреждаваше, че Черно море не бива да се превръща в \"домашно езерце\" на Русия. Букурещ настойчиво призовава за по-активно присъствие на НАТО в региона, включително и за международна флотилия. България колебливо отхвърли това предложение: културните и емоционални връзки с \"големия брат\" все още са тесни. А за НАТО това е уязвимо място. Още повече, че в оръжейно отношение колебливият партньор от София все още използва част от съветското наследство. Руските военни твърде добре познават, например, старите противовъздушни системи - и особено техните недостатъци. Призивът на Доналд Тръмп към държавите от НАТО да положат повече усилия за собствената си сигурност все пак беше чут вече и в София. През лятото премиерът Бойко Борисов обяви, че в модернизирането на въоръжените сили ще бъдат вложени около 2 милиарда евро. Да, югоизточният фланг на НАТО е неговата Ахилесова пета - това става особено очевидно, когато погледнем към Турция. Ердоган вече от години повтаря, че Западът не желае истински да интегрира турците, а сега това убеждение се задълбочава допълнително от резервите, които демонстрира американският президент и на които самият Ердоган отвръща със същата монета. Анкара вече от доста време смята, че от гледна точка на икономиката и на политиката за сигурност бъдещето ѝ тъй или иначе се намира на изток. Тъкмо Москва продаде на турската армия противоракетните системи S400 - факт, който вътре в НАТО събуди гневното подозрение, че Турция вече не е верен съюзник. Независимо от усиленото въоръжаване на руснаците на Крим, турската флота (и особено флотилията от подводници) все още превъзхожда армията на Путин, но политиката за сигурност на Турция изглежда по-скоро дефанзивна. Русия не е потенциален враг, тя е по-скоро партньор по определени проекти. Най-отчетливо това бе демонстрирано от Ердоган, когато посети Путин след свалянето на един руски изтребител над Сирия, за да се извини и да обещае големи обезщетения за потърпевшите. Разбира се, двете страни не са истински приятели, но все пак има разлика с времената през 19 век, когато те на няколко пъти воюваха една срещу друга тъкмо заради Черноморския регион. Особено в икономическо отношение Турция и Русия са по-близки, отколкото е по вкуса на Алианса. Миналата седмица Путин и Ердоган се договориха, че \"Турски поток\" ще влезе в експлоатация в края на 2019 година. Тоест, следваща газова тръба ще мине по дъното на Черно море, заобикаляйки Украйна. Така Киев ще бъде лишен от солидните транзитни такси, а това ще затегне мъртвата хватка на Русия. От газопровода ще спечелят България, Сърбия, Унгария и Словакия, през които най-вероятно ще преминат тръбите от Босфора към Средна Европа. Но преговорите още продължават. Под черта остава: \"Турски поток\" също отслабва югоизточния фланг на НАТО. Всичко това отслабва и Украйна. А Порошенко в момента тъй или иначе не може да очаква от ЕС и НАТО нещо повече от обикновена солидарност. Той призова канцлерката Меркел да бъдат изпратени бойни кораби край Крим, но този призив няма шансове за успех. Украйна не членува в НАТО. Тя представлява огромен рисков фактор и Алиансът изобщо не бърза да я приема. Украйна, която е затънала до гуша в Донбаския проблем и е отслабена покрай загубата на Крим, явно ще си остане изолирана на изток. Вярно е, че действията на Русия на Крим, а сега и в Азовско море нарушават международното право, но Украйна просто е твърде слаба, за да наложи справедливия си интерес. За разлика от Средиземноморския басейн или Балтийско море, Черноморският регион не е хомогенен в историческо и в културно отношение. По време на Студената война тук минаваше границата между Изток и Запад. А днес, буквално насред открито море, се сблъскват три силови фактора: Русия, Турция и Западът. И отново става дума не за някакво хармонизиране, а за стабилизиране на собствените сфери на влияние. Ето ти изходна позиция за конфликт. Черноморският конфликт ще бъде тема и в разговорите между външните министри на държавите от НАТО на 4 и 5 декември в Брюксел. Едва ли обаче в отговор на руския натиск срещу югоизточния фланг на НАТО ще бъдат взети някакви други мерки, освен известно увеличаване на дните, през които военноморски части на НАТО присъстват в Черно море.", "date": "2018.11.30", "title": "Задава ли се буря в Черно море?"}
{"url": "https://www.faktor.bg/bg/articles/novini/balgariya/rumen-petkov-skochi-sreshtu-trima-premieri-za-provala-na-golemiya-shlem-na-parvanov", "text": "Румен Петков обвини трима премиери за \"Съвършено основателна е тревогата на Бойко Борисов за конфликта между Украйна и Русия. От ООН и от Съвета за сигурност не реагираха адекватно. Българското правителство твърде преждевременно обвини Москва. Когато са навлизали турските гемии, се намесих\". Това заяви пред БТВ Румен Петков. Той сравни конфликта между Украйна и Русия с влизането в български води от страна на Турция.   \"С руския посланик се видяхме по повод празник на село Лесново. В България няма има връх Столетов, но не връх Джон\", коментира Румен Петков. Лидерът на АБВ заяви, че партията му отдавна е настоявала страната ни да си купува газ от Русия, но БСП и ГЕРБ са провалили големия шлем на Георги Първанов. Той посочи като виновници Сергей Станишев, Пламен Орешарски, Бойко Борисов и Драгомир Стойнев, който беше министър, за строежа на АЕЦ \"Белене\". Бившият вътрешен министър намеси и Иван Костов, който е прекратил проекта \"Син поток\".", "date": "2018.11.30", "title": "Румен Петков скочи срещу трима премиери за провала на \"Големия шлем\" на Първанов"}
{"url": "https://www.faktor.bg/bg/articles/tramp-pak-se-razsardi-nyamam-biznes-vrazki-s-rusiya-tova-e-lov-na-veshtitsi", "text": "Президентът на САЩ Доналд Тръмп се защити със серия от туитове, изпратени от Буенос Айрес, от обвиненията в присвояване във връзка с проект за недвижими имоти в Русия, определяйки ги като лов на вещици\", съобщи Франс прес. Бившият адвокат на Тръмп Майкъл Коен се призна вчера за виновен в лъжесвидетелстване пред Конгреса за контактите си с руската страна във връзка с проекта Тръмп Тауър, строителство на голяма бизнес и жилищна сграда в руската столица. В тази сграда на Владимир Путин му е било обещано специално жилище - пентхаус, оценен на 50 милиона долара и заемащ последните етажи на Тръмп Тауър. Това е още един факт срещу президента на САЩ в разследването на специалния прокурор Робърт Мълър за евентуален сговор с Русия по време на кандидат - президентската кампания през 2016 г. \"О, разбирам! Аз съм много добър предприемач, който живее щастлив живот и виждам, че нашата Страна тръгва в погрешната посока (меко казано)\", възмути се Тръмп в Туитър, пишейки от Буенос Айрес. \"Решавам да се кандидатирам за президент и продължавам да водя бизнеса си - спокойно и напълно законно, говорих за това по време на предизборната кампания\", добави президентът. \"За известно време обмислях дали да построя сграда някъде в Русия. Не дадох никакви пари, никакви гаранции и не изпълних проекта. Лов на вещици!\", заключи милиардерът. (източник: dir.bg)", "date": "2018.11.30", "title": "Тръмп пак се разсърди: Нямам бизнес връзки с Русия, това е лов на вещици"}
{"url": "https://www.faktor.bg/bg/articles/naprezhenieto-mezhdu-kiev-i-moskva-se-prenese-i-v-tsarkvata", "text": "Напрежението между Украйна и Русия предизвиква религиозен разрив, след като украинската православна църква получи независимост от руската църква в исторически ход, който вероятно ще доведе до разцепление в източната православна църква, съобщава \"Гардиън\". Днес, украинската разузнавателна агенция претърси дома на игумена на най-големият и най-старият манастир в Киев, който е част от руската православна църква. Ихор Гусков, началникът на щаба на разузнавателната служба коментира, че офицерите претърсват дома на отец Павло, игумен на манастира в Печерск в Киев, защото духовникът е заподозрян, че \"подбужда омраза\". Този месец църквата от 18-ти век в Киев, \"Св. Андрей\" бе атакувана с коктейли Молотов, а срещу свещеник бе използван сълзотворен газ. Говорителят на църквата, архиепископ Евстрати, обвини Русия, че е отговорна за атаката: \"Виждаме, че поддръжниците на Москва пускат ясни намеци за сплашване на представители на Вселенския патриарх\", обясни той. Припомняме, че Вселенската патриаршия, водена от Вартоломей I от Константинопол, издаде кратко комюнике, в което се казва, че Синодът е изготвил харта за украинската църква след по-ранно решение на патриарха да й предостави независимост-автокефалия. Това предизвика острата реакция на руската православна църква. Нейният лидер патриарх Кирил, който е тясно свързана с руския президент Владимир Путин, съобщи миналия месец, че ще прекъсне връзките с Константинополския Вселенски патриарх, разделяйки по този начин най-голямата източноправославна деноминация в света. Движението за независимост на Украинската църква, която от векове е под ръководството на руската православна църква, е значителен удар за Москва и укрепване на украинския президент Петро Порошенко. Мнозина разглеждат независимост на украинската църква като следствие на политическото напрежение между Москва и Киев по отношение на анексирането на Крим през 2014 г. и подкрепата на сепаратистките бунтовници в източна Украйна. Правителството на Украйна силно лобира за автокефалия като част от по-голямото прекъсване на руското влияние в делата на страната. \"Автокефалията е част от нашата проевропейска и про-украинска държавна стратегия\", коментира Порошенко миналия месец. Той определя загубата на контрол над украинската православна църква от страна на Русия, като \"падането на \"третият Рим\", като най-старото концептуално твърдение на Москва за глобално господство\". .", "date": "2018.11.30", "title": "Керченският конфликт между Киев и Москва се пренесе и в Църквата"}
{"url": "https://www.faktor.bg/bg/articles/zakopchaha-zhurnalist-snimal-na-zhivo-protesta-na-zhaltite-zhiletki", "text": "Журналист, който предаваше на живо в интернет днешния протест на \"жълтите жилетки\" в Брюксел, бе задържан от полицаи, докато е в ефир. Прякото излъчване прекъсна, след като в продължение на около минута журналистът бе влачен, въпреки че се легитимира със служебна карта и представи документи за самоличност, пише dir.bg. Преди да бъде задържан, той успя да покаже как група от стотина протестиращи е обградена в центъра на столицата от силите на реда. Хората споделиха в прякото предаване, че протестът им далеч не е свързан само с цената на дизела. Всички интервюирани коментираха, че политиците са твърде откъснати от действителността, в която деца гладуват и работещите не успяват да издържат семействата си със заплатите, които получават. Те поискаха пълна яснота къде отиват средствата от данъците. В последните дни официална статистика показа, че гражданите на Белгия и Франция, където възникна движението на \"жълтите жилетки\", плащат най-високите данъци в ЕС.", "date": "2018.11.30", "title": "Закопчаха журналист, снимал на живо протеста на \"жълтите жилетки\""}
{"url": "https://www.faktor.bg/bg/articles/tramp-i-putin-ostanaha-bezmalvni-na-starta-na-sreshtata-na-g-20", "text": "Никаква кратка среща на президентите на Русия и САЩ Владимир Путин и Доналд Тръмп не се предвижда в кулоарите на срещата на върха на Г-20 в аржентинската столица. Това обяви днес пред журналисти в Буенос Айрес говорител на Белия дом, който е в състава на американската делегация за форума, предаде ТАСС. Той бе помолен да коментира публикации в някои руски медии, че Путин и Тръмп могат да имат импровизирана среща \"на крак\" по време на форума.  Вчера Тръмп съобщи в Туитър, че се отказва от подготвената вече среща между двамата заради сблъсъка между Русия и Украйна в Азовско море, припомня БТА. Форматът на церемонията за официалната снимка на лидерите на Г-20 и другите поканени международни лидери при откриването на форума не позволи на Путин и Тръмп да разменят по някоя дума, съобщи ТАСС. Лидерите излязоха на специално подготвения подиум и заеха местата си. Според подредбата на организаторите двамата се оказаха далеч един от друг и дори не можаха да се ръкуват. След края на фотосесията всички участници в срещата на високо равнище бързо влязоха в заседателната зала и нямаше време да се поговори дори напът към нея. И в залата руската и американската делегации се оказаха отдалечени една от друга. Мястото на Путин се оказа до това на саудитския престолонаследник принц Мохамед бин Салман. Путин дружески и топло поздрави своя съсед и двамата оживено продължиха разговора си, докато останалите участници заемаха местата си.", "date": "2018.11.30", "title": "Тръмп и Путин останаха безмълвни при откриване на срещата на Г-20"}
{"url": "https://www.faktor.bg/bg/articles/izborat-za-predsedatel-na-sgs-otiva-v-sada", "text": "Изборът за председател на Софийския градски съд отива в съда. Неуспелият кандидат Евгени Георгиев ще поиска в понеделник от Върховния административен съд да отмени решението на Съдийската колегия на Висшия съдебен съвет, с което за ръководител на съда беше избран Алексей Трифонов. Според Георгиев двама от съдебните кадровици са били предубедени при гласуването - единият е изнесъл невярна информация за негови акции във фалиралата КТБ, а вторият е убеждавал конкурента му да участва в конкурса. В интервю за БНР Георгиев коментира, че при гласуването във вторник Съдийската колегия не е отчела волята на мнозинството съдии в Софийския градски съд, които дадоха подкрепата си именно за него. ,,Много от членовете на ВСС - всички, които гласуваха за мен и една част, които гласуваха за другия кандидат, неколкократно са заявявали, че принципът на съдийското самоуправление е особено важен. При равни кандидатури трябва да се предпочете тази, която е съобразена с принципа на съдийското самоуправление. Аз мисля, че в случая кандидатурите най-малко бяха равни - и като компетентност, и като познаване на работата на съда, и като професионален опит. Няма основание те да отидат в изключението и да не се съобразят с принципа за съдийско самоуправление'', обоснова решението си Евгени Георгиев.", "date": "2018.11.30", "title": "Изборът за председател на СГС отива в съда"}
{"url": "https://www.faktor.bg/bg/articles/ikonomika/biznes/tsena-ot-98-st-prez-denya-i-1-14-prez-noshtta-iskat-taksimetrovite-shofyori", "text": "Най-малко 98 ст. за километър пробег през деня и 1,14 – през нощта – това искане обедини таксиметрови шофьори на протест в София. В студиото на „Тази сутрин” председателят на Националния таксиметров синдикат Райна Димитрова обвини общинския съвет, че от 7 г. има таван, но не и праг на цените. „Горната граница защитава потребителите, а долната защитава тези, които извършват тази дейност”, заяви тя и посочи, че влизащите в цената компоненти като гориво и „Гражданска отговорност” са скочили през този период. „Минималната цена на пазара е 59 ст., нашият ангажимент не е да определяме средна цена”, отговори й председателят на транспортната комисия в СОС Екатерина Йорданова. Тя посочи, че и в момента фирмите могат да поставят цена от 1,30 лв. на километър, но много малко го правят. Според общината равновесната цена е 78 ст., а анкетите сред фирмите са дали между 89 ст. и 1,13 ст., но с коли до 7-годишна възраст (а в момента из София се движат жълти автомобили на двойно повече години-б.р.). Тя допълни, че в 23 държави от ЕС минимална цена за таксиметровата услуга няма. Йорданова посочи, че от „Московска” 33 искат и Етичен кодекс, който да подобри качеството на таксиметровата услуга, Димитрова подчерта, че законът, добър или лош, трябва да се спази и да се въведе минимална цена. Тя допълни, че ако ще се гледа изцяло пазарното начало, не трябва да има и таван (преди който имаше таксита, имитиращи колите на легитимни фирми, но с 10-15 пъти по-високи цени-б.р.). Общината е против и другото искане на шофьорите – да карат в бус лентите, когато са с клиент. Причината – това е възможно само при ограничаване на броя на такситата или при регламентиране на отделен клас от тях, които например обслужват летището, а всичко това не се нрави на бранша. Според Екатерина Йорданова таксиметровият протест обслужва цели, различни от тези да се решат проблемите на водачите.", "date": "2018.11.30", "title": "Цена от 98 ст. през деня и 1,14 – през нощта искат таксиметровите шофьори"}
{"url": "https://www.faktor.bg/bg/articles/iznosat-na-balgariya-za-8-mesetsa-dostigna-18-mlrd-evro", "text": "България е изнесла стоки и продукти за близо 18 млрд. евро през първите осем месеца на 2018 г. Това  е съобщил заместник-министърът на икономиката Александър Манолев по време на Дискусионен форум на тема: \"Дигитални предизвикателства пред съвременните компании\", съобщиха от министерството. Събитието се организира от Българската-търговско промишлена палата и сдружение Национална бизнес мрежа, а в неговото откриване са участвали Мария Габриел, еврокомисар по цифрова икономика и цифрово общество, Цветан Симеонов, председател на УС на БТПП и Десислава Иванова, председател на УС на сдружението.    Няма по-лесен и достъпен инструмент за подкрепа на българския експорт от дигитализирането на малките и средните предприятия и увеличаване на дела на електронната търговия, е казали Александър Манолев. Министерството на икономиката се стреми активно да си партнира с бизнеса и с глобалните лидери в сферата на информационните и комуникационни технологии. Икономическият заместник-министър е дал пример за съвместните обучения организирани с Google в рамките, на които са били обучени над 26 000 души в областта на цифровите умения.      Според представената от него статистика за последните 10 години чрез ОП \"Конкурентоспособност\" и ОП \"Иновации и конкурентоспособност\" са инвестирани над 1 млрд. евро в подкрепа на малките и средните предприятия. Голяма част от тези средства са били именно за внедряване на иновации и технологични решения, е казал зам.-министър Манолев. Той обърна внимание и на предимствата, които страната ни има като е акцентирал, че добавената стойност от сектора, обхващащ от компоненти до софтуерни продукти, възлиза на над 1.4 млрд. евро и нараства с 22 на сто през 2016 г. Според Евростат около 65 хил. души работят катo cпeциaлиcти в него, а всяка година над 4 хил. студенти се дипломират в такива специалности в българските висши учебни заведения.", "date": "2018.11.30", "title": "Износът на България за 8 месеца достигна 18 млрд. евро"}
{"url": "https://www.faktor.bg/bg/articles/sport/tsska-bfs-ni-prechi-za-vpisvaneto-na-istoriyata-ni-v-sayta-na-uefa", "text": "Ръководството на ЦСКА пусна декларация, в която изрази негодуванието си от липса на съдействие от страна на БФС относно контакт с УЕФА. Вижте текста, който се появи в сайта на клуба: \"Уважаеми Армейци, На 16.11.2018 година междунарoдният адвокат на клуба Първан П. Първанов получи уведомление от УЕФА относно въпроса с поместването на статистическите данни за участията на ЦСКА в европейските клубни турнири на уебсайта на УЕФА. В имейла си УЕФА посочва, че промени по профила на клубния сайт могат да бъдат направени само след техническото изпращане на съответната информация от Българския футболен съюз и инструктира адв. Първанов да се обърне за помощ към БФС. На същия ден клубът се свърза с изпълнителния директор на БФС - г-н Борислав Попов, и му предостави готовата статистическа информация, за незабавно изпращане до уебсайта на УЕФА, заедно с контактите, на които да бъде изпратен имейлът. Оттогава, въпреки непрекъснатите подсещания от наша страна, г-н Борислав Попов отказва да изпълни своите задължения, в ущърб на нашия клуб. Въпреки че за случая своевременно беше информиран г-н Борислав Михайлов, и до днес имейлът не е изпратен. Г-н Борислав Попов не отговаря на телефонни обаждания, съобщения или имейли. ЦСКА настоява БФС да изпълни своето задължение и да изпрати статистическата информация до сайта на УЕФА без повече забавяне. Продължаващото изписване на грешната статистическа информация за ЦСКА нанася съществени репутационни вреди на клуба и накърнява паметта на състезателите на ЦСКА, изписали славната история на клуба в европейските клубни турнири от 1956 година до днес. С уважение, Ръководството\".", "date": "2018.11.30", "title": "ЦСКА: БФС ни пречи за вписването на историята ни в сайта на УЕФА"}
{"url": "https://www.faktor.bg/bg/articles/sport/mok-sprya-boksa-v-letnite-olimpiyski-igri-v-tokio-prez-2020-g", "text": "Мястото на бокса в летните олимпийски игри в Токио през 2020 г. е временно замразено. Решението беше взето днес на заседание на Международния олимпийски комитет (МОК) в столицата на Япония. \"Това включва замразяване на продажбата на билети за боксовите състезания, както и одобрението и провеждането на квалификационната система\", обяви спортният директор на МОК Кит Маконъл. От олимпийския комитет обявиха, че са преустановили отношения с Международната боксова асоциация (AIBA). Тя е отстранена като организатор на олимпийския боксов турнир, чието бъдеще остава неясно. На този етап не е поставен краен срок за по-нататъшни действия. Следващата сесия на МОК е през юни 2019 г., като се очаква тогава да бъде взето окончателно решение за мястото на бокса в олимпийските игри в Токио. В същото време от олимпийския комитет заявиха, че са започнали разследване на AIBA. То е фокусирано върху ръководството на организацията, финансовото й управление и спортната почтеност. МОК обяви, че разследването може да доведе до изключването на AIBA като международна федерация. Въпреки това от олимпийски комитет изразиха надежда, че боксът ще бъде част от програмата на Токио 2020. \"Изпълнителният борд на МОК полага всички усилия да защити спортистите и да гарантира, че по време на олимпийските игри Токио 2020 ще може да се проведе боксов турнир, независимо от тези мерки\", се казва в изявлението на МОК.", "date": "2018.11.30", "title": "МОК спря бокса в летните олимпийски игри в Токио"}
{"url": "https://www.faktor.bg/bg/articles/layf-stayl/desislava-radeva-smeni-metala-s-balgarska-estrada", "text": "Съпругата на президента Румен Радев - Десислава Радева, смени репертоара си  във Фейсбук. Докато през 2016 г. поздравяваше мъжа си за изборите с песен на Manowar, днес Радева пуска в профила си \"Пей, сърце\" на Георги Христов.  Съпругата на държавния глава пише: \"Много голям! Загуби се последните години\". В коментарите със свои приятели пък си припомнят годините от \"Златния орфей\". През последните месеци Десислава Радева е сменила стиловете музика и залага в поздравите си във Фейсбук на Тото, Дио и Би джийс.", "date": "2018.11.30", "title": "Десислава Радева смени метъла с българска естрада"}
{"url": "https://www.faktor.bg/bg/articles/temenuzhka-petkova-balgariya-shte-zapazi-strategicheskoto-si-myasto-na-gazovata-karta-na-evropa", "text": "България ще запази стратегическото си място на газовата карта на Европа, увери в кулоарите на парламента ресорният министър Теменужка Петкова. Страната ни ще запази доставките на газ от Русия. Работи се за създаване на газова борса. Ще се изгради и газов терминал в Александропулис. Все още няма официална позиция от Русия какво ще се случи, ако спре газът от Украйна. От 17 милиарда кубически метра газ страната ни транзира 14 милиарда за Турция.  Министър Петкова уточни: \"Ще направим всичко възможно! Една част от това трасе е налична инфраструктура - малко над 150 километра. Близо 484 километра е липсващата инфраструктура, която ние  трябва да изградим. Ако имаме официално потвърждение, ако, разбира се, всички анализи, които правим до момента, се потвърдят, ние ще направим всичко възможно това да бъде факт, защото е в интерес на България, и на целия регион.\"", "date": "2018.11.30", "title": "Теменужка Петкова: България ще запази стратегическото си място на газовата карта на Европа"}
{"url": "https://www.faktor.bg/bg/articles/temenuzhka-petkova-problemite-s-yuzhen-potok-zapochnaha-pri-pravitelstvoto-na-oresharski", "text": "\"Консенсусът, който взехме днес, е важен знак, че успяваме да се обединим и да работим в името на България. Важно е да кажем какво правим оттук нататък. Трябва да вървим напред\", заяви енергийният министър Теменужка Петкова на извънреден брифинг в парламента. \"Както знаете, \"Газпром\" пусна съобщение, че ще участва във фазата с реализация на проекта за разширяване на газификационната инфраструктура в страната. Когато ще се изгражда такава инфраструктура, трябва да проверим дали ще има интерес. Тук става въпрос за дългосрочни проекти, затова трябва да имаме финансова сигурност за тези проекти. Предстои да се даде старт на третата, финална фаза, за да видим кои фирми ще проявят интерес към изграждането на тази инфраструктура\", добави тя. \"Това, че \"Газпром\" прояви интерес, значи, че тръбата на \"Турски поток\" ще мине през България. Това е добра новина. Смятам, че всички сме извлекли своите поуки от спирането на \"Южен поток\", заключи Петкова. \"Проблемите с \"Южен поток\" започнаха по времето на правителството на Орешарски. Тогава казахме, че това ще бъде предмет на разследване от страна на ЕК. Спирането на проекта стана след посещение на Путин в Турция. Да се прехвърля вината за спирането на \"Южен поток\" върху ГЕРБ е напълно неуместно\", обясни Делян Добрев. \"Заявяването на интерес към ползването на тази инфраструктура показва какъв капацитет ще бъде резервиран и за какъв период от време. Всичко зависи от това какви ще са условията, които сега \"Булгартрансгаз\" ще обяви. На първо място, трябва да се изградят 11 км от турската граница, после още 151 км газопреносна мрежа. Нужни са още 2 компресорни станции, които трябва да гарантират качеството на пренасяния газ\", каза още енергийният министър. \"Надяваме се, в рамките на тази процедура да се получи и по-ниска цена от тази, която ние сме дали. Инфраструктурата ще е българската, за нея ще плати \"Булгартрансгаз\". \"Газпром\" нямат ангажимент към построяването. Тръбата излиза на сушата на турска територия. Газоизмервателната станция също ние ще я изградим. Няма риск да не дойдат количествата, които трябва да дойдат по нашата тръба\", завърши Петкова.", "date": "2018.11.30", "title": "Делян Добрев: Проблемите с \"Южен поток\" започнаха при правителството на Орешарски"}
{"url": "https://www.faktor.bg/bg/articles/donald-tusk-uveren-sam-che-es-shte-prodalzhi-sanktsiite-sreshtu-rusiya-prez-dekemvri", "text": "\"Европейският съюз отново ще продължи икономическите санкции срещу Русия, чиито срок на действие изтича през януари\". Това заяви председателят на Европейския съвет Доналд Туск в рамките на пресконференция в аржентинската столица Буенос Айрес, където започна тридневната среща на върха на страните от Г-20, предава TACC. „Европа е единна в подкрепата за суверенитета и териториалната цялост на Украйна. Ето защо съм уверен, че през декември ЕС ще продължи санкциите срещу Русия“, подчерта полският политик.", "date": "2018.11.30", "title": "Доналд Туск: Уверен съм, че ЕС ще продължи санкциите срещу Русия през декември"}
{"url": "https://www.faktor.bg/bg/articles/ministar-ananiev-prosrochenite-zadalzheniya-na-bolnitsite-namalyavat", "text": "Просрочените задължения на болниците намаляват, като към 30 септември 2018 г. спрямо същия период на предходната година се отчита намаление от 15 на сто. Това каза министърът на здравеопазването Кирил Ананиев по време на парламентарния контрол. Ананиев посочи, че от 161 млн. лв. просрочията намаляват с повече от 24 млн. лв.  Той уточни, че МБАЛ \"Бургас\", УМБАЛ \"Пловдив\", УМБАЛ \"Царица Йоанна-ИСУЛ\" и Университетската специализирана болница за активно лечение по онкология отчитат намаление на просрочените задължения към 30 септември 2018 г. с над 13 млн. лв.  Към 30 септември от всичките 62 болници с над 50 на сто държавно участие в капитала просрочени задължения вече нямат 20 от тях, отбеляза министър Ананиев.  Задълженията на общинските лечебни заведения са отговорност на собственика им, т.е. общините, напомни министър Ананиев и добави, че и при тях има тенденция на намаляване на просрочията. По думите му, изпратено е писмо до кметовете на общини, в които има болници, с препоръка да организират прилагането на Единния стандарт за финансово управление и в общинските лечебни заведения - търговски дружества.", "date": "2018.11.30", "title": "Министър Ананиев: 20 болници напълно са изчистили дълговете си"}
{"url": "https://www.faktor.bg/bg/articles/uchitelskiyat-sindikat-podkrepi-izuchavaneto-na-komunizma", "text": "Подкрепа към Министерството на образованието и науката (МОН) за въвеждане на съвременни адекватни програми, в т.ч. изучаването на тоталитарната комунистическа система по история в 10 клас, изразиха участниците в Националната конференция \"История в училище - осъзнаване на процесите в миналото за изграждане на бъдещето\". Конференцията, която се проведе днес, бе организирана от Синдиката на българските учители и фондация \"Конрад Аденауер\". Участниците в конференцията ще искат от министерството да се гарантира, че няма да се допускат политизиране на историята и изопачаване на факти по време на преподаването. Те настояват за междупредметна връзка, особено между литературата и историята. Учителите искат още университетите да синхронизират програмите си за обучение на учители по история, като ги осъвременят на база на съвременни исторически доказателства. Изнасяне на повече факти, цитиране на изследвания, ползване на ресурси от Държавния архив, показване на карикатури, правене на аналогии със съвременни проблеми - това са част от съветите как да се преподава история, които проф. Евелина Келбечева от Американския университет в Благоевград и проф. Красимира Табакова от Софийския университет \"Св. Климент Охридски\" дадоха на учителите. \"Липсата на адекватно знание за комунистическия период е причина за рамката, в която се движим\", обясни проф. Келбечева. Тя каза още, че има изследвания, според които голяма част от младите не знаят какво е комунизъм или падането на Берлинската стена, но биха слушали за носталгията по режима преди 1989 г. от своите баби и дядовци. Според нея в учебниците по история трябва да се учи за икономическите кризи по време на комунизма и за съветската окупация.", "date": "2018.11.30", "title": "Проф. Келбечева: Има млади хора, които не знаят какво е комунизъм, но биха слушали за носталгията по режима преди 1989"}
{"url": "https://www.faktor.bg/bg/articles/sblasatsi-mezhdu-politsiyata-i-zhaltite-zhiletki-v-bryuksel", "text": "Полицията в Брюксел използва днес водно оръдие и сълзотворен газ срещу няколко стотици \"жълти жилетки\", събрали се в протест срещу бедността. Местни медии уточняват от мястото на събитието, че протестиращите първи са проявили агресия, като са замервали служителите по сигурността с камъни, пиратки и димки. Досега са задържани около 60 души - заради носенето на забранени предмети, но и на очила за ски. Засега мащабът на протеста е скромен. Мнозина от поддръжниците на \"жълтите жилетки\" се въздържаха да пътуват днес до столицата от опасения, че в него може да се намесят анархисти. Говорител на полицията днес съобщи, че премиерът Шарл Мишел е готов да приеме представители на протестиращите. Час по-късно това бе опровергано от кабинета на премиера.  Репортери съобщават, че протестиращите се движат из центъра на града сякаш безцелно. В предните дни бе изяснено, че първоначално един от организаторите на протестите на \"жълтите жилетки\" в страната е поискал разрешение от властите за шествие днес. По-късно той оттегли заявката си, а властите отмениха издаденото разрешение. По силата на закона днешният протест в Брюксел е неразрешен. В различни съобщения в медиите се отбелязва, че протестиращите възразяват не само срещу цената на горивата, както досега, но и срещу ниските доходи, данъчната политика, работата на медиите. \"Жълтите жилетки\" в последните дни станаха повод за саморазправа с телевизионен екип, за задържането на журналист от полицията, за уволнението на дългогодишен политически наблюдател в най-гледаната френскоезична телевизия в страната. Протестиращи са на мнение, че медиите поддържат нездравословно близки отношения с политиците и не отразяват професионално протестите.", "date": "2018.11.30", "title": "Сблъсъци между полицията и \"жълтите жилетки\" в Брюксел"}
{"url": "https://www.faktor.bg/bg/articles/sasht-s-ultimatum-kam-turtsiya", "text": "Правителството на Турция трябва да избере между това да приеме доставките на руските зенитно-ракетни системи С-400 „Триумф“ или да остане партньор в международната програма за изтребителите F-35. Това предупреди новият председател на сенатската комисия за въоръжените сили Джеймс Инхоф, предават Bloomberg и \"Фокус\".  „Турция не може да остане в програмата F-35, ако продължи напред с доставките\" на руската система, заяви сенаторът от Републиканската партия в изявление за американската медия. Коментарите му бяха по повод доклада на Пентагона, изготвен по поръчка на Конгреса на САЩ, в който бяха отправени предупреждения, че „администрацията ще преразгледа продължаващото участие на Турция като една от осемте страни партньори\".  Турция е важен партньор в международната програма за F-35 и е единственият източник в света за някои от частите на бойния самолет. Тя е част от нея от 1999 г. насам, като оттогава насетне отбранителната й индустрия заема активна роля в производството на самолети и инвестира 1,25 млрд. долара в развитието на изтребителя.  Страната планира да закупи 100 самолета F-35 през следващите години, но към настоящия момент е одобрена продажбата на 30 от тях. Първите два ще бъдат предадени на турските военни до март догодина.  През декември 2017 г. Анкара се съгласи да купи две руски системи С-400 в сделка на стойност над два милиарда долара. Турските официални представители многократно заявиха, че споразумението е наложително с цел покриване на нуждите на страната за националната й сигурност. С доставките на системите в Анкара има за цел да засили своите отбранителни способности на фона на заплахите на терористите от „Ислямска държава“ и „Работническата партия на Кюрдистан“, както и на фона на конфликтите по границите й със Сирия и Ирак.  Анкара бе разочарована от съюзниците си от НАТО поради липсата на сътрудничество за посрещане на нуждите на отбраната. На 25 октомври министърът на отбраната Хулуси Акар заяви, че Турция ще започне инсталирането на противоракетни системи С-400 през октомври 2019 г.", "date": "2018.11.30", "title": "САЩ с ултиматум към Турция: Анкара да избере - или руския С-400, или US F-35"}
{"url": "https://www.faktor.bg/bg/articles/vigenin-krim-e-ukrainska-teritoriya-no-vaprosat-za-rusiya-e-zabravena-tema", "text": "Депутатът от БСП Кристиан Вигенин защити президента Румен Радев за позицията му за конфликта между Украйна и Русия. Пред Нова ТВ той заяви, че медиите изваждали думи на държавния глава от контекста на това, което е искал да каже като заглавия.  Социалистът заяви, че винаги ще има напрежение между Киев и Москва, докато не стане ясно на кого е Крим. \"Крим е украински според международното право, но всеки ден се засилва руското влияние на полуострова. Санкциите срещу Русия не водят до нищо, но Европейският съюз няма по какъв друг начин да реагира. България няма интерес от засилване на напрежението в Черно море и на присъствието на повече натовски кораби. Позицията на БСП е, че Петро Порошенко използва военното положение, за да спечели предстоящите избори\", каза още Вигенин и допълни, че българското правителство е подходило внимателно към напрежението между Украйна и Русия.", "date": "2018.11.30", "title": "Вигенин брани президента, обвини медиите, че не вадят коректни заглавия за Радев"}
{"url": "https://www.faktor.bg/bg/articles/sled-brekzit-london-mozhe-da-zagubi-do-800-mlrd-evro", "text": "Лондонското Сити - един от водещите финансови центрове в света - може да загуби до 800 млрд. евро заради прехвърлянето на дейността на международни банки и други финансови институции в германският Франкфурт на Майн заради Брекзит, съобщи британският в. \"Гардиън\", позовавайки се на организацията Франкфурт Майн фейненс (Frankfurt Main Finance). По данни на организацията над 30 банки и финансови компании са избрали за място на работата си Франкфурт, пише Медиапул. Сред банковите групи, които прехвърлят част от служителите си от Сити във Франкфурт, са посочени Морган Стенли (Morgan Stanley), Джей Пи Морган (J.P.Morgan), Ситигруп (Citigroup), Лойдс (Lloyds), Барклис (Barclays), Роял банк ъв Скотланд (RBS), Дойче банк (Deutsche Bank), Креди Сюис (Credit Suisse), Мидзухо (Mizuho), Номура (Nomura), ВТБ.  \"Като цяло очакваме от Лондон във Франкфурт да бъдат прехвърлени активи на стойност 750-800 млрд. евро, при което голяма част от тях - през първото тримесечие на 2019 година\", посочва Хубертус Вет, управляващ директор на Франкфурт Майн фейненс. Според оценки на компанията към 2022 г. в германския финансов център ще бъдат създадени близо 10 000 нови работни места в банковия сектор. На този фон група британски депутати предложи поправка, за да блокира споразумението на министър-председателката Тереза Мей за Брекзит, което трябва да бъде обсъдено в парламента следващата седмица, и да изключи възможността за излизане на Великобритания от Европейския съюз без сделка, предаде Ройтерс. \"Внесох следобед тази поправка - с подкрепата на Ивет Купър, Доминик Грийв, Рейчъл Рийвс, Сара Уластън и Мег Хилиър - към предложението на правителството за споразумението за излизане от ЕС\", написа в Туитър опозиционният депутат Хилари Бен, като придружи изявлението си със снимка на копие на предложената от него поправка. \"Тя се противопоставя на сделката, отхвърля възможността за Брекзит без сделка . . . и би позволила на Камарата на общините да изрази своето мнение за това какво би трябвало да се случи по-нататък, ако сделката на министър-председателката претърпи поражение\", заяви той.", "date": "2018.11.30", "title": "След Брекзит Лондонското сити може да загуби до 800 млрд. евро"}
{"url": "https://www.faktor.bg/bg/articles/belgiyskoto-razuznavane-s-nostalgiya-po-studenata-voyna-togava-vragat-be-sssr-sega-zaplahite-sa-ot-vsyakade", "text": "Заплахата днес идва от всички посоки, а преди беше лесно - врагът беше само един, СССР. Това коментира представител на командването на разузнавателните служби на Белгия, цитиран от местни медии. Белгийското разузнаване твърди, че 32 месеца след атентатите в Брюксел заплахата остава, като най-големи са опасенията от действия на терористи, наричани \"вълци-единаци\". Данните показват, че в последните години работата на белгийските разузнавачи е нараснала двойно, особено заради въведените допълнителни проверки на служителите в чувствителни области. Специалните служби отбелязват в доклад за дейността си, че подходът в работата им се е променил коренно. Днес различните служби за сигурност в страната и техните международни партньори започват да обменят данни и опит, за разлика от миналото, когато всеки е пазел \"своите\" тайни за себе си до появата на нужда да ги сподели, съобщи БТА. Част от този нов обмен е споделянето на опит между държави, пострадали от действията на терористи.", "date": "2018.11.30", "title": "Белгийското разузнаване с носталгия по Студената война: Тогава врагът бе СССР, сега заплахите са от всякъде"}
{"url": "https://www.faktor.bg/bg/articles/ukrayna-sezira-evropeyskiya-sad-po-pravata-na-choveka-za-konflikta-s-rusiya", "text": "Европейският съд по правата на човека, който беше сезиран вчера от Украйна във връзка с конфликта с Русия в Азовско море, изпрати официални въпроси на Москва, давайки й срок до понеделник да представи отговори, предадоха Франс прес и БНТ. Украйна поиска Европейският съд по правата на човека да посочи на страните какви временни мерки трябва да бъдат приети, за да се предпазят интересите на страните. Това е \"спешна процедура\", която се прилага \"само в случаите, когато има непосредствен риск от непоправими щети\", отбеляза съдът. \"Украинското правителство поиска специално Русия да окаже спешна медицинска помощ на ранените моряци и да даде информация за здравословното състояние на украинските екипажи, за мястото на задържането им и медицинските грижи, които им се оказват\", подчерта Европейският съд по правата на човека. Освен това Киев иска 24-те моряци от украинския военноморски флот, заловени в неделя, трима от които са ранени, да бъдат третирани като военнопленници в съответствие с правилата на Женевската конвенция от 1949 г., както и незабавно да бъдат репатрирани. Преди да приеме подобни временни мерки, съдът изпрати два официални въпроса на Русия. \"Лишени ли са от свобода моряците и офицерите от украинските съдове \"Бердянск\", \"Никопол\" и \"Яни Капу\"? Ако това е вярно, въз основа на какво са задържани? Може ли да бъде потвърдено, че сред моряците и офицерите от трите украински кораба има ранени? Ако случаят наистина е такъв, какви са раните им и каква медицинска помощ им се оказва?\", пита Европейският съд по правата на човека, който поиска от Москва да предостави всички документи, свързани със случая.", "date": "2018.11.30", "title": "Украйна сезира Европейския съд по правата на човека за конфликта с Русия"}
{"url": "https://www.faktor.bg/bg/articles/novini/balgariya/atlantitsi-ofertite-za-f-16-i-gripen-vklyuchvat-li-amunitsiite-i-vaorazhenieto", "text": "В тъмнината на \"радиомълчанието\" по избора на новите бойни самолети и спекулациите около предложените на България цени, някой досега сетил ли се е да си зададе следния важен въпрос:  От медийни публикации става ясно, че Словакия ще закупи 14 самолета F-16 блок 70/72 Viper, каквито се предлагат и на нас, за 1,589 милиарда евро (около 1,8 милиарда долара), като в цената се включват: самолетите, амунициите, обучението на пилотите и логистичната поддръжка за две години. Това прави по около 113,5 милиона евро, или около 222,5 милиона лева на самолет. Припомняме, че съгласно Доклада за дейността на Временната комисия за проучване изпълнението на процедурата по избор на нов тип боен самолет от септември 2017 г., изготвен във връзка с разследването на процедурата за периода 2010-2017 г., стр. 24, тогавашните оферти за F-16 и Gripen НЕ са включвали цената на въоръжението. Въпросът сега е, какво ще договаря България? След като избраната от Словакия оферта за F-16 Viper включва и амунициите, разходите за които по принцип са големи, дали настоящата оферта на \"Локхийд Мартин\" за България включва въоръжението и амунициите?  Същият въпрос важи и за Gripen, JAS 39 C/D, на СААБ! Засега в медиите само се спекулира по темата с предложените цени на двата основни конкурента - F-16 и Gripen. И дали предложението на единия кандидат не надхвърля финансовата рамка от 1,8 милиарда лева с ДДС, съгласно одобрения от Парламента актуализиран Проект за инвестиционен разход. И ако го надхвърля, какви са възможните варианти за действие? Това са важни въпроси, но има и други детайли, които тепърва трябва да бъдат изяснявани и аргументи, които да бъдат оценени, за да се вземе възможно най-доброто решение. Затова следим темата отблизо, информираме обществото и ще продължаваме да повдигаме навреме трудни въпроси.", "date": "2018.11.30", "title": "Атлантици: Офертите за F-16 и „Грипен” включват ли амунициите и въоръжението?"}
{"url": "https://www.faktor.bg/bg/articles/temenuzhka-petkova-vtorata-traba-na-turski-potok-shte-mine-prez-balgariya", "text": "Втората тръба на „Турски поток“ ще мине през България. Това каза министърът на енергетиката Теменужка Петкова на брифинг в Народното събрание. „Газпром“ пусна официално съобщение, че проява интерес и ще участва в третата обвързваща фаза на пазарния тест, който „Булгарстрансгаз“ ще обяви в началото на декември, свързан с реализацията на проекта за разширение на газопреносната инфраструктура в България“, заяви Петкова. „Европейските регламенти в областта на енергетиката предвиждат много ясно какви правила трябва да бъдат спазени ,за да се изгради инфраструктура в областта на природния газ. Според тях трябва да се проведе пазарен тест, за да се разбере дали е налице сигурност и финансова устойчивост“, каза още тя. Енергийният министър посочи, че втората тръба на „Турски поток“ ще мине през България. „Оттук нататък следва стриктно спазване на европейските правила, за да елиминираме всички грешки от „Южен поток“. Условията, които обяви „Булгарстрансгаз“ в третата обвързваща фаза, ще стане ясно кой резервира капацитет, в какви количества и за колко години“, заяви Петкова.", "date": "2018.11.30", "title": "Теменужка Петкова: Втората тръба на „Турски поток“ ще мине през България"}
{"url": "https://www.faktor.bg/bg/articles/ginka-varbakova-ne-e-platila-na-chez", "text": "\"Инерком\" все още не е платил на ЧЕЗ за покупката на българските активи на чешкото дружество. Информацията е потвърдена за БНР от централата на компанията в Прага.  Днес изтича крайният срок за плащането, но от чешката компания отказват подробности за последиците, ако то не постъпи.  Междувременно в материал, озаглавен \"Предстои продажбата на българските активи на ЧЕЗ\", \"Лидове Новини\" обръща внимание на факта, че Гинка Върбакова не е влязла в управителния съвет на ЧЕЗ България на общото събрание на акционерите .  Това може да е сигнал, че до сделка няма да се стигне, коментират от изданието.", "date": "2018.11.30", "title": "Сделката с ЧЕЗ под въпрос: Гинка Върбакова не е платила за българските активи"}
{"url": "https://www.faktor.bg/bg/articles/ikonomika/valentin-nikolov-zatvorim-li-tets-maritsa-iztok-zapochva-rezhim-na-toka", "text": "\"80% от газовата инфраструктура минава през България. Това е ясно на всеки инвеститор. В края на миналата година възложихме проучване с европейски средства. Ако няма руска газ, няма как да имаме достатъчно гориво за хъба с Гърция\". Това заяви пред Нова ТВ депутатът Валентин Николов.  \"Ако сега не работим за руски газ през Турция, страната ни ще загуби. Наложат ли се санкции срещу Русия срещу за газа, ще бъдат ощетени 1/3 от европейските граждани. В парламента много рядко се политизира темата за енергетиката и обикновено постигаме консенсус. Имаше спор за \"Южен поток\", но ГЕРБ не го е спирала, а правителството на Пламен Орешарски. Страната ни нямаше нужда да се загробва с подобен енергиен проект\", каза още Николов.  \"Франция и Германия могат да си позволят да бъдат бързо екологични в енергетиката, но за нас това е непосилно. Затварянето на ТЕЦ \"Мини Марица-изток\" означава, че 10 000 души остават без работа и режим на тока. Трябва да намерим дългосрочен вариант\", каза още зам.-председателя на парламентарната комисия по енергетика.", "date": "2018.11.30", "title": "Валентин Николов: Затворим ли ТЕЦ \"Марица-изток\", започва режим на тока"}
{"url": "https://www.faktor.bg/bg/articles/ikonomika/ramadan-atalay-s-turski-potok-tryabva-da-izmislim-kak-da-prodavame-ruski-gaz-na-ukrayna", "text": "\"Студеният резерв е активиран и той не е държавна тайна. Консумацията на енергия е увеличена двойно заради ниските температури. Принципната позиция на ДПС е против ядрената енергетика\". Това заяви пред БНТ депутатът от ДПС Рамадан Аталай.  \"Ядрената енергетика не е необходима на България. Нашите експерти са на критичния минимум\", заяви Аталай и заяви, че експертите на партията остаряват.  \"Евдокия Манева спря \"Син поток\". За България е добра новина, че руска тръба минава през страната ни. Ние трябва да помислим как да доставяме руски газ към Украйна\", коментира Аталай. Тезата му прозвуча абсурдно на фона на конфликта, в който се намират Москва и Киев.", "date": "2018.11.30", "title": "Рамадан Аталай с абсурдни идеи: С \"Турски поток\" трябва да продаваме руски газ на Украйна"}
{"url": "https://www.faktor.bg/bg/articles/lachezar-bogdanov", "text": "При всички положения през следващата година ще има повишаване на лихвите – това е неизбежен процес, прогнозира икономистът Лъчезар Богданов в ефира на Би Ти Ви.  По думите му достъпът до кредити ще стане по-труден, както и самите кредити ще станат по-скъпи. ,,Основният проблем е доколко последните 4 години бяха години на растеж, на устойчив и автентичен, или това бе растеж, подкрепян най-вече от политиката на Европейската централна банка за нулеви лихви. Според мен по-скоро може да се твърди, че този растеж е благодарение на именно тези нулеви лихви'', посочи експертът. ,,България изнася около 67 % от стоките си за ЕС. Когато лихвите се вдигнат, когато растежът се забави, това неминуемо води до свиване на търсенето, което от своя страна ще окаже негативно влияние върху българския бизнес'', заяви Богданов. ,,България в момента е заявила желание да влезе в сътрудничество с ЕЦБ. С други думи, българската страна сама се е натоварила с конкретни ангажименти по този път. Част от тях вече са изпълнени, като например проверката на шестте банки, подета от ЕЦБ, е една такава стъпка. Когато се установи какво е състоянието на банковата система у нас, това ще означава че ЕЦБ, ако пожелае, ще може да напише някакво съобщение, че конкретна банка има проблем, да даде статистика за нея или дори да ѝ отнеме лиценза”, посочи  икономистът.", "date": "2018.11.30", "title": "Лъчезар Богданов прогнозира - кредитите ще стават по-трудни и по-скъпи"}
{"url": "https://www.faktor.bg/bg/articles/11-apelativni-spetssadii-do-vss-ima-li-panov-tendentsiozno-otnoshenie-kam-nas", "text": "11 апелативни спецсъдии са изпратили искане до Висшия съдебен съвет (ВСС) съдебните кадровици да изразят становище дали вчерашната проверка от шефа на Върховния касационен съд (ВКС) Лозан Панов по делата за мерките за неотклонение срещу подсъдимата за подкуп кметица Десислава Иванчева и заместничката й Биляна Петрова, е правомерна. Магистратите изразяват тревога, тъй като проверката от ВКС е в момент, когато състав на апелативния спецсъд трябва окончателно да реши да остави Иванчева и Петрова зад решетките или да ги пусне под домашен арест, както прецени първият съд. \"Молим ви да изразите становище правомерно и допустимо ли е да се нарежда проверка, включваща и неприключило производство, в срока на произнасяне на компетентния съд, без никакви данни и посочване на каквито и да е фактически основания за отклонения в разписаните правила за организацията на дейността на съдебния орган, и съставлява ли това опит за оказване на влияние върху вътрешното убеждение на съдиите, на които предстои да се произнесат по спорния предмет\", гласи част от искането на съдиите до ВСС. Те искат мнението на съдебните кадровици и дали наредената проверка от Панов е проява на тенденциозно отношение към апелативния спецсъд, \"предвид обстоятелството, че спрямо никой друг съдебен орган в страната, не са били предприемани проверки при идентични условия\". \"Съзнаваме огромната отговорност, която носим с оглед естеството на възложените ни дела - за организирана престъпност, корупция и престъпления против Републиката, чието разглеждане фокусира върху нас и огромни обществени очаквания. Непрекъснатите медийни атаки, на които съдът е подложен, и непрекъснатите проверки, някои от които продиктувани именно от медийни изяви, приемаме като част от отговорността ни, ръководейки се от принципа за осигуряване на прозрачно правосъдие\", казват още 11-те съдии. Под искането за становище до ВСС подписите си са сложили председателят на апелативния спецсъд Георги Ушев и съдиите Галя Георгиева, Веселина Вълева, Димчо Георгиев, Румяна Илиева, Красимира Костова, Красимира Райчева, Магдалена Лазарова, Емилия Петкова, Венелин Иванов и Даниела Костова,, съобщава \"24 часа\".", "date": "2018.11.30", "title": "11 апелативни спецсъдии до ВСС: Има ли Панов тенденциозно отношение към нас по делото \"Иванчева\"?"}
{"url": "https://www.faktor.bg/bg/articles/300-000-leva-natapkani-v-chorap-otkriha-burgaski-mitnichari", "text": "155 000 недекларирани евро с левова равностойност над 300 000 лева откриха митнически служители от отдел „Митническо разузнаване и разследване\"/МРР/ в Митница Бургас, при проверка на лек автомобил. Колата с чуждестранна регистрация е пристигнала на Митнически пункт Лесово на 28.11.2018 г. късно през нощта, в посока от България към Турция. В автомобила са пътували шофьорът със съпругата си- турски граждани и техен спътник - немски гражданин.  На българския митнически пункт и тримата са заявили, че нямат нищо за деклариране. При извършената митническа проверка от екип на отдел МРР, митническите служители откриват първо 30 000 недекларирани евро в дамската чанта на жената. В личната чанта, в дрехите на шофьора и в подлакътник на автомобила са открити още 70 000 недекларирани евро. Други 55 000 евро са открити в джобове по дрехите и в личен багаж на третия пътник, като 50 000 евро от валутата е била поставена вътре в чорап, в негова раница. Недекларираната валута - общо 155 000 евро в различни купюри е иззета. Срещу жената - турска гражданка е съставен акт за административно нарушение. Срещу другите двама пътници в автомобила, шофьорът- турски гражданин и пътникът - немски гражданин, е образувано досъдебно производство по описа на Митница Бургас, което се провежда от разследващ митнически инспектор, под надзора на Районна прокуратура Елхово.", "date": "2018.11.30", "title": "300 000 лева, натъпкани в чорап, откриха при проверка на ГКПП \"Лесово\""}
{"url": "https://www.faktor.bg/bg/articles/sadat-zatvori-hotela-na-arabadzhievi", "text": "Върховният административен съд (ВАС) разпореди затварянето на хотел \"Маринела\" в София, като отмени определението на по-долна инстанция, с което се спираше изпълнението на решението на Националната агенция по приходите (НАП) за затваряне, става известно от съобщение на сайта на институцията. Решението не подлежи на обжалване. Забранява се достъпът до хотела в срок от 7 дни. Казусът стигна до ВАС, след като приходната администрация разпореди запечатване на хотела на Ветко и Маринела Арабаджиеви заради системно укриване на приходи. Софийският административен съд обаче спря изпълнението на това решение на НАП, тъй като било немотивирано. Месец преди това - на 28 септември данъчните запечатаха хотела за седмица заради данни, че част от фискалните апарати в хотела не са имали връзка с приходната агенция. От \"Маринела\" тогава съобщиха, че става въпрос за липсващо свидетелство за регистрация на Интегрирана автоматизирана система за управление на търговската дейност. На 3 октомври Административният съд в София отмени запора на част от обектите в хотела. Два дни по-късно, на 5 октомври, данъчните отново запечатаха хотела, този път заради липса на връзка между фискално устройство и системата на НАП.  Ветко Арабаджиев и съпругата му Маринела са обвинени в участие в организирана престъпна група за данъчни престъпления и пране на пари. Двамата са извън страната и се издирват от Интерпол. Съдът е запорирал банкови сметки и търговски дялове на семейство Арабаджиеви, защото в официалните регистри Ветко Арабаджиев не фигурира като собственик на недвижими имоти и автомобили. В същото време стана ясно, че Николай и Евгения Баневи се връщат в България по Никулден. Това съобщава Dir.bg, позовавайки се на дъщерята на Дочка Банева – Раиса Иванова. Двойката си идва в родината без децата си, защото наследниците на Баневи учат в чужбинско училище, за което вече била изплатена едногодишната им такса за обучение. Майката на Банев – Мария Банева, е във Франция, за да се грижи за тях и да намери по-евтина квартира за пребиваването им там, тъй като семейството било във финансова криза.  Баневи все още не били платили на френския си адвокат, с оправданието, че нямат пари. Натоварили близко до тях лице - интериорния архитект на имението им в Бояна - арх. Димитър Дюлгеров да продаде скъпи картини, между които и творби на Владимир Димитров-Майстора, със средствата от които Баневи да си оправят дълговете. Архитектът от Стара Загора е светило на съвременния дизайн и автор на разкоша в резиденцията на Баневи. Говори се, че именно той е проектирал и изпълнил прочутата сауна на Евгения Банева, копирана от сауната в резиденцията в Шабла на Тодор Живков. Дюлгеров е далечен роднина на Евгения Банева, а тя пък била в основата на запознанството му с неговата съпруга - туроператор, чийто брат Златин работел за Баневи в комплекса \"Русалка\".", "date": "2018.11.30", "title": "Съдът затвори хотела на Арабаджиеви, Баневи се оплакват от финансова криза"}
{"url": "https://www.faktor.bg/bg/articles/obshtestvo/ulitsata/drift-na-zavoy-s-letni-gumi-e-nay-veroyatnata-prichina-za-katastrofata-s-uchilishtniya-avtobus", "text": "Дрифт на завой с микробус с летни гуми е най-вероятната причина за катастрофата с училищния автобус, станала вчера между русенските села Пиперково и Джулюница, съобщиха от полицията.  Зад волана на микробуса \"Форд Транзит\" с холандска регистрация е бил 20-годишен младеж. Той изгубил контрол над буса, навлязъл в лентата за насрещно движение и се е блъснал челно с ученическия автобус, управляван от 62-годишен шофьор. Алкохолната проба и на двамата водачи е отрицателна.. За щастие, двете возила са се движили бавно, затова въпреки челния удар, не се е стигнало до&nbsp;по-сериозни рани. Екипът на Спешна помощ е откарал две от пътничките в автобуса - момичета&nbsp;на 15 и 17 г. за преглед в МБАЛ – Бяла, а впоследствие за оказване на медицинска помощ е&nbsp;отведен и 20-годишен пътник от буса.", "date": "2018.11.30", "title": "Дрифт на завой с летни гуми е най-вероятната причина за катастрофата с училищния автобус"}
{"url": "https://www.faktor.bg/bg/articles/osvetiha-agentite-na-ds-sred-sadebnite-zasedateli-v-kardzhali-kula-i-kubrat", "text": "Комисията по досиетата разкри сътрудниците сред съдебните заседатели в районните съдилища в градовете Кула, Кърджали и Кубрат, съобщава  Проверката на съдебните заседатели в районния съд в   е засегнала общо 97 души. От тях с принадлежност към ДС са установени 9 лица (решение №1490 от 26 ноември 2018 г.). Комисията е обявила данните за 8 от тях, тъй като едно лице е починало. Разкритите сътрудници са: Байрам Сейдали Юсеин, съдебен заседател от 01.01.2010 г. до 31.12.2014 г.; Георги Недев Бъчваров, съдебен заседател от 01.01.2005 г. до 31.12.2009 г.; Ердинч Енвер Мустафа, съдебен заседател от 2000 г. до  2014 г.; Мюмюн Юзеир Али, съдебен заседател от 2000 г. до 2009 г.; Неджатин Мехмед Салим, съдебен заседател от 2000 г. до 2014 г.; Рахим Ешреф Мустафа, съдебен заседател от 2010 г. до 2014 г.; Салимехмед Байрамов Мехмедалиев, съдебен заседател от 2000 г. до 2004 г.; Хайретин Рамадан Халим, съдебен заседател от 2000 г. до 2004 г. Комисията е подчертала, че председателят на районен съд-Кърджали не предоставил необходимите данни за извършване на проверка на съдебните заседатели в периода от 10 ноември 1989 г. до 1999 г. Проверката в районен съд   е обхванала 77 души, които са били или в момента изпълняват длъжността съдебен заседател. От тях Комисията е установила общо 6 лица с принадлежност към Държавна сигурност. Обявила е обаче данни за 5–ма, тъй като едно лице е починали и в тези случаи по закон информацията не е публична (решение №1488 от 26 ноември 2018 г.). Разкритите сътрудници са: Веселин Василев Ненков, съдебен заседател от 2009 г. до 2014 г.; Здравко Станев Николов, съдебен заседател от 2000 г. до 2004 г.; Иван Маринов Борисов, съдебен заседател от 2009 г. до 2014 г.; Митко Ангелов Йовчев, съдебен заседател от 2009 г. до 2014 г.; Хюсеин Али Манав, съдебен заседател от 2004 г. до 2009 г. Комисията е подчертала, че за периода от 10 ноември 1989 г. до 1999 г. председателят на районен съд-Кубрат не е предоставил необходимите данни. Проверката на съдебните заседатели в районния съд в гр.   е обхванала общо 38 лица (решение №1489 от 26 ноември 2018 г.). От тях с принадлежност към ДС Комисията е установила двама души, като и двамата съдебни заседатели изпълняват тази длъжност и в момента: Лидия Любенова Василева, съдебен заседател от 2005 г.; Цветан Василов Маджарски, съдебен заседател от 2016 г. И председателя на районния съд в Кула не е предал на Комисията необходимите данни за извършване на съдебните заседатели в периода от 10 ноември 1989 г. до 1999 г. Проверката на съдебните заседатели в районните съдилища в страната продължава по азбучен ред на населените места.", "date": "2018.11.30", "title": "Осветиха агентите на ДС сред съдебните заседатели в Кърджали, Кула и Кубрат"}
{"url": "https://www.faktor.bg/bg/articles/ek-za-grozdovata-rakiya-pone-40-gradusa-s-traditsionen-svetlozhalt-tsvyat-i-da-sadarzha-karamel", "text": "Европейската комисия одобри искането на България карнобатската гроздова ракия да бъде вписана в регистъра на защитените географски указания.  От Комисията уточняват, че ракията е с поне 40 градуса алкохол, има светложълт цвят, който се дължи на отлежаването в дъбови бъчви и прибавянето на карамел.  „Тази ракия има ясно изразен вкус на зряло грозде, а също така и нюанси на ябълка и смокиня. Тя се произвежда в няколко общини в източна България“, добавят от Комисията.  Новата марка става част от над 245 спиртни напитки, които вече са в този регистър, отбелязва БНР.", "date": "2018.11.30", "title": "ЕК одобри карнобатската гроздова, вписват я в регистъра на защитените географски означения"}
{"url": "https://www.faktor.bg/bg/articles/obshtestvo/ulitsata/snegorin-pregazi-sobstveniya-si-shofyor", "text": "Шофьор на снегорин беше прегазен от собствената си машина, предаде БНР. Инцидентът станал днес около 6 часа сутринта на километър от с. Ломци, общ. Попово. Шофьорът спрял на третокласния път, който почиствал, за да провери опесъчителя на машината. В този момент обаче снегоринът потеглил по наклона и го прегазил. Пострадалият бил откаран в МБАЛ-Търговище, но по-късно през деня починал. По случая е образувано досъдебно производство.", "date": "2018.11.30", "title": "Снегорин прегази собствения си шофьор"}
{"url": "https://www.faktor.bg/bg/articles/tezhko-vaorazheni-okupiraha-petrich", "text": "Тежковъоръжени полицаи окупираха кръговото кръстовище пред сградата на община Петрич. Десетима маскирани слязоха от микробуси на спецчастите със софийска регистрация. При акцията на земята бяха повалени и поставени белезниците на трима души, разказаха случайни минувачи, съобщава \"24 часа\". Все още няма официална информация каква е причината за специализираната полицейска операция.", "date": "2018.11.30", "title": "Тежковъоръжени окупираха Петрич"}
{"url": "https://www.faktor.bg/bg/articles/parlamentat-prie-promeni-v-energiynata-strategiya-na-balgariya", "text": "Парламентът прие проекторешение за промени в Енергийната стратегия на България до 2020 г.  Стратегията е озаглавена „За надеждна, ефективна и по-чиста енергетика“. Промените в документа са свързани с газов хъб „Балкан“ и създаване на концепция за изграждането му. За развитие на конкурентен пазар на природен газ, в контекста на европейските цели за изграждане на взаимосвързан и единен общоевропейски газов пазар, ще бъдат предприети действия за реализиране на концепция за изграждане на газоразпределителен център (хъб) на територията на България. Концепцията е в синхрон с проектите за развитие на Южния газов коридор и в пълно съответствие с плановете за развитие на газовата инфраструктура в Европа, в посока подобряване сигурността на доставките и диверсификацията на източниците и маршрутите на доставка на природен газ. Освен разширение съществуващата газова инфраструктура, с цел осигуряване на необходимата пазарна среда за осъществяването на газов хъб в страната, ще бъде създадена ликвидна и функционираща газова борса. Реализацията на концепцията ще допринесе за запазване на ролята на България на газовата карта на Европа, запазването на страната ни като основна държава, осигуряваща входни количества и търговия на природен газ и обезпечаване на сигурността на доставките на природен газ, не само за България, а и за Европа и региона. Депутатите разгледаха и проекта за ратифицирането на Споразумението за стратегическо партньорство между Европейския съюз и неговите държави членки, от една страна, и Канада. Споразумението утвърждава отношенията между ЕС и Канада като стратегически партньори чрез създаване на необходимите предпоставки за разширяване и задълбочаване на сътрудничеството в целия спектър от теми, формиращи дневния му ред. То е подписано на Срещата на високо равнище ЕС – Канада на 30 октомври 2016 г. в Брюксел и е одобрено от Европейския парламент на 15 февруари 2017 г. Отделни негови части се прилагат временно от 1 април 2017 г., защото е споразумение от смесен тип. Пълното им влизане в сила ще се осъществи след приключване на процеса на ратифицирането му и съответни други вътрешни процедури във всички държави членки на ЕС.", "date": "2018.11.30", "title": "Парламентът прие промени в Енергийната стратегия на България"}
{"url": "https://www.faktor.bg/bg/articles/premierat-na-maroko-kam-borisov-nashite-otnosheniya-sa-vrata-na-iztoka-i-zapada-i-severa-i-yuga", "text": "Съществуват големи възможности между България и Мароко за сътрудничество в сферата на сигурността и борбата с тероризма. Можем да се възползваме от стабилността във вашия регион. Това заяви министър-председателят Бойко Борисов по време на срещата между двете официални делегации, съобщиха от правителствената информационна служба. Разговорите са част от двудневната визита на българския премиер в Рабат.  Министър-председателят Борисов акцентира и върху възможността за по-тясно партньорство между полицейските служби между двете страни.  По време на разговорите беше обсъдено и разширяването на търговско-икономическите връзки между България и Мароко. Двамата правителствени ръководители бяха единодушни, че е необходимо засилването на партньорството с цел повишаване на инвестициите и стокообмена между двете държави.  Премиерът на Кралство Мароко Саад Еддин Ел Отмани изрази силно задоволство от разговорите. „Нашите отношения са врата на Изтока и Запада и Севера и Юга. Вашето посещение се вписва в общите ни усилия да засилим сътрудничеството си във всички сфери и нива“, подчерта още мароканският министър-председател.", "date": "2018.11.30", "title": "Премиерът на Мароко към Борисов: Нашите отношения са врата на Изтока и Запада и Севера и Юга"}
{"url": "https://www.faktor.bg/bg/articles/ruskoto-mvnr-ideologiyata-za-velika-albaniya-shte-predizvika-destabilizatsiya-na-yugoiztochna-evropa", "text": "Лансирането на идеологията за Велика Албания ще доведе до нестабилност на Балканския полуостров и възобновяване на конфликтите, заяви днес министерството на външните работи на Русия, цитирано от агенция ТАСС. Подобна реторика е в състояние да предизвика разрушаване на стабилността на Балканите, възобновяване на междуетническите конфликти и да подкопае многогодишните усилия на международната общност за гарантиране на мира в региона, подчерта руското външнополитическо ведомство. В изявлението се отбелязва, че на съвместно заседание на правителствата на Албания и на непризнатото (от Русия и други държави - бел. ред.) Косово на 26 ноември, премиерът на Албания Еди Рама е обявил план за създаване на единна албанска държава. Руското МВнР осъжда това изявление и го нарича провокация, която има за цел да лансира идеологията за създаване на Велика Албания. Москва очаква недвусмислена реакция от страна на САЩ и ЕС, а също осъждане на тази концепция, която е насочена към дестабилизация на Югоизточна Европа. Велика Албания е паналбанска идея за обединение на всички територии, на които живеят етнически албанци. В такъв случай може да има претенции към част от Гърция, половината от Македония, цялото Косово, част от територията на южна Сърбия, а също половината от Черна гора, отбелязва ТАСС.", "date": "2018.11.30", "title": "Руското МВнР: Москва очаква САЩ и ЕС да осъдят лансирането на идеологията за Велика Албания"}
{"url": "https://www.faktor.bg/bg/articles/deputatat-ot-bsp-bil-potresen-che-mvr-obezpechavane-obshtestveniya-red-kogato-tam-e-korneliya-ninova", "text": "Обезпечаването на сигурността и опазването на обществения ред се изразява в полицейско присъствие. Това каза министърът на вътрешните работи Младен Маринов в отговор на въпрос на народния представител от ПГ на „БСП за България“ Иван Иванов за засилено полицейско присъствие при срещи на лидера на партията Корнелия Нинова по „Визия за България“, предаде Агенция „Фокус“. Той уточни, че в Главна дирекция „Национална полиция“ е получена справка относно проведено охранително мероприятие от служители на ОДМВР-Ямбол на 21 ноември за обезпечаване на обществения ред на територията, обслужвана от Районно управление-Ямбол и Районно управление-Елхово“, коментира министър Младен Маринов. По думите му от поставените съобщения не е посочено, че на обществено достъпни места в различни селища на област Ямбол е получена информация за планирани срещи на народни представители с обществеността. \" Началникът на РУ – Елхово е предприел действия по обезпечаване сигурността и обезпечаване на обществения ред. Аналогични действия са предприети и от началника на РУ – Ямбол“, допълни още Маринов и обясни, че обезпечаването на сигурността и опазването на обществения ред се изразява в полицейско присъствие от страна на служители от териториална полиция и служители на полицаи, които носят службата в униформа. Той уточни, че в хода на обезпечаване на сигурността на мероприятията не са искани съдействия от страна на полицейските органи и не са констатирани нарушения на обществения ред.  Депутатът Иван Иванов от БСП заяви от своя страна, че е потресен. „Не знам дали разбирате какво ни изнесохте като информация току-що“, каза Иванов. Според него министърът третира срещите на БСП със свои избиратели като масови мероприятия и граждански безредици. Иванов попита кой е дал нареждане на служители на ОДМВР – Ямбол да присъстват на срещите и попита дали има заповед председателя на БСП и народните представители от опозицията да бъдат следени. От своя страна министър Маринов отговори на допълнителния въпрос и посочи, че всъщност информацията, която е изнесена показва, че не се е случило нищо по-различно от ежедневната дейност на служителите там. „Не са давани допълнителни сили. Полицейските служители са изпълнявали своята дейност на обществено място. Не са били в закрити помещения“, коментира още министърът. По думите му е преценено, че няма нужда от изготвяне на план за специализирана операция, тъй като няма рисково мероприятие.", "date": "2018.11.30", "title": "Депутат от БСП бил потресен, че МВР обезпечава обществения ред, когато там е Корнелия Нинова"}
{"url": "https://www.faktor.bg/bg/articles/ukrayna-obmislya-retsiprochni-merki-sled-zadarzhaneto-na-neyni-korabi-ot-rusiya", "text": "Украйна обмисля дали да отговори с \"реципрочни действия\", след като Русия откри огън по три украински военни кораба и ги задържа миналата седмица, каза днес представител на Службата за сигурност на Украйна (ССУ), цитиран от Ройтерс. Киев и Москва се обвиняват взаимно за инцидента през уикенда, при който бяха задържани трите кораба и техните екипажи. Украйна се страхува, че това е прелюдия към пълномащабно руско нахлуване. \"Обмислят се решения, свързани с предприемането на подходящи реципрочни действия в отговор на действията на агресора\", заяви Ихор Хусков от ССУ, цитиран от БТА.", "date": "2018.11.30", "title": "Украйна обмисля реципрочни мерки след задържането на нейни кораби от Русия"}
{"url": "https://www.faktor.bg/bg/articles/radev-ne-se-sdarzha-evropa-v-nikakav-sluchay-ne-tryabva-da-stava-zalozhnik-na-ukrainskata-vatreshna-politika", "text": "Рискът от ескалация на конфликта между Русия и Украйна е реален, но Европа в никакъв случай не трябва да става заложник на украинската вътрешна политика и амбиции. Затова е важно да разберем, че ние нямаме интерес от милитаризация на Черно море, което пряко ще рефлектира върху България и се надявам този конфликт да приключи възможно най-бързо. Това заяви президентът Румен Радев днес в отговор на журналистически въпрос за позицията на страната ни при ескалация на конфликта между Русия и Украйна, съобщиха от прессекретариата на държавния глава.  Президентът не се сдържа и с тези думи показа, че винаги е готов да застане на страната на една чужда държава.   Той призова всички страни да се придържат към нормите на международното право и да не нарушават законните граници. По думите му обикновени моряци не трябва да плащат цената на политическото противопоставяне.", "date": "2018.11.30", "title": "Радев не се сдържа: Европа в никакъв случай не трябва да става заложник на украинската вътрешна политика"}
{"url": "https://www.faktor.bg/bg/articles/rumen-radev-obyavi-che-e-na-edno-mnenie-s-pravitelstvoto-i-sindikatite-za-parizhkoto-sporazumenie", "text": "Попитан за протестите на миньори в страната и за предстоящата му среща с представителите на сидикалните организации у нас, президентът Румен Радев заяви пред журналисти, че напълно споделя тревогата на миньорите. „Със синдикатите и правителството сме на едно мнение – Парижкото споразумение трябва да се изпълнява, но без завишаване на целите. Това е моята позиция. Тя е отдавна известна, такава беше позицията и на служебното правителство“, посочи президентът. Държавният глава беше категоричен, че България трябва да съхрани работните места на миньорите, но очаква да види ясна политика и „ангажимент в стратегическа перспектива на нашето правителство към съхраняването на тези работни места на миньорите и към гарантиране на тяхната трудова заетост в една по-далечна перспектива“. Затова аз имам въпроси и към синдикатите, и към правителството, и се надявам да ги разискваме, добави Румен Радев. В отговор на въпрос дали позицията, която ще отстоява в Катовице, е координирана с правителството, Румен Радев подчерта, че e получил целия пакет документи, приет от Министерския съвет, както и изказване за форума, което е ревизирал, защото не е достатъчно убедително. „Днес ще го предложа на синдикатите“, посочи президентът и допълни, че до момента не е чул ясна и категорична позиция от страна на българското правителство за развитие на сектора на енергетиката в стратегическа перспектива.", "date": "2018.11.30", "title": "Президентът обяви, че е на едно мнение с правителството и синдикатите за Парижкото споразумение"}
{"url": "https://www.faktor.bg/bg/articles/boyko-borisov-ot-rabat-putin", "text": "„Да, вярно, в Украйна наближават избори, само че руският президент не е човек, с когото трябва да се шегуваш, и то на тема война.“ Така министър-председателят Бойко Борисов коментира конфликта между Русия и Украйна от столицата на Мароко - Рабат, където е на официално посещение. Българският премиер допълни, че е притеснен, \"защото много добре им знае характерите\". „Има абсолютно всички предпоставки (за възникване на сериозен конфликт, б.р.) - икономически, финансови, политически, натрупана омраза“, изтъкна българският министър-председателят. Затова той се надява да се върнат моряците и корабите, да се спазват споразуменията и да не се допускат подобни неща в бъдеще. „Истински съм разтревожен от конфликта, който сега се води между Руската федерация и Украйна. Този конфликт е една изключителна заплаха.“, изтъкна още снощи в лекция, която българският премиер изнесе на тема „Ролята на България за европейската интеграция на страните от Западните Балкани в контекста на българското председателство на Съвета на ЕС“. Пред дипломатите българският премиер изрази надежда, че моряците и корабите ще бъдат освободени и така ще бъде избегнат този конфликт. „Войната в Босна и Херцеговина беше толкова близо до нас. Ние, от българска страна, сме го преживели“, припомни още министър-председателят пред участниците. В лекцията си в Рабат премиерът отличи ключовата роля и усилията на България в процеса на европейското приобщаване на страните от Западните Балкани по време на нашето председателство на Съвета на ЕС, съобщават от правителствения пресцентър. Министър-председателят подчерта, че приетата от европейските лидери Софийска декларация по време на Срещата на върха в София на 17 май ЕС - Западни Балкани даде силно политическо послание към всички партньори от региона, потвърждавайки ангажимента на ЕС към европерспективата на тези държави. „Когато по време на нашето председателство си избрахме тази тема, бе казано, че дори е безразсъдно. Но това още повече ни амбицира. Неслучайно колегата Ципрас го нарече Балканското председателство“, посочи още Борисов. Той заяви, че страната ни ще продължи да работи активно за утвърждаване принципа на разбирателство и добросъседство в региона и за постигането на транспортна, енергийна и дигитална свързаност чрез регионални инфраструктурни обекти.", "date": "2018.11.30", "title": "Бойко Борисов от Рабат: Путин не е човек, с когото трябва да се шегуваш"}
{"url": "https://www.faktor.bg/bg/articles/mladen-marinov-mvr-ne-sledi-g-zha-ninova", "text": "МВР не следи г-жа Нинова, нито праща по-специална охрана на мероприятията на БСП. Това увери вътрешният министър Младен Маринов в парламента, запитан по подозренията на соцлидерката, които тя обяви от трибуната тези дни - че полицията е навсякъде около нея. Всъщност на скорошното мероприятие на БСП Елхово не се е случило нищо специално. Тези служители си работят там и не са направили нищо извънредно. Областният директор носи отговорност за обществения ред и преценява каква да е охраната след оценка на риска, уточни министърът на въпрос, който му зададе на парламентарния контрол депутатът от БСП Иван Иванов - за засилено полицейско присъствие на среща на БСП в града. Служителите на реда просто следят публичните съобщения за публичните мероприятия и ги обезпечават, допълнителни охранителни сили не са привлечени, категоричен е министърът. Той нямал възможност да отговори лично на Корнелия Нинова. Но е категоричен - към хората от БСП се подхожда както към всеки друг гражданин - според инструкциите и нормативните документи, заяви министърът, цитиран от \"24 часа\".", "date": "2018.11.30", "title": "Младен Маринов: Нямах възможност да отговоря лично на г-жа Нинова - МВР не я следи"}
{"url": "https://www.faktor.bg/bg/articles/ninova-1-2", "text": "Ако БСП спечели следващите парламентарни избори ще направи всичко възможно държавата да купи българските активи на чешкото енергодружество ЧЕЗ. Такава заявка даде лидерът на социалистите Корнелия Нинова пред представители на Вишеградската четворка, съобщават от пресцентъра на столетницата. По време на срещата на лидерите на партии от страните от Вишеградската четворка - Чехия, Полша, Унгария и Словакия, плюс Хърватия и България, председателят на БСП Нинова е провела двустранна среща с Павел Поц -представител на Чешката социалдемократическа партия, която участва в правителството на Чешката република и евродепутат. На нея е била обсъдена сделката за продажбата на ЧЕЗ България на \"Инерком\", чийто собственик е Гинка Върбакова. Нинова представила пред чешката страна доклада по казуса на временната парламентарна комисия на българското Народно събрание. Тя запозна чешките си колеги с позицията на БСП. “Тази сделка е непрозрачна, с подставени лица, тя засяга националната сигурност на България и сигурността на близо три милиона българи”, е казала още Нинова, посочват в съобщението си от пресцентъра на БСП.  Партийният лидер е обяснил съще, че досега от БСП са предприети всички парламентарни и законови мерки тази сделка да бъде спряна. “Тъй като чешката държава е собственик на акции в ЧЕЗ, моля информирайте чешкото правителство, че при спечелване на избори в България, БСП ще предприеме необходимите действия- българската държава да се заяви като кандидат-купувач и да участва в процедурата по продажбата. Ще работим за това - България да си върне собствеността върху тези активи. Във вашите държави те са държавна собственост. За нас това е въпрос на национален суверенитет”, подчертала на финала Корнелия Нинова.", "date": "2018.11.30", "title": "Нинова: Ако БСП спечели изборите, връщаме ЧЕЗ на държавата"}
{"url": "https://www.faktor.bg/bg/articles/politbyuro-na-tsk-na-bkp-kazvalo-kogo-da-osadyat-i-koy-da-pomilvat", "text": "По времето на комунистическия режим Политбюро на Централния комитет на Българската комунистическа партия е органът, който предварително казва кое следствие кой от арестуваните по политически причини лица да бъде предаден на съд и кой не, пише  . Включително и срещу висши партийни кадри по време на т. нар. преследване на врага с „партиен билет”. Това разкрива документ на Политбюро, който desebg.com публикува онлайн. Той представлява препис на „Б” (секретно) решение на висшия партиен орган от 15 февруари 1951 г., който се отнася до воденото следствие над група арестувани в „трайчокостовския заговор” – случаят с осъждането на бившия вицепремиер Трайчо Костов, който си позволява да постави условие за държавна тайна при търговски преговори със СССР през 1948 г. С постановлението си Политбюро се разпорежда следствието да бъде прекратено и кои от дотогавашните обвиняеми да бъдат предадени за съдене. Сред тях са висши партийни кадри като Петко Кунин, Иван Масларов, Стефан Богданов, Петър Семерджиев и др. В отделна точка е наредено да бъде отделно съден като чужд агент небезизвестният Лев Главинчев – един от главорезите в БКП, проявил се при масовите убийства без съд и присъди след 9 септември 1944 г., известен и с изравянето на костите на цар Борис III от гроба му в Рилския манастир, както и арестуването на художника карикатурист Райко Алексиев и побоищата над него преди творецът да почине от тях. Политбюро, което по това време се ръководи от Вълко Червенков, нарежда органите на Държавна сигурност да имат „утроена енергия” и да насочат всичките си усилия за „пълния разгром” на „вражеската агентура”. Политбюро подчертава, че задължава министъра на вътрешните работи при борбата за разгромяване на вражеските „елементи” да се пресичат и изкореняват всякакви тенденции органите на ДС да заобикалят ЦК на партията в каквато и да било форма. Документът е включен в разширения електронен вариант на сборника „Държавна сигурност – войникът на партията” на Комисията по досиетата, 2015 г.", "date": "2018.11.30", "title": "Политбюро на ЦК на БКП казвало кого да осъдят и кой да помилват"}
{"url": "https://www.faktor.bg/bg/articles/politika/hlyab-i-pasti/liderat-na-vazrazhdane-kostadin-kostadinov-tarsi-istinskite-balgari-kleli-se-vav-vyarnost-na-rusiya", "text": "На Фейсбук стената на Костадин Костадинов, общински съветник от Варна, представящ се за лидер на „Възраждане” и партньор на Корнелия Нинова на протестите тече странна анкета. Цитирам поста с въпроса: „За пореден път ставаме свидетели на напрежение в отношенията между Русия и НАТО, по повод на задържаните от руските ВМС три украински военни катера, нахлули в руски води. Във връзка с този пореден епизод от сериала \"Русия застрашава световния мир\", излъчван от 2013 г. в Украйна, Сирия и на други места по света и у нас, искам да задам следния въпрос: ако се наложи (не дай Боже!) мобилизация на НАТО срещу Русия вие на чия страна ще бъдете и ще се биете ли с нашите смели американски, турски, канадски и др. съюзници срещу руснаците?  п.п. аз съм ефрейтор от ВВС и знам какво мислят всички мои приятели от казармата, защото поводът за анкетата е вчерашен разговор с тях. Да видим вие какво мислите. „ Тази анкета е постната на стената му и разпространена в групи с про руски членове. Резултатите естествено са в полза на Русия и се  Искам да отбележа, че аз лично съм отвратена от коментарите и отношението на Костадин Костадинов, както към мен, така и към всичките му опоненти. Ще ви цитирам някои от тях: „ Стефан Велинов: Клел съм се във вярност на Русия! Ако ме изпратят на фронта да му мислят Натовците! Аз си държа на думата(клетвата).Като нашите политици не я променям по три пъти на ден!„ Аз се включих в анкетата и гласувах за НАТО. Написах коментар, че съм изумена от това как българин, наричащ себе си патриот може да се кълне във вярност на Русия? Никой не ми отговори аргументирано. Вулгарният език и личните обиди бяха повече от грозни! К. Костадинов ме нападна с обвиненията, че съм трол и най-големият му довод беше, че името ми е написано на латиница и нямам снимка на профила. Всички неудобни и добре аргументирани коментари под този пост веднага се премахват. След като установиха, че жевея в Сан Франциско настана фурор. Цитирам: Костадин Костадинов: „Влязох, видях, че живеете в САЩ и това ми беше повече от достатъчно. Към такива хора, простете, \"хора\" изпитвам само дълбока и искрена погнуса. За тях Райко Жинзифов пише - \"няма по-долно на света нещо от человек, продал рода и езика свят\". Повече не пишете тук, гнус ме е от присъствието ви. Надявам се, че дори и еничарите имате някакво възпитание все пак, и ще направите това, което искам от вас. Все пак сте в моя профил, не аз във вашия”.  Todor Arnaudov: „Тази Биляна е очевиден пропаганден профил тип психодесни и вероятно не е жена. Това че живеела в САЩ най-вероятно не е вярно въобще. КОЙ живеещ в САЩ ще се занимава да пише във фб подобни неща? Там се работи на сто места, най-малкото”. Днес господин Константинов отиде още по далеч с публикация в блога си. „Вчера пуснах една анкета. Анкетата вървеше нормално, гласуваха около 1000 човека, процентите бяха 95 за Русия и 5 за НАТО. В някакъв момент обаче това явно уплаши незнайно кого и в нея връхлетя невиждана сган – профили със снимки на котета, маргаритки, крокодилчета, кактуси и други растения и животни, известни и не толкова известни тролове, проявени и редови психодесни отрепки и т. н. Оказа се, че сред техните групи анкетата е предизвикала смут, подобен на този от падането на метеорит върху земното кълбо:) След намесата на тази паплач съотношението рязко се промени на 70 на 30:) Честно казано като всеки нормален човек изпитвам дълбоко съжаление към тези нещастни хорица. Да живееш само във фейсбук и да заработваш вечерята си, храчейки от 10-те си фалшиви профила върху всеки, дръзнал да покаже истината, определено не е най-доброто нещо, което човек може да постигне в живота си. Все пак обаче, тъй като става дума за анкета, реших да проверя какъв е точния състав на храброто евроатлантическо войнство. И така, към средата на анкетата (тя ще трае 3 дни) от 1300 „натовци“ в нея са включени следните типажи: 1. 90% са с имена, написани на латиница. Нещо повече, около 15% от тях изписват имената си с окончания, завършващи на -off и -eff. 2. 75% са с профилни снимки, които не са на хора, а на животни, растения, планински пейзажи, филмови звезди и т.н. 3. Около 55% са посочили за свой постоянен адрес населено място в САЩ или Западна Европа. 4. Около 30% използват фалшиви имена. Сред изявените евроатлантици например са Кайзер Вилхелм, Александър Македонски, Майка Тереза, Филип Марлоу, Агата Кристи и др. 5. Около 10% от тях са неприкрити чужденци – основно поляци и украинци. Друго, което прави впечатление е, че една доста голяма част от тях са приятели помежду си. Това ме предизвика да вляза в техните групи и там вече видях за какво става въпрос – масово и мощно надъхване за участие в анкетата,  за изнасилването им, разчекването им, обесването им, разстрелването им и т. н. Изпращането на всички българи, несъгласни с натовците с профили на котенца и маргаритки, в Сибир, беше най-милостивото пожелание от тяхна страна. Впрочем подобен стил на писане демонстрираха и в самата анкета – всеки от „натовците“ влизаше да коментира или с псувня и нещо друго подобно, или с директна закана за убийство. От всяка тяхна дума лъхаше дивашка, нечовешка омраза към всичко българско и руско. Особено ми стана интересно защо цялата тази паплач упорито си изписва имената на латиница. Знаете ли какво ми отговориха тези от тях, които питах? Че имали приятели чужденци и заради тях пишели на латиница. Различни хора, еднакви отговори. Когато на свой ред ги питах – добре, ако всичките ви приятели са хомосексуалисти и вие ли ще станете такива, отговор не получих. Отново различни хора, а еднаква реакция. Уж различни де, мисля, че достатъчно добре стана ясно какви са всъщност. Както и да е, поне едно нещо стана ясно за пореден път – щом една анкета в един профил във фейсбук може да уплаши колониалния американския режим у нас, смятайте колко стабилен и сигурен се чувства той. Нека да припомня каква е основната задача на троловете – да създават усещането, че в българското общество има силни антируски нагласи и разделение сред народа на русофили и русофоби, без на практика да има такова (защото т. нар русофоби са маргинално малцинство от 2-3% нискограмотни или платени лумпени), да провеждат агресия (засега само вербална) срещу всеки български родолюбец и да объркват българите с фалшифициране на българската история. Очевидно е, че не се справят със задачата си. Допълнително ще отбележа и следните два факта: 1. Атаката срещу моя профил се върши от организирани групи тролове, докато срещу тях стоя само аз, и въпреки това не успяват да изменят радикално резултата. 2. Явно родната платена от ембасито паплач не достига, та се налага „братска“ подкрепа от тролове от Полша, Украйна и други изявени евроатлантически стожери:) Е, какво повече да добавя? Нещо неясно? Една анкета в един профил и стана ясно какви са истинските нагласи сред българите, встрани от официалната пропаганда, която ни залива ден след ден вече почти 30 години. А това означава само едно – много скоро България ще се освободи от колониалния американски режим и отново ще извоюва независимостта си. Защото ни е вече крайно време за Възраждане!“ На моята стена е постната същата анкета, която бе разпространена в множество групи. Резултатите са съвсем различни от тези, получени на стената на Котадинов! А резултатите са от профили на реални мои приятели със снимки и местоживеене. Заповядайте на стената ми да гласувате! Искам да попитам: Защо господин Константинов си позволява да нарича предател всеки, който не одобрява политиката на Русия? Тоест, той определя българския национален интерес през одобрението на Руската политика. Защо? Защо непременно всеки, който не е съгласен с руската политика и я определя като опасна и агресивна е чуждопоклонник и предател? Костадинов го е гнус от мен, защото аз живея в САЩ и съм си написала името на латиница.  Проблемът тук не е, че аз съм обидена. Проблемът е, какви хора, с какви мотиви и с явни лидериски амбиции, сеят пропагандни постове във Фейсбук? Защо един държавен служител действа с такива приоми?  Защо премахва всички неудобни коментари, след което надменно коментира: „Мдааа, пак няма отговор:)“, в следствие на което спорещият изглежда като идиот! Какви са тези похвати? Така ли действа и в общината във Варна? И там ли се премахват неудобните? Това, че има реален профил по никакъв начин не доказва, че той самият не е проводник на чужди интереси! Защо всеки българин, който е на различно мнение е „трол“? Това силно ми напомня на режима, при който нямахме право на мнение и ако мислим иначе ни заглушаваха със сила! Аз от това съм избягала! Не съм спечелила зелена карта, а съм политически емигрант от 1988г. Това ли е отговора на господин Константинов към призива на държавата да се върнат българите от чужбина? Това ли ни очаква там? Мнението, което изразих на неговата стена, смятам за достойно позиция за всеки българин! Човек трябва да се кълне във вярност единствено и само на Родината си! Българските национални интереси са над всичко! Заради тази моя позиция бях наречена родоотстъпник и предател от хора, заклели се във вяртост на Русия! А господин Константинов го е гнус от мен! Аз съм българка в САЩ, а той е национален предател в България!", "date": "2018.11.30", "title": "Лидерът на „Възраждане” Костадин Костадинов търси „истинските” българи, клели се във вярност към Русия"}
{"url": "https://www.faktor.bg/bg/articles/tsacheva-za-kiliyata-na-ivancheva-nyama-vip-arestanti-vsichki-se-tretirat-ednakvo-ochakvame-ot-frantsiya-oshte-litsa", "text": "Всички задържани лица се третират еднакво, няма ВИП арестанти\", каза пред журналисти в парламента министърът на правосъдието Цецка Цачева, цитирана от агенция \"Фокус\". \"Дори се шегувахме, че следващата седмица очакваме от Франция още такива лица. Те са поставени при едни и същи условия, така че по линия задържането на Десислава Иванчева и Биляна Петрова не мисля, че има неравнопоставеност спрямо останалите лица, които са там\", коментира Цачева. Бизнесменът Николай Банев и съпругата му Евгения Банева ще бъдат екстрадирани от Франция следващата седмица. Те бяха задържани в Ница в края на октомври след издадена от българските власти европейска заповед за арест. Заповедта е във връзка с разследване на приватизацията на девненския завод \"Полимери\", укриване на данъци, финансови машинации и сговор за престъпления в чужбина. Във връзка с разпространените от омбудсмана Мая Манолова снимки на килията на бившия кмет на \"Младост\" Десислава Иванчева Цачева посочи, че петното на тавана било от теч. \"Защото над това помещение е затворът. И за да се извърши основен ремонт, трябва да има възможност да бъде освободена съответната килия, за да се ремонтира, но всичко е пренаселено – до това опират нещата. Средства имаме, но сградата е пренаселена\", каза Цачева. По думите й усилията на министерството са насочени и към подобряване на условията в затворите. \"Защото моя грижа е да се погрижа не само за физическото, но и за психическото здраве на арестантите\", каза още правосъдният министър. Вчера тя обяви, че свиква на 4 декември съвещание във връзка с условията в арестите, на което са кани ръководствата на прокуратурата, МВР, главна дирекция \"Изпълнение на наказанията\", областна служба \"Изпълнение на наказанията\" - София, както и самата Мая Манолова.", "date": "2018.11.30", "title": "Цачева за килията на Иванчева: Няма ВИП арестанти, всички се третират еднакво, очакваме от Франция още такива лица"}
{"url": "https://www.faktor.bg/bg/articles/obshtestvo/zakon-i-red/adv-markovski-shte-poiska-otvod-na-prokurorite-po-deloto-ivancheva", "text": "Пристрастие и опит да се влияе на съда вижда адв. Марин Марковски в призивите на прокуратурата Апелативният спецсъд да саботира проверката на ВКС за начина, по който Десислава Иванчева и Биляна Петрова бяха първо пуснати от ареста, а часове по-късно – върнати там.  Защитникът заяви пред бТВ, че според него тя трябва да съди държавата. „По това дело прокуратурата с тези изявления показа, че е силно пристрастна. Сеща ще направим отвод на тези прокурори, които влизат в залата, защото те не могат да отправят послания към съда”, заяви Марковски. Той коментира и разпространените от администрацията на омбудсмана снимки на лошите условия в килията на Иванчева. Според него „това е част от ужаса, който тази жена претърпя и продължава да търпи, става въпрос за измъчване и обида”.", "date": "2018.11.30", "title": "Адв. Марковски ще поиска отвод на прокурорите по делото \"Иванчева\""}
{"url": "https://www.faktor.bg/bg/articles/obshtestvo/zakon-i-red/zadarzhanite-s-hashish-balgari-sa-otkazali-pomosht-ot-balgariya", "text": "Двамата българи, заловени на яхта, превозваща 11 тона хашиш, са отказали подкрепа от българските власти.  Очаква се те да изтърпят присъдите си в Италия. В момента са в затвора в сицилианския град Рагуза. Двамата мъже, които са от Варна, бяха задържани вчера при акция на испанските и италианските власти. Плавателният съд е плавал под холандски флаг край Сицилия. На него бяха намерени 400 пакета хашиш от 7 вида. Каналът около сицилианския остров се оказа магистрала за международен трафик на наркотици. Сънародниците ни са се опитали да потопят яхтата, когато са видели наближаването на полицията, а органите на реда реагираха, защото бяха получили конкретен сигнал от испанските си колеги. Случаят на българи, които прекарват яхти, не е нов за Италия. Преди десет години имаше много мащабна операция, наречена „Кокаиновите крале”. Тогава бяха арестувани повече от 30 човека, а над половината от тях бяха българи. Между тях беше и небезизвестният Евелин Банев – Брендо. Тогава те прекарваха по същия начин – с луксозни яхти наркотици от Латинска Америка, Испания, Италия и към България. А този път става въпрос за хашиш, който вероятно се отглежда в Северна Африка и се прекарва по маршрут от Мароко, през Либия към Европа.", "date": "2018.11.30", "title": "Задържаните с хашиш българи са отказали помощ от България"}
{"url": "https://www.faktor.bg/bg/articles/720-dushi-minaha-prez-pirogov-za-denonoshtie-zaradi-zaledyavaniyata", "text": "Над 720 души са пострадали заради образувалите се заледявания за последното денонощие, заяви пред БНР Мария Пойразова - говорител на „Пирогов“. Тези, които  са потърсили помощ в травматологията, са близо 120, от които оставени за лечение са 15. Пойразова допълни, че най-честите наранявания са в областта на глезените и китките, както и поясните прешлени на гръбначния стълб. „Искам да поясня, че това е една нормална обстановка, за този сезон, за зимния сезон за спешното на „Пирогов“, каза тя. Пойразова посъветва през тези дни възрастните хора да си стоят предимно вкъщи. „Ето защо е препоръчително през тези дни хората да не излизат навън, да има кой да пазарува вместо тях, да им дава лекарства. Т. е.,  желателно е те да си стоят вкъщи“, каза тя.", "date": "2018.11.30", "title": "720 души минаха през „Пирогов“ за денонощие заради заледяванията"}
{"url": "https://www.faktor.bg/bg/articles/avariya-ostavi-nyakolko-stolichni-kvartala-bez-parno", "text": "Няколко района на София са без парно и топла вода заради авария в района на Медицинска академия. Повредата засегна целия квартал \"Иван Вазов\", както и части от кварталите \"Хладилника\" и \"Крива река\". Аварията остави без парно и топла вода и части от центъра на столицата - става дума за булевардите \"Прага\", \"Патриарх Евтимий\", \"Витоша\", \"България\", \"Пенчо Славейков\", улица \"Здраве\" и част от Медицинска академия. Аварията е локализирана и ще бъде отстранена до края на работния ден, увериха от \"Топлофикация София\".  Жълт код за опасно ниски температури е обявен за 20 области. 81 души са потърсили подслон тази нощ в кризисния център в София. Това съобщиха от пресцентъра на Столична община.", "date": "2018.11.30", "title": "Студ: Няколко района на София са без парно и топла вода заради авария"}
{"url": "https://www.faktor.bg/bg/articles/petak-13/kremal-gotvi-detsa-za-voyna", "text": "Стрелба с автомат \"Калашников\", скокове с парашут, патриотични песни: в продължение на две години руски деца и юноши, основно от бедни семейства биват подготвяни за война. Милитаристичната инициатива е част от мащабен план на Москва: с помощта на оръжието да обедини многобройните етнически групи. През 2016 година под егидата на Министерството на отбраната на Русия е създадена така наречената \"Юнармия\"(\"Младежка армия-бел. ред.). Организацията определя задачите си така: \"От 8 годишна възраст да бъдат възпитавани младежите в патриотичен дух, да се запознават с военното наследство на отечеството, да се развива дух на колективизъм, да се поддържат моралните принципи, присъщи на руския народ, да се мотивирт и подготвят за военна служба\". \"Юнармия\" привлича децата като организира извънкласни занятия в училищата. Работата е там, че тези деца са от бедни семейства от руската провинция и \"Юнармия\" им дава възможност да спортуват, да усвояват различни умения. Организацията действа на цялата територия на Русия, включително и в Крим.   Трудно е да приемем, че \"Юнармия\" е просто огромен детски оздравителен лагер с военен уклон. На 7 ноември, в чест на битката за Москва през 1941 година, младежите и децата от \"Юнармия\" участват в парада на Червения площад, редом с войници, облечени в униформи от времето на ВСВ. Всяка година на 23 февруари, по случай Деня на защитника на Отечеството, децата са канени на ежегодното събиране в парка \"Патриот\" - огромно пространство в покрайнините на Москва, изцяло посветено на историята на руската армия. През целия ден, облечени в униформи и ярко червени барети, те слушат речта на министъра на отбраната, срещат се с военни,   и всичко това на фона на гигантски знамена с лика на Владимир Путин. Детски хорове гръмогласно пеят патриотични песни в прослава на руската армия: \"Няма значение на каква възраст си, за да обичаш родината си\", казва 17-годишната Наташа. Паралелите между руската армия и \"Юнармия\" са очевидни. Нейните членове ползват привилегии за прием във \"военните факултети\" и стават курсанти. За какво  е нужна тази организация, чийто бюджет е тайна? Само с кадровите потребности на армията в разгара на нейната модернизация не може да бъде обяснен този подем, масово тиражиран от кремълските медии.  \"Юнармия\" е нужна не само, за да доставя кадри за армията: преди всичко тя участва във формирането на консервативна идеологическа линия, която обслужва милитаризма.  \"Руската военна доктрина, провъзгласена през 2016 година, определя \"потенциалното разделение\" на Русия като един от рисковете, който би бил използван от различни враждебни държави\".  \"Всъщност става дума за постоянно мержелеещия се   Такива инициативи като \"Юнармия\" имат за цел да използват милитаристично-патриотичния дискурс, който много добре работи в Русия\", коментира директорът на френско-руският аналитичен център \"Обсерво\" Игор Деланое.  Работи по-добре отколкото цялата Руска федерация с нейните 150 националности и 4 основни религии, опитваща се да даде определение на национална идентичност, която може да включи в себе си както православни славяни, така и будисти от Далечния Изток и татарски мюсюлмани, без да броим етническата мозайка на руския Кавказ.  Прославянето на военните успехи спомага за обединяването на тези групи от населението.  \"Денят на Победата е единственият символ, който заличава границите между поколенията, етносите и социалните класи\", казва Деланое. До такава степен, че празнуването му прилича на държавна религия, с паради, по-мащабни отколкото в съветско време. Това е и удобно решение на проблема с противоречивото историческо наследство на съвременна Русия: Руската империя и Съветския съюз. Такива организации, като основаната през 2012 година с указ на президента Путин \"Руско военно-историческо общество\" прославя победата над Наполеон през 1812 година и победата над нацистка Германия през 1945 година. И официалният дискурс превръща \"вежливите зелени човечета\" от Крим или руския експедиционен корпус в Русия и ги представя като И по този начин, части от съвременната армия, наречени в чест на битки през Втората световна война, съществуват заедно с полкове, носещи имена от времето на императорската епоха. Дори православната църква, преследвана в съветските времена, сега е рамо до рамо с руската армия. От своя страна Министерството на културата щедро финансира национални блокбастъри посветени на Втората световна война: \"Битката за Севастопол\"  през 2015 година, \"28-те панфиловци\" през 2016-та, \"Несъкрушимият\", но в същото време френско-британският \"Смъртта на Сталин\" беше забранен в Русия под предлог, че във филма \"е показан нелицеприятно образът на героите от Великата отечествена война\". Резултатът от тези толкова натрапчиви внушения е такъв: ако през 2010 година, според изследвания на руския Фонд \"Обществено мнение\" само 22% от гражданите смятат професията на военните за \"престижна\", то през 2018 така смятат вече 60%.  Що се отнася до броя на децата и юношите в \"Юнармия\" -  от 26 хиляди през 2016 година, през май  2018 година те вече са 230 хиляди души.", "date": "2018.11.30", "title": "Кремъл готви деца за война"}
{"url": "https://www.faktor.bg/bg/articles/otpuskat-115-mln-lv-na-sedem-obshtini-za-da-podobryat-kachestvoto-na-vazduha", "text": "Седем общини ще бъдат пилотно подпомогнати със 115 млн. лв. за подобряване качеството на атмосферния въздух. Новината съобщи министърът на околната среда и водите Нено Димов във връзка с приемането на Национална програма за подобряване качеството на атмосферния въздух. „Това е една голяма програма, която под себе си носи много други ангажименти, включително и програмите на общините, които се пишат и в момента. В нея се опитваме да направим ясни разграничения кои са ангажиментите на държавата и какви са ангажиментите на местната власт и как тя трябва да бъде контролирана, за да ги изпълни, за да се постигне съответствие през 2024 г. Самият факт, че говорим за един толкова дълъг период от време показва колко сериозна е програмата“, заяви Димов. Министърът посочи, че на национално ниво в Закона за чистотата на атмосферния въздух са заложени изисквания за качеството на твърдите горива. „Битовото отопление обаче е проблем номер едно. В почти всички градове превишаванията на фините прахови частици са през зимата, когато има сериозно битово отопляване. И това касае конкретните домакинства, поради което ОП „Околна среда“ ще даде около 115 млн. лв. на седем общини, които ще бъдат пилотни, за подпомагане точно на домакинствата“, каза още той и посочи, че тези пари няма да могат да бъдат използвани за общините. „Сред седемте общини са София, Пловдив, Бургас, Видин, Смолян и още две. Има шест критерия, по които се избират общините“, заяви Димов. „Бенефициенти са общините, а как ще ги разходват, ще решат самите те – това трябва да стане по начин, по който ще има най-голям ефект. Санкциите, които ще им се налагат, ще бъдат финансови“, каза още Нено Димов.", "date": "2018.11.30", "title": "За чист въздух: Седем общини ще бъдат пилотно подпомогнати със 115 млн. лв."}
{"url": "https://www.faktor.bg/bg/articles/ekshan-na-samokovsko-shose-mazh-napadna-taksimetrov-shofyor-i-zadigna-kolata-mu", "text": "При предприети светкавични полицейски действия е задържан мъж, нападнал таксиметров шофьор и отнел автомобила му. Това съобщиха от пресценнтъра на МВР. Вчера към 17.45 часа шофьор на таксиметров автомобил потърсил помощ в столичното Седмо  РУ. Пред разследващите той обяснил, че малко по- рано качил клиент до бул. „Цариградско шосе“. При пристигане на заявената дестинация непознатият нападнал и бил водача, избутал го от автомобила и потеглил по бул. „Самоковско шосе“ посока кв.“Горубляне“. В хода на предприетите незабавни издирвателни действия, автомобилът бил открит изоставен на АМ „Тракия“ посока Пловдив, разклона за Цалапица.  В полицейската операция се включили и служители на ОДМВР-Пловдив. В резултат на осъществените професионални действия 28-годишният мъж от Бургас бил засечен и задържан в района на с. Цалапица. Работата по образуваното досъдебно производство продължава под надзора на Софийска районна прокуратура.", "date": "2018.11.30", "title": "Екшън на „Самоковско шосе“: Мъж нападна таксиметров шофьор и задигна колата му"}
{"url": "https://www.faktor.bg/bg/articles/udariha-nelegalna-fabrika-v-razgradsko", "text": "Фабрика за производство на нелегален тютюн разкриха криминалисти на ОДМВР-Разград. Действията по разследването, продължило от няколко месеца, са осъществени от служители на сектор „Противодействие на икономическата престъпност“ под ръководството на Районна прокуратура – Кубрат и със съдействието на РУ-Кубрат, съобщават от МВР. Вчера към 16.30 часа в село Каменово бил спрян лек автомобил „Форд Галакси“, управляван от 30-годишен жител на село Медовене. При проверка в колата полицаите открили 15 кг нарязан тютюн без акцизен бандерол. Последвало претърсване и в къща, стопанисвана от мъжа. Там, в момент на обработка и фино нарязване на тютюн, били задържани трима мъже на възраст 38, 33 и 19 г. и 36-годишна жена, а помещенията - оборудвани с видеонаблюдение, шумоизолационни материали и вентилационна система. В прилежащи стопански постройки полицаите открили складирани 304,400 кг фино нарязан тютюн, готов за реализация и 1004,900 кг суровина във вид на балирани тютюневи листа. В приземен етаж на къщата били намерени 4 метални вани, оборудвани с газови горелки за топлинна обработка на тютюневи листа, електрическа машина за фино нарязване и други електрически инструменти, предназначени за обработка на тютюнева продукция. В къщата имало и помещения за почивка и хранене на работниците, така че те да не напускат границите на имота. В хода на предприетите процесуално-следствени действия последвало претърсване и в дома на 30-годишния в същото село, откъдето униформените иззели още 12 кг фино нарязан тютюн, пакетиран в полиетиленови пликове по 0,500 кг.", "date": "2018.11.30", "title": "Удариха нелегална фабрика в Разградско"}
{"url": "https://www.faktor.bg/bg/articles/novini/svyat/le-figaro-iztochna-evropa-se-otkazva-ot-multikulturniya-model", "text": "Разколът между Източна и Западна Европа по миграционния въпрос е вече толкова сериозен, че се превръща в екзистенциален, пише  Le Figaro. Не е случайно, че именно миграцията става причина за този разкол.  \"Страните от Централна и Източна Европа са привързани към корените си и идеята за родина. В комунистическата епоха ги е спасявала именно културата. Те не са съгласни с това, че християнските корени на Европа може да мъдат унищожени\", казва професорът по политическа философия Шантал Делсол. \"Ние не се нуждаем от мултикултурен модел. Ние се отказваме от културния релативизъм, който твърди, че всички култури са равноправни. И когато европейския ред бива предизвикан от мигранти, стремящи се да го променят, ние смятаме, че сме в правото си да се противопоставим\", твърди заместнки-министърът на външните работи на Полша Конрад Шимански. При това, за разлика от британците, страните от Централна и Източна Европа нямат намерение да напускат ЕС, но искат гласът им да бъде чут, доколкото имат усещането, че той е загрлушен от държавите-основателки. \"Ние искаме да наричаме нещата със собствените им имена. Искаме такъв ЕС, в който няма да ни смятат за лоши европейци заради това, че не сме в мейнстрийма. Искаме да имаме възможността да запазим културните си особености в Европа, без да бъдем заклеймявани\", казва Юдит Варга, държавен секретар по европейските въпроси на Унгария. Превод: Faktor.bg", "date": "2018.11.30", "title": "Le Figaro: Източна Европа се отказва от мултикултурния модел"}
{"url": "https://www.faktor.bg/bg/articles/novini/svyat/bivshiyat-advokat-na-tramp-prizna-do-sredata-na-2016-g-se-vodeha-pregovori-s-moskva", "text": "Бившият адвокат на Доналд Тръмп Майкъл Коен призна, че е давал фалшиви показания пред комисиите за разузнаване в Конгреса, които разследват евентуална намеса на Русия в президентските избори в САЩ през 2016 г. Коен е предоставил неточно писмено изявление във връзка с план на компанията на американския президент Доналд Тръмп за строителство и недвижими имоти „Тръмп Организейшън“. Фирмата е имала проект за строеж на небостъргач в руската столица Москва. Коен е заявил, че преговорите за изпълнение на проекта са траели от септември 2015 г. до януари 2016 г. В крайна сметка обаче те са продължили чак до средата на 2016 г., когато президентската кампания на Тръмп е била в разгара си. Бившият адвокат на американския президент заяви, че е подал фалшиво заявление от лоялност към Доналд Тръмп. Държавният глава от своя страна коментира, че това е опит на Коен да се отърве от заплашващата го голяма присъда заради извърешни финансови престъпления. Адвокатът твърди, че част от тях също са били извършени под ръководството на Тръмп.", "date": "2018.11.30", "title": "Бившият адвокат на Тръмп призна: До средата на 2016 г. се водеха преговори с Москва"}
{"url": "https://www.faktor.bg/bg/articles/novini/svyat/amerikanski-senator-vladimir-putin-probva-zapada", "text": "Американският сенат единодушно прие резолюция осъждаща обстрела и задържането от Русия на украински кораби и екипажи в Керченския пролив, съобщава The Hill. Автори на резолюцията са републиканецът Рон Джонсън и демократът Крис Мърфи.  По думите на Джонсън, руският президент Владимир Путин \"пробва Запада\". \"Днес Сенатът изпрати на Путин ясно послание за това, че неговата агресия против Украйна в Адовско море тяма да бъде търпяна. Ние сурово осъждаме военните действия предприети от Русия в едностранен порядък с цел пренаписването на международните правила\", заявил от своя страна Крис Мърфи. Сенатът призовава международната общност да се обедини против действията на руското правителство в Керченския пролив.", "date": "2018.11.30", "title": "Американски сенатор: Владимир Путин \"пробва Запада\""}
{"url": "https://www.faktor.bg/bg/articles/m-konstantinov-polititsite-ni-se-pritesnyavat-che-mashinnoto-glasuvane-shte-uvelichi-mnogo-votat-ot-romskite-geta-i-ot-turtsiya", "text": "6 месеца преди евроизборите въвеждането на машинното и електронното гласуване отново забуксува и скара управляващи и опозиция. Електронното гласуване със сигурност няма да се осъществи, а машинното ще бъде доста ограничено. Програмният директор на ''Прозрачност без граници'' Ваня Нушева акцентира върху нежеланието на политиците да включат машинното гласуване в изборния процес, тъй като по думите ѝ има редица предимства, едно от които е невъзможността за манипулиране на вота. Втората причина е, че е невъзможно да бъде осигурено машинно гласуване с преносими урни при хората, които гласуват вкъщи, посочи тя. \"1000 машини е имитация и отказ на въвеждане на машинно гласуване\", отбеляза Ваня Нушева в \"България сутрин\".  Тя каза още, че електронното гласуване трябва да е сигурно и не трябва да отлагаме процеса за електронна идентификация. Но добави, че този вид гласуване създава риск от разширяване на възможностите за злоупотреби и натиск върху бедните и онеправдани избиратели.  Разумният вариант е да търсим електронно гласуване за българите в чужбина, смята Нушева. \"Къде в Европа се гласува с машини? В момента никъде! В Холандия имаше машинно гласуване, махнаха го. По българския закон не се премахва хартиеното гласуване никъде, което е логично, защото не всички хора имат тези умения. При това положение се получава съчетаване на недостатъци. Предимството като скорост и точност малко се губи\", обясни политическият анализатор проф. Михаил Константинов, който е част от от ''Информационно обслужване''. Той е на мнение, че няма да има затруднения, ако машините за гласуване са 1000. По думите му българските политици от една страна приемат въвеждането им, а от друга страна бягат от него.  \"Сигурен съм, че догодина ще бъде успешно машинното гласуване\", каза проф. Константинов и подчерта, че трябва да бъдем изключително внимателни с електронното гласуване.  Според него политиците ни се притесняват, че при такъв вид гласуване ще се увеличи много вотът от ромските гета и този от Турция.", "date": "2018.11.30", "title": "М. Константинов: Политиците ни се притесняват, че машинното гласуване ще увеличи  ромския и турския вот"}
{"url": "https://www.faktor.bg/bg/articles/ukrayna-zabrani-vlizaneto-v-stranata-na-ruski-grazhdani-ot-mazhki-pol", "text": "Граничната служба на Украйна забрани влизането на територията на страната на руски граждани от мъжки пол на възраст от 16 до 60 г., предава TACC, като се позовава на информация от местните власти. „На контролно-пропускателните пунктове се въвеждат засилени мерки за контрол. Ограничено е влизането на чужденци, на първо място граждани на Руската федерация. Забранено е пропускането на граждани на Русия от мъжки пол на възраст от 16 до 60 г.“, поясни директорът на Граничната служба Петър Цигикал на среща с държавния глава на Украйна Петро Порошенко, пише \"Фокус\".", "date": "2018.11.30", "title": "Украйна забрани влизането в страната на руски граждани от мъжки пол"}
{"url": "https://www.faktor.bg/bg/articles/novini/svyat/anketa-ako-se-nalozhi-mobilizatsiya-na-nato-zaradi-ukrayna-na-chiya-strana-v-konflikta-shte-ste", "text": "Ако се наложи мобилизация на НАТО, заради Украйна, на чия страна в конфликта ще сте? Русия НАТО (Украйна) Нямам мнение", "date": "2018.11.30", "title": "Анкета: Ако се наложи мобилизация на НАТО заради Украйна, на чия страна в конфликта ще сте?"}
{"url": "https://www.faktor.bg/bg/articles/vsichki-ukrainski-moryatsi-zadarzhani-ot-rusiya-sa-premesteni-v-moskva", "text": "Всичките 24-ма украински моряци от трите военни кораба, задържани от Русия в неделя край полуостров Крим, са преместени в Москва, съобщи агенция ТАСС, цитирана от БТА.  Двама адвокати на задържани украинци заявиха вчера, че те са прехвърлени от кримския град Симферопол в руската столица, но без да посочат дали става дума за цялата група. Задържаните 24-ма украински граждани - военни моряци и представители на Службата за сигурност на Украйна, са арестувани до 25 януари. Заподозрени са в незаконно минаване на руската граница и ги заплашва наказание до 6 години лишаване от свобода.", "date": "2018.11.30", "title": "Задържаните украински моряци са преместени в Москва"}
{"url": "https://www.faktor.bg/bg/articles/novini/svyat/ruski-hakeri-atakuvali-germanskoto-pravitelstvo-posolstva-i-polititsi", "text": "По информация на германското списание Der Spiegel, контраразузнаването на ФРГ са установили нова кибератака срещу електронната поща на германски депутати, посолства и Министреството на отбраната. Последната атака е била на 14 ноември. \"Следата отново води към Русия\", пише Der Spiegel. Според контраразузнаването, жертви на атаките са основно представители на държавния  иполитическия сектор. По информация на изданието, в случая с политиците са атакувани не електронните им адреси в Бундестага, а сървърите на съответните партии.  Зад атаката стои руската хакерска групировка Snake, известна и като Turla.  Припомняме, че през пролетта на тази година Snake, която е свързвана с руските спецслужби, извърши атака срещу правителствените сървъри и мрежи на правителството на ФРГ. През юни шефът на контраразузнаването на ФРГ обвини Русия в кибератака срещу германски енергийни компании.", "date": "2018.11.30", "title": "Руски хакери атакували германското правителство, посолства и политици"}
{"url": "https://www.faktor.bg/bg/articles/arestuvan-e-liderat-na-opozitsiyata-v-cherna-gora-neboysha-medoevich", "text": "Един от лидерите на опозиционната партия на Черна гора Демократичен фронт (ДФ), Небойша Медоевич, е арестуван в Подгорица. Това се съобщава от полицията в страната. Опозиционерът е арестуван по заповед на Върховния съд на Черна гора. \"Заповедта е издадена във връзка с обвинение за подкуп\", съобщи полицията. Медоевич е задържан за два месеца \"поради отказ да свидетелства в случай, разследван от специалната прокуратура\". Черногорските медии съобщиха, че по време на заседание на парламента в четвъртък Медоевич казал, че е бил преследван от неидентифицирани субекти в цивилни дрехи. По-късно вечерта колата, в която пътуваха депутатите, беше спряна от полицията на една от централните улици, след което Медоевич беше отведен с полицейска кола. ДФ е коалиция от десет опозиционни партии, най-авторитетните от които са Нова сръбска демокрация на Андрия Мандич, Движение за промяна на Небойша Медоевич и Демократична народна партия на Черна гора на Милан Кнежевич. Коалицията традиционно се застъпва за сътрудничество със Сърбия и Русия и категорично се противопоставя на прозападната политика на съвременните черногорски власти. В подготовката за влизането на Черна гора в НАТО ДФ проведе масови анти-НАТО действия, изискващи референдум за присъединяването на страната към Северноатлантическия алианс.", "date": "2018.11.30", "title": "Арестуваха за подкуп проруски опозиционер в Черна гора"}
{"url": "https://www.faktor.bg/bg/articles/mariya-gabriel-mehanizmat-na-falshivite-novini-evolyuira-vseki-den-toy-se-perfektsionira", "text": "Битката с фалшивите новини е на всички нива и тя е битка всеки ден, каза пред БНТ еврокомисарят по цифрова икономика и общество Мария Габриел. Свободата на изразяване и правото на достъп до информация са неприкосновени, нямаме намерение да установяваме министерство на истината, нито да налагаме цензура, подчерта тя. Габриел припомни, че само преди година тази тема не фигурираше в ЕС, сега тя е от най-високо поставените, нямаше обща дефиниция на ниво ЕС какво е дезинформация онлайн. \"Затова използваме тази дефиниция, защото изразът \"фалшиви новини\" не дава представа за цялостната комплексност на проблема\", поясни Габриел. За първи път в света е изготвен кодекс между платформите, рекламодателите заедно с журналистите, неправителствения сектор и научните изследователи, в който всеки един от участниците поема персонализирани ангажименти. \"До края на декември искам да видя видими измеруеми резултати, искам да видя резултати по няколко ключови индикатора: какво се случва с прозрачността - прозрачност на съдържанието, прозрачност на собственика, прозрачност на политическата реклама. Нашият подход следва и парите - това за нас е един от най-важните приоритети. Второ: продължаваме да се концентрираме върху това хората да знаят кога срещу тях има бот и когато има човешко същество. Продължаваме да се концентрираме върху премахването на фалшивите акаунти, защото механизмът на увеличение на фалшивите новини еволюира всеки ден, той се перфекционира, колкото се перфекционират новите технологии\", очерта приоритетите в битката с \"фалшивите новини\" Мария Габриел.", "date": "2018.11.30", "title": "Мария Габриел: Механизмът на фалшивите новини еволюира всеки ден, той се перфекционира"}
{"url": "https://www.faktor.bg/bg/articles/novini/balgariya/r-ovcharov-deystviyata-na-ninova-akumulira-naprezhenie-v-bsp", "text": "„Проектът за АЕЦ „Белене” не трябва да започва отново, но нова процедура по икономическата страна на начинанието може да отблъсне инвеститорите”, коментира бившият енергиен министър Румен Овчаров пред бТВ. „В крайна сметка това е основният проблем на проекта „Белене“ – доверието. И сега, когато четем новата процедура, която са ни предложили в Народното събрание, аз поне си мисля, че тази процедура не създава основания за кой знае какво възвръщане на доверието“, каза Овчаров. По негово мнение е трябвало да назначат един консултант, който да се занимава с цялата процедура. Овчаров отбеляза, че минаването на „Турски поток” през България е в наша полза, но не трябва да прибързваме с развалянето на сегашните договори, като обясни, че ако руската страна спре транзита през Украйна и, респективно, през България, трябва да ни плати над 2 милиарда долара неустойки.                                                                                                                                                                                                                                                                                                                                                                                                                                 „Когато Корнелия Нинова беше избрана за лидер на БСП аз казах, визирайки заглавията на сериите от \"Междузведни войни\", че има \"Нова надежда\". На ппезиденсктите избори - \"Силата се пробужда\", но на парламентарните избори вместо \"Завръщането на джедаите\" имаше \"Отмъщението на ситите\". Това се дължи на непрекъснатите войни  инапрежение в БСП\", смята Овчаров. Той добави, че, според него, напрежението се акумулира от действия на Корнелия Нинова и добави, че \"емоционалните залитания\" не водят партията в желаната от нея посока.", "date": "2018.11.30", "title": "Р. Овчаров: Действията на Нинова акумулират напрежение в БСП"}
{"url": "https://www.faktor.bg/bg/articles/georgi-markov-ludost-e-da-tragnem-na-predsrochni-izbori", "text": "В момента в България ситуация за предсрочни избори няма, заяви депутатътот ГЕРБ   Георги Марков пред Нова тв. Той коментира ситуацията по света и у нас с типичния за него патос.  \"Лудост е да тръгнем на предсрочни избори. Те по дефиниция значат политическа криза. В България тази година бяха положени неимоверни усилия да направим едно европредседателство, в което да поставим на фокуса на европейските лидери върхя Западните Балкани, поеха се ангажименти от ЕК за инфраструктурни обекти, за инвестиции, дойде китайският премиер веднага след това, станахме домакини на Пътя на коприната. Той предпочете нас в конкуренция с Хърватия и Чехия... Завършихме с тази варненска балканска четворка. Правят се огромни усилия за привличане на инвестиции, което означава политическа стабилност. В това политическо блато на Балканите сме с една глава отгоре, за първи път от 30 години\", заяви Марков.  В рамките на този кабинет, да се направи друго правителство, може да съществува само на теория, каза той. На Балканите винаги е напрегнато, пълно щастие няма, ние сме изостанали страни, смята той. Залезът на традиционните партии в Европа е факт, посочи Марков.", "date": "2018.11.30", "title": "Георги Марков: Лудост е да тръгнем на предсрочни избори"}
{"url": "https://www.faktor.bg/bg/articles/novini/balgariya/dnes-e-krayniyat-srok-za-plashtane-na-taksa-smet", "text": "Днес е последният ден, в който можете да заплатите такса смет, без да ви се начислява лихва. Налогът за собствениците на сгради остава без промяна - по 1,6 промила върху данъчната оценка.  До 30 ноември фирмите в София, които искат през 2019 година да плащат такса смет според генерираното количество отпадък, също трябва да подадат декларации. В противен случай таксата за бизнеса ще бъде по 10 промила върху отчетната стойност на имотите.", "date": "2018.11.30", "title": "Днес е крайният срок за плащане на такса смет"}
{"url": "https://www.faktor.bg/bg/articles/pilotat-na-pravitelstveniya-samolet-spasil-merkel-povredata-mozhe-da-e-umishlena", "text": "Германските власти не изключват възможността техническият дефект в правителствения самолет, с който канцлерът Ангела Меркел трябваше да отпътува за срещата на Г-20 в аржентинската столица Буенос Айрес, да е предизвикан умишлено. В тази връзка се разследва за „криминален фон“ на инцидента, съобщава водещият национален ежедневник Die Welt, като отбелязва, че посоченият технически проблем на машината се смята за „изключително необичаен“. Източници на редакцията уверяват, че инцидентът ще бъде разследван „във всички посоки“. Вече бе съобщено, че принудителното кацане на летище Кьолн/Бон е било наложено от „безпрецедентен срив на системата за комуникации“ – нещо, което в кръговете по сигурността определят като „невъзможно“. Към настоящия момент е ясно, че след кацането уплашената Меркел е разговаряла с министъра на отбраната Урсула фон дер Лайен.  Експерти определят техническия дефект като изключително сериозен и опасен. Според тях машината е приземена успешно единствено заради уменията на пилота.", "date": "2018.11.30", "title": "Пилотът на правителствения самолет спасил Меркел, повредата може да е умишлена"}
{"url": "https://www.faktor.bg/bg/articles/novini/balgariya/zh-nacheva-namalyavame-administrativnata-tezhest-za-roditelite-koito-tryabva-da-lekuvat-detsata-si-v-chuzhbina", "text": "\"Бюджетът на НЗОК касае всеки един от нас и е важно всички да са наясно с промените, които правим, а и медицинското съсловие. Преместването на Фонда за лечение на деца беше мотивирано единствмено от факта, че касата има невероятен, практически и професионален опит. Тя е контактна точка за комуникация с европейските държави-членки по тези въпроси. Тя заплаща 2/3 от лечението на децата, чието лечение в чужбина и в момента се финансира от ЦФЛД. Намалява се и административната тежест за родителите на тези деца, защото документите ще се подават на едно място в касата. Запазват се правата, които са имали децата както за лекарствата, които не са включени в позитивния лекарствен списък, така и за логистика, транспорт, пребиваване на техните родители, преводи. Тези средства са осигурени чрез трансфер от здравното министерство към касата. Тя има административния опит и необходимия опит безпрепятствено и без да се нарушат правата на децата, да се осигури това лечение\", заяви пред БНТ заместник-министърът на здравеопазването Жени Начева. По думите ѝ, от утре е създадена организация съместно с НЗОК и МЗ да се издадат необходимите наредби и указания, които ще осигурят абсолютно плавен преход за лечението на децата.  \"Лекарите и експертите ще взимат своето решение за лечението на деца, които и в момента дават своите становища, когато децата са получавали разрешение за лечение през ЦФЛД. В момента фондът изпраща за становище всички документи за лечение в чужбина и касата по отношение на медицинската страна на лечението на децата. Тоест ние запазваме медицинската експертиза и водещото мнение на медицинските експерти, свързани с лечението на децата. Касата носи отговорност и проследява лечението на всички български граждани и преди, и след оказване на лечението в чужбина, защото по този начин ще се взима най-доброто решение за проследяващо наблюдение състоянието на тези пациенти\", обясни тя. Жени Начева каза още, че се полагат всички усилия договорът за белодробните трансплантации с Университетската болница във Виена да бъде подписан наново, като най-спешната мярка за осигуряване на вариант за спешно чакащите пациенти у нас, които към момента нямат шанс за спасение нито у нас, нито в чужбина.", "date": "2018.11.30", "title": "Ж. Начева: Намаляваме административната тежест за родителите, които трябва да лекуват децата си в чужбина"}
{"url": "https://www.faktor.bg/bg/articles/navalni-sabitiyata-v-kerchenskiya-protok-sa-provokatsiya-na-putin-video", "text": "Събитията в Керченския проток са провокация на Путин. Това заяви в поредното си горещо и гневно видео основният опозиционен лидер в Русия Алексей Навални, основател на Фонда за борба с корупцията,  председател на партията“ Россия Будущего“.   Целта на Путин е постигната, да не се говори за огромните вътрешни проблеми на Русия, за главоломното падане на жизнения стандарт в страната, смята Навални.  „Отново обсъждаме агресия срещу Украйна или агресия на Украйна. Целта на Путин се достига-гражданите на Русия отново обсъждат външнополитически проблеми“, коментира той.    Припомняме, че Русия задържа в неделя три украински военни кораба и екипажите им с обвинение, че са навлезли неправомерно в руски териториални води. Навални нагледно доказва, че виновник е Русия, показвайки картата:  Вижте сами:", "date": "2018.11.30", "title": "Навални: Събитията в Керченския проток са провокация на Путин(ВИДЕО)"}
{"url": "https://www.faktor.bg/bg/articles/novini/balgariya/sindikati-iskat-ot-prezidenta-garantsii-che-darzhavata-shte-kupuva-vredni-emisii", "text": "Синдикатите ще се срещнат с президента Румен Радев. Те ще настояват страната ни да заяви ясна позиция срещу завишаването на екоизискванията на предстоящата конференцията по изменението на климата, следващата седмица в Полша. Според синдикалистите, шоковото поскъпване на въглеродните емисии, наложено от Европейския съюз, задушавало българската енергетика и заплашвало над 100 000 работни места от целия регион. Те ще настояват страната ни да заяви ясна позиция срещу завишаването на екоизискванията за въглеродните емисии. Във връзка с тези изисквания миньори и енергетици излязоха на протест в центъра на София. Протестиращите настояха държавата да гарантира купуването на квоти за вредни емисии, така че предприятията в района да продължат да работят и в бъдеще. Настояват и за яснота за бъдещето на Мини \"Марица-изток\", както и на тецовете в района.", "date": "2018.11.30", "title": "Синдикати искат от президента гаранции, че държавата ще купува вредни емисии"}
{"url": "https://www.faktor.bg/bg/articles/novini/svyat/kanada-sasht-i-meksiko-podpisvat-dnes-novoto-targovsko-sporazumenie", "text": "Канадският премиер Джъстин Трюдо, американският президент Доналд Тръмп и мексиканският му колега Енрике Пеня Нието ще подпишат днес в Буенос Айрес новото търговско споразумение между трите северноамерикански страни. То ще замени Северноамериканското споразумение за свободна търговия (НАФТА), съобщи пред телевизия Си Ти Ви източник от администрацията на ръководителя на канадското правителство, предаде БТА. По негова информация подписването на споразумението ще бъде тази сутрин в кулоарите на срещата на Г-20. В края на септември Канада, Мексико и САЩ се споразумяха за нов търговски договор след продължили повече от година преговори. По искане на Тръмп през 2017 г. страните започнаха преговорите за замяна на НАФТА. \"Нашата цел винаги е била да подпишем това споразумение на 30 ноември и сме на път да постигнем тази цел\", заяви пред репортери в Буенос Айрес канадската външна министърка Кристия Фрийланд, цитирана от ДПА.", "date": "2018.11.30", "title": "Канада, САЩ и Мексико подписват днес новото търговско споразумение"}
{"url": "https://www.faktor.bg/bg/articles/ramadan-atalay-g-n-dogan-mozhe-da-investira-i-v-po-novi-tehnologii-ne-samo-v-tets-varna", "text": "Г-н Доган, може да инвестира и в по-нови технологии, не само в ТЕЦ \"Варна\". Аз разбирам от енергетика, но не разбирам от инвестиции.  Това заяви в \"Здравей, България\" на Нова телевизия Рамадан Аталай. Той обясни, че ТЕЦ-Варна вече е на газ, а не на въглища и значително са намалели въглеродните емисии. Знаете ли, че студеният резерв вече е задействан. Той трябва да е толкова, колкото е най-голямата ни мощност, обясни политикът. \"Ако нямаме този студен резерв, ние трябва да имаме 20% студен резерв от крайното потребление на електроенергията. По тази сметка ние в момента трябва да имаме около 2000 мегавата студен резерв, имайки предвид това, което се ползва, или минимум 1400\", добави той Коментира и протестите на работниците от “Марица-Изток”. Ако не се стигне до решение на енергийното министерство и управлението на ТЕЦ „Марица-изток” - да се минимизират всички разходи в тецовете, включително да се вземе решение как и по какъв начин ще имаме нови мощности с нови чисти енергии, този процес ще продължи дълго и ще стигне до повишаване на цената на електроенергията. Това каза Рамадан Аталай от ДПС в ефира на „Здравей, България” по повод на протестите на миньорите и енергетиците от мини „Марица-изток”. Според него протестите няма да доведат до решение на проблема. „Дългосрочно не може да се реши проблемът с квотите за въглеродни емисии с протести. За да се реши дългосрочно, трябваше досега правителството да е направило една програма по какъв начин ще се борим с емисиите в България. Проектите, които бяха направени във връзка тецовете да стигнат 96% чистота на въздуха, явно изискват още средства. Ако искаме да изчистим още повече въздуха, ако не ни дадат дерогацията, това означава още милиарди инвестиции в тези тецове”, каза той. Правителството няма нови идеи и енергия. Негативната енергия вече е завладяла цялата страна, смята той. Не виждам някой, който да не иска избори. Ако продължаваме да се правим, че нищо не се случва в страната, да не чуваме хората, нещата ще тръгнат още по-зле, смята той. Депутатът се зае да хвали управлението на Орешарски. Не се показвали данните и фактите оттогава. Той отново взе да да ръси измишльотините на ДПС за \"захлебените\" протести тогава, както се изрази.  Това, каквото е в затворите ни, това е и в държавата ни. Очакваше се изравняване на станoартите в ЕС, но това не е точно така, коментира той условията в арестите.", "date": "2018.11.30", "title": "Рамадан Аталай: Г-н Доган може да инвестира и в по-нови технологии, не само в ТЕЦ \"Варна\""}
{"url": "https://www.faktor.bg/bg/articles/novini/balgariya/atlantitsi-s-forum-za-ruskata-hibridna-agresiya-sreshtu-evropeyskite-tsennosti", "text": "Атлантическия съвет на България организира днес  семинар на тема: „Руската хибридна агресия срещу европейските ценности. Намеса при провеждане на избори\".  На форума ще бъде обсъдена хибридната война, която води Руската федерация срещу страните от ЕС и НАТО и способите които използва  при провеждане на избори в тях. Опита на Украйна. Способи за противодействие. Специален гост на семинара ще бъде доц. Евген Магда, преподавател по политология в Политехническия университет в Киев, изпълнителен директор на Института за световна политика. Доклад по горещата тема ще изнесе и доц. Момчил Дойчев, преподавател по политология в Нов Български университет, член на Управителния съвет на Атлантическия съвет на България. Семинарът ще се проведе на 30.11.2018 г., петък от 10.00 ч до 13.00 ч. в София, в залата на първия етаж в сградата  на ул. Ангел Кънчев 3 /близо до площад „Гарибалди, сградата на „Космос\", зад бившата  ТБ КТБ/.", "date": "2018.11.30", "title": "Атлантици  с форум за руската хибридна агресия срещу европейските ценности"}
{"url": "https://www.faktor.bg/bg/articles/novini/svyat/krizata-mezhdu-rusiya-i-ukrayna-vleze-v-dnevniya-red-na-g-20", "text": "Кризата между Русия и Украйна се очаква да бъде основна тема на започващата днес в Буенос Айрес среща на високо равнище на страните от Г-20. В срещата ще участват държавните ръководители на 20-те най-големи икономики в света, сред които американският президент Доналд Тръмп и руският му колега Владимир Путин. Двамата трябваше да проведат отделна среща, но Тръмп я отмени заради ескалацията на напрежението между Москва и Киев. Американският президент вече пристигна в Аржентина. Германският канцлер Ангела Меркел обаче по всяка вероятност ще пропусне откриването, след като самолетът й кацна аварийно малко след излитането си от Германия по технически причини. Меркел ще лети днес до Мадирд, след което ще хване пътнически полет до Буенос Айрес.", "date": "2018.11.30", "title": "Кризата между Русия и Украйна влезе в дневния ред на Г-20"}
{"url": "https://www.faktor.bg/bg/articles/novini/balgariya/zhalt-kod-za-stud-v-pochti-tsyala-balgariya-dnes", "text": "Жълт код за ниски температури в по-голямата част на България днес. За ледено студен вятър и поледици предупреждават синоптиците. Най-студено ще бъде тази нощ срещу събота сутрин, когато градусите се очаква да паднат под -15. Днес през целия ден под нулата ще остане в северната половина на България и в източните райони. В Източна България има предупреждение и за северен вятър, който допълнително ще засилва усещането за студено време. Градусите в сутрешните часове на уикенда ще падат до минус 10-15. При такива температури има опасност от измръзване. В София през нощта със смеси против заледяване са обработени по-стръмни и районите под Витоша. В кризисния център на общината са потърсили подслон 81 човека.", "date": "2018.11.30", "title": "Жълт код за студ в почти цяла България днес"}
{"url": "https://www.faktor.bg/bg/articles/novini/svyat/ukrayna-otmenya-chastichno-mestnite-izbori-zaradi-voennoto-polozhenie", "text": "Украйна отмени местните избори в 10 области на страната, заради въведеното военно положение, предизвикано от конфликта с Русия. Централната избирателна комисия на Украйна е взела решение да отмени насрочените за 23 декември избори за депутати в местните съвети и кметове на градове в 10 района. Военното положение бе въведено на 26 ноември за 30 дни в областите в района на Азовско море и Керченския проток след инцидента там. Три украински бойни кораба бяха обстреляни и задържани от Русия, а няколко украински военни бяха ранени, заради нарушаване на границите според руснаците.", "date": "2018.11.30", "title": "Украйна отменя частично местните избори заради военното положение"}
{"url": "https://www.faktor.bg/bg/articles/kremal-putin-sazhalyava-che-nyama-da-se-sreshtne-s-tramp-gotov-e-za-novi-kontakti", "text": "Кремъл се отнасят със съжаление за решението от американска страна да се отмени срещата между президентите на РФ и САЩ Владимир Путин и Доналд Тръмп по време на срещата на „Големите двайсет“ и въпреки това Путин, както и преди, е готов за нови контакти със своя американски колега. Това е съобщил пред журналисти прессекретарят на руския лидер Дмитрий Песков в коментар за отказа на Вашингтон за двустранната президентска среща, която бе планирана да се състои в столицата на Аржентина, съобщава ТАСС, цитирана от \"Фокус\".  Според Песков тази отмяна „означава, че обсъждането на сериозните въпроси от дневния ред на международните и двустранните отношения се отлага за неопределено време“.  Това изявление на Кремъл е в отговор на съобщението, което Тръмп направи по-рано в Туитър, за отказа му да се срещне с Путин по време на редовната годишна среща на Г20 и използва като повод инцидента от преди няколко дни в Керченския проток.  „Тази стъпка на президента на САЩ, се казва в съобщението на ТАС, по същество противоречи на собственото му изказване, което той направи само час преди публикуваното послание в Туитър“. Агенцията припомня, че тогава той е заявил в разговор с журналисти, че двустранната среща преди всичко ще се състои, тъй като за нея „времето е много добро“. Освен това той е потвърдил, че ще вземе крайното си решение, само след като получи окончателен доклад от своите помощници по въпросите на националната сигурност и външната политика във връзка със случилото се в Керченския проток.  ТАСС припомня и, че на 25 ноември три кораба на Военно-морските сили (ВМС) на Украйна са нарушили правилата за придвижване през териториалното море на Русия, докато са преминавали от Черно в Азовско море. За да ги принудят да спрат в Керченския проток, е било използвано оръжие, трима военни от ВМС на Украйна са получили леки рани, оказана им е медицинска помощ, а корабите били задържани и отведени на пристан в Керч, а заради нарушение на държавната граница на Русия е повдигнато углавно дело. Руската страна определя случилото се като провокация, а властите в Украйна инициираха въвеждане на военно положение, ЕС и НАТО призоваха към де-ескалация на ситуацията.", "date": "2018.11.30", "title": "Кремъл: Путин съжалява, че няма да се срещне с Тръмп, готов е за нови контакти"}
