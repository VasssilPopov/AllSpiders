{"url": "http://www.faktor.bg/bg/articles/zapadat-izmisli-kak-da-slozhi-kray-na-ruskoto-veto-v-oon", "text": "Западни държави искат да сложат край на продължаващата месеци наред парализа на Съвета за сигурност заради конфронтацията с Русия за войната в Сирия и обмислят да заобиколят руското вето, като се позоват на резолюция на ООН от 1950 г. Днес тя е известна като \"Обединени в името на мира\" и е изиграла ключова роля за военната операция под егидата на световната организация, с която Южна Корея е защитена от нахлуването на армиите на комунистическия Север. С нея се позволява въпрос, по който 15-те страни в Съвета за сигурност не успеят да се договорят, да бъде прехвърлен със съгласието на 9 от тях към Общото събрание на световната организация. Там с гласовете на две трети от страните членки може да се вземе решение и никоя от сегашните пет страни, постоянни членове на Съвета за сигурност, не може да използва ветотото си. Резолюция 377 A (V) от 3 ноември 1950 г. е приета в момент, когато Йосиф Сталин изтегля представителя си от Съвета за сигурност с цел да получи съгласие за добавянето на маоистки Китай към постоянните членове на съвета. Заради натиска Москва блокира взимането на решения за конфликта на Корейския полуостров. В член 27, параграф 3 на Хартата на ООН се определя, че за приемане на резолюции от Съвета за сигурност е нужно съгласието на поне 9 страни от съвета, включително на постянните членове. Но през 1950г. мнозинството държави в съвета смятат, че отсъствието на една от тях не бива да пречи на останалите да си свършат работата. Тази позиция е потвърдена по-късно и от Международния съд в Хага (International Court of Justice или ICJ). Държавният секретар Дийн Ачесън убеждава Общото събрание, че трябва да изиска да поеме отговорността за международния мир и сигурност, която му се възлага с Член 14 от Хартата. Така се стига до резолюция 377 A (V). Най-важната в този документ е Секция А, определяща, че когато Съветът за сигурност - поради липсата на единодушие на постоянните му членове - не успее да спази основната си отговорност за поддържане на световния мир и сигурност, с това трябва да се заеме Общото събрание. Следват описания на процедурата как става това - ако събранието не заседава, се свиква извънредна сесия (както вече се е случвало 10 пъти) по искане на Съвета за сигурност или на мнозинството от членовете му. Тази сесия трябва да бъде свикана с цел да бъдат отправени съответните препоръки \"за колективни мерки..., включително употребата на въоръжена сила, ако се наложи\". Става дума само за \"препоръки\", а не за цялостно заместване на Съвета за сигурност. С резолюцията са създадени Комисия за наблюдение на мира (тя съществува до 1960г.) и Комисия за колективните мерки (тя съществува само две години). И двете структури нямат значителна роля през 50-те години. Подобни извънредни сесии са свиквани както с несъгласието на Великобритания и Франция (първата през 1956 г. заради войната за Суецкия канал), така и на СССР (през същата година, но заради смазването на унгарското въстание от Червената армия). Конкретният конфликт, около който се появява идеята за възраждане на 377 A (V), е употребата на химически оръжия в Сирия. Досега Москва 11 пъти е блокирала с вето каквито и да е действия срещу Сирия със санкция на Съвета за ситгурност на ООН. Един от най-ярките примери е отказът на Русия в края на ноември 2017г. да удължи мандата на механизма на ООН, с който се определяше кой е отговорен за химически атаки в сирийската война. Според лондонския \"Гардиън\", цитиран от \"Дневник\", идеята за прибягване до документ на ООН отпреди почти 70 години е била повдигната преди дни на годишна среща в Швеция на представители на страните членки на Съвета за сигурност. Обсъждането й продължава и тази седмица, твърди изданието. Швеция посредничи в дипломатическа инициатива за създаване на нов механизъм за разследване на химическите удари в Сирия. Екип специалисти на Организацията за забрана на химическите оръжия посети Дума - дамаското предградие, от което има свидетелства, че е извършена последната такава атака. Но те могат само да потвърдят дали и какво вещество е използвано, но не и кой го е направил. Такъв разследващ механизъм теоретично би могло да бъде създаден с решение на Общото събрание на ООН. Генералният секретар на ООН Антониу Гутериш предложи да се създаде специална комисия за Сирия по модела, използван за разследване на масови убийства в Шри Ланка, но Русия лесно може да го отхвърли с мотива, че подобен орган се появява само по искане на ръководителя на световната организация.", "date": "2018.04.25", "title": "Ето как Западът ще сложи  край на руското вето в ООН"}
{"url": "http://www.faktor.bg/bg/articles/novini/balgariya/spas-garnevski-tazi-godina-kupata-shte-bade-sinya-shte-likuva-ne-chervena-a-evropeyska-balgariya", "text": "\"Каква кощунствена прогноза за изхода от полуфиналния сблъсък между Левски и ЦСКА тази вечер и то от моя приятел Стефан Данаилов\", коментира депутатът от ГЕРБ Спас Гърневски. \"Преди 21 години създадохме с него уникалния театрален фестивал „Сцена на кръстопът” в Пловдив, но днес сцената ще бъде футболна. Данаилов се надява, че след мача тази вечер щяла да „ликува червена България”. Да му припомня, че ние - левскарите, ги биехме  дори и по време на комунистическия режим, където ги хванем и то за купата на Съветската армия\", изтъкна още в коментара си пред Faktor.bg Гърневски, провокиран от червения порив на Данаилов (виж  , б.р.).  Според него днес Ламбо се надява, че ще им се размине за Купата на демократична и европейка България.  \"Тази година купата ще бъде синя, ще ликува европейска България. Обзалагам се на бутилка водка \"Парламент\"\", каза още Гърневски.", "date": "2018.04.25", "title": "Спас Гърневски: Тази година купата ще бъде синя, ще ликува не червена, а европейска България"}
{"url": "http://www.faktor.bg/bg/articles/novini/svyat/startira-klyuchova-sreshta-na-vanshnite-ministri-na-makedoniya-i-gartsiya-vav-viena", "text": "Във Виена продължават преговорите по спора за името между външните министри на Македония и на Гърция Никола Димитров и Никос Кодзиас под егидата на посредника на ООН Матю Нимиц. Срещата се провежда във офисите на ООН във Виена, предава македонската електронна медия „Макфакс“, цитирана от \"Фокус\". Засега няма дали след срещата ще има изявления за медиите.  Македонският министър-председател Зоран Заев заяви, че очаква напредък в преговорите между двете страни.  Прессекретарят на гръцкото правителство Димитрис Цанакопулос заяви, че Атина е направила отстъпки в преговорите и че сега е време Скопие да предприеме необходимите стъпки за постигане на споразумение. Гърция има две условия: първото - за сложно име и втората - валидност на името erga omnes, което е предпоставка за промяна на конституционното име на Македония.  Гръцките медии характеризират днешната среща като изключително важна.", "date": "2018.04.25", "title": "Във Виена започна ключова среща на външните министри на Македония и Гърция"}
{"url": "http://www.faktor.bg/bg/articles/osadiha-na-dozhivoten-zatvor-indiysko-guru-za-iznasilvane", "text": "Индийският съд осъди днес арестувания през 2013 г. влиятелен гуру Асарам Бапу на доживотен затвор за изнасилването на своя непълнолетна ученичка, предаде Франс прес, позовавайки се на един от адвокатите на осъдения. Защитата обяви, че ще обжалва присъдата.  Седемдесет и седем годишният Бапу, обявил се за богочовек, ръководител на стотици хиндуистки храмове в Индия и чужбина, беше обвинен, че е насилил 16-годишно момиче през 2013 г. в щата Раджастан, Западна Индия. Той твърдял, че по този начин искал да прогони от нея злите духове, които я били обсебили. Гуруто редовно припомня, че сред последователите му има индийски премиери и президенти, припомня агенцията.  Присъди срещу подобни личности като Бапу, които имат в Индия милиони последователи, са доста деликатни и пораждат опасения за изблик на насилие.  Сега заради присъдата на Бапу властите въведоха извънредно положение в много региони на страната и разположиха хиляди полицаи. Към момента няма съобщени случаи на размирици, каквито избухнаха миналата година. Присъда за изнасилване на друг известен гуру породи протести на последователите му, които се изродиха в сблъсъци с органите на реда и загинаха 38 души.", "date": "2018.04.25", "title": "Осъдиха на доживотен затвор индийско гуру за изнасилване"}
{"url": "http://www.faktor.bg/bg/articles/novini/balgariya/potiskashto-111-to-myasto-za-balgariya", "text": "-  - България си остава на последно място сред държавите от ЕС, като отново влоши позицията си - в настоящата класация е на 111-то място. - Най-напред трябва да кажа, че в световен мащаб цяла Европа най-силно губи позиции по отношение на медийната свобода. Сърбия е малко по-добре от България, на 76-то място, но независимо от това драматично пропада с 10 места надолу. Сериозно се влошава положението с медийната свобода и в друга страна от региона - членката на ЕС Унгария. Там това е тенденция вече от няколко години. - За съжаление почти нищо не се е променило. Единствената промяна, която регистрират няколко емпирични изследвания, е свързана с едновременното въздействие на тези три фактора. В резултат от това едновременно въздействие доверието на българите в медиите е спаднало драматично. А след като недоверието е толкова масивно, медиите вече не могат да изпълняват изконната си функция. - Най-напред трябва да кажа нещо по принцип. В България, но и в други страни, рекламният пазар е доста ограничен, а медиите са прекалено много. Тоест, медиите по никакъв начин не могат да се издържат само чрез рекламни пари от частния бизнес. Конкретно за България през последните години се появиха някои журналистически разследвания, например на Спас Спасов от „Капитал\", които показват как комуналните власти сключват договори с местните медии, които трябва да насърчават положителното отношение на гражданите към съответните местни власти. И за това се плащат пари. Според други проучвания, сходни тенденции се наблюдават и в медиите на един от най-големите медийни олигарси в България - Делян Пеевски. - Трябва да уточня, че аз имам проблем с понятието „фалшиви новини\". Башар Асад нарече „фалшиви новини\" информациите за изтезания в Сирия, а това компрометира самото понятие, което, впрочем, още преди това беше дискредитирано от Доналд Тръмп в неговото настъпление срещу медиите. Затова и ние не използваме това понятие в нашия доклад. Независимо от това обаче е факт, че в България има кампании за дискредитиране и оклеветяване, водени от представители на държавната власт. От страна на правителството на няколко пъти е имало мръсни кампании. Мога да спомена например кампанията в медиите на Делян Пеевски срещу основателите на информационния портал „Биволъ\", които бяха сериозно оклеветени с помощта на отчасти напълно измислени истории. И по този начин тъй да се каже бяха нарочени за „свободен отстрел\" в България. Има и други подобни примери, когато по инициатива на своите собственици определени медии разпространяват лъжи и оклеветяват журналисти. В този смисъл това наистина може да се нарече „фалшиви новини\".", "date": "2018.04.25", "title": "Потискащо 111-то място за България в класацията за медийната свобода"}
{"url": "http://www.faktor.bg/bg/articles/novini/svyat/izdignaha-kandidaturata-na-nikol-pashinyan-za-premier-na-armeniya", "text": "Опозиционната парламентарна група на блока \"Елк\" (\"Изход\") издигна кандидатурата за премиер на Армения на лидера на опозицията Никол Пашинян. Това съобщи пресслужбата на парламентарната група, цитирана от ТАСС. Пашинян (който е депутат от \"Елк\") ще стане премиер, ако за него гласуват 53 от общо 105 депутати в еднокамарния парламент. Привържениците му вече са осигурили подкрепата на 40. Ако всички депутати на партия \"Дашнакцутюн\", която днес излезе от управляващата коалиция, гласуват за Пашинян, ще са му нужни още шест гласа, предава БТА.  Групата на управляващата Републиканска партия има 58 места в парламента, \"Елк\" - девет, \"Дашнакцутюн\" - седем. Трийсет и едно има блокът \"Царукян\".", "date": "2018.04.25", "title": "Издигнаха кандидатурата на Никол Пашинян за премиер на Армения"}
{"url": "http://www.faktor.bg/bg/articles/i-tsvetan-maragozov-lasna-kato-agent-na-ds", "text": "В решението на комисията от 23 април 2018 г. пише, че писателят и режисьорът Цветан Марангозов е сътрудничил на II управление на ДС с псевдоним Деян и че досието съдържало и саморъчно написани сведения. Проверен е като член на редакционния съвет на литературния алманах \"Орфей\". Така още едно име на български интелектуалец и автор в областта на изкуствата, направил успешна кариера в чужбина, се оказа обвързано с комунистическите репресивни служби. Цветан Марангозов е представител на германския кинематографичен и литературен авангард, тъй като е развивал своята творческа дейност до 1991 г. в Мюнхен. Роден е през 1933 г. в София, син е на писателя Николай Марангозов (1900 - 1967), близък до кръга и списание \"Златорог\" на Гео Милев и Владимир Василев през 20-те години, а след 9 септември 1944 г. се изявява предимно като детски поет. Цветан Марангозов прави опит едва седемнайсетгодишен да избяга от България през 1950 г., но е хванат и осъден на три години затвор. През 1960 г. успява да избяга в Германия и там се развива като поет, романист, драматург, режисьор и сценарист на  телевизионни, документални и игрални филми. Името му нашумява сред авангарда на германските литературни кръгове под псевдонима Marran Gozow, самият той е ядро на т. нар. Електронен авангарден кръг в Мюнхен. В емиграция се сближава с писателя Георги Марков. Завръща се в България през 1991 г. Сред най-известните му творби у нас е романът \"Безразличният\". В Народния театър са поставяни негови пиеси - \"Децата на Русо\", \"Гъбата (обратната страна на обратното)\". За 25-ото международно биенале на изкуствата в Сао Пауло международно жури класира филма му \"Видеоконцепт IV\" и с него той представлява България. Преди две години \"София филм фест\" подготви специална програма съвместно с \"Гьоте институт\", посветена на творчеството на забележителния режисьор.", "date": "2018.04.25", "title": "И Цветан Марангозов лъсна като агент на ДС"}
{"url": "http://www.faktor.bg/bg/articles/razuznavaneto-hibridnite-ataki-sreshtu-balgariya-prodalzhavat-s-tseliya-arsenal-ot-deystviya-i-podhodi", "text": "Продължават опитите за хибридно въздействие върху България, включващо целия арсенал от подходи и действия за оказване на влияние в политически, икономически, дипломатически, културен и пропаганден аспект. Това е едно от заключенията на Държавна агенция \"Разузнаване\" (ДАР) в годишния доклад за дейността й 2017 г., който бе разпространен в публичната си част късно във вторник и внесен за обсъждане и приемане в парламента. То е в главата \"Оценка на външната среда за сигурност\", като имена на конкретни държави не се споменават никъде в несекретната част от доклада. Приблизителна представа се добива само от използването на изрази като \"глобални и регионални сили\". В частта за киберсигурност е записано: \"Като част от информационната война за въздействие върху общественото мнение редица страни продължиха да използват и през 2017 г. кибератаките за решаване на политически, икономически и разузнавателни задачи в полза на собствени интереси, включително и в нашата страна\". Отново не се посочва кой е източник на опитите за хибридно въздействие. Включването на Русия, като \"източник на регионална нестабилност\" в Доклада за националната сигурност на България миналата година доведе до дипломатическо напрежение и скандали в парламента. \"През годината доминираха националните интереси и борбата за надмощие на глобалните и регионалните сили. Променливите баланси и конфигурации в международните отношения обуславяха основните рискове и заплахи за националната сигурност и интересите на Република България\", пише в доклада, без да се посочват \"глобалните сили\". Като основен \"генератор на нестабилност, политически, икономически и асиметрични рискове и заплахи за България\" според ДАР са продължаващите кризисни процеси, традиционно е посочен Близкият изток, но също така Балканите и Северна Корея. Тероризъм и престъпност Терористична заплаха за Европа идва от \"Ислямска държава\" и засилване на пропагандната кампания на организацията в интернет и социалните мрежи, насочена към симпатизантите на групировката в чужбина с цел тяхната радикализация, посочват авторите. По-висок е риска за \"западните държави - преки участнички с военни сили в международната коалиция за борба с ИД\". Но на фона на военните поражения на ИД съперничещата групировка \"Ал Кайда\" се опитва да привлече част от бойците и привържениците на своя страна. Реална заплаха са и завръщащите се в европейските страни джихадисти, както и самостоятелно радикализирали се лица, които в терора намират средство за отрицание и борба с европейския начин на живот и ценностна система. Заплахата за България идва от проникване или преминаване на радикални елементи през нашата територия, така и поради намесата на организирани престъпни групи в този трафик към Европа. Нисък риск от кризи на Балканите В малко по-подробната част за регионалните заплахи на документа прогнозата за Западните Балкани е, че в средносрочен план опасността от широкомащабни кризи с етнически или религиозен характер в региона е ниска, но евентуалното им възникване може да има сериозни негативни последствия за стабилността и сигурността както в регионален план, така и за България. За Украйна разузнавачите смятат, че продължаващото противопоставяне между различните вътрешни и външни интереси създава предпоставки за превръщането на украинската криза в нов замразен конфликт на европейска територия. \"Замразените\" конфликти в постсъветското пространство остават постоянен източник на напрежение съдържащ рисков потенциал по линия на сигурността, а засегнатите от тях страни продължават да бъдат поле за сблъсък на различни геополитически интереси. Какво още отчита ДАР за 2017 г.: - не е допуснат провал на оперативни източници и операции; - до български директивни институции са изготвени и изпратени общо 1961 информационно-аналитични материала, както и 52 седмични брифинга (до президента, председателя на парламента, министър-председателя, министъра на външните работи, министъра на вътрешните работи, секретаря на съвета по сигурността), като средно дневно са изпращани по 8 информационни материала. От тях за асиметрични заплахи са били 49% от материалите, по външнополитически проблеми - 38%, и икономическа сигурност - 13%; - разширява се използването на психологическа експертиза в оперативната и информационната работа на ДАР, според илюстративна графика в доклада увеличението в сравнение с 2015 г. е 100%; - за целите на ДАР и на други служби от сектор \"Сигурност\" са извършени 66 530 проверки с проучванията за работа с класифицирана информация. Проверени са 12 019 кандидати за българско гражданство, 1300 кандидати за убежище и 6872 лица във връзка с българското председателство на Съвета на ЕС.", "date": "2018.04.25", "title": "Разузнаването: Хибридните атаки срещу България продължават с целия арсенал от действия и подходи"}
{"url": "http://www.faktor.bg/bg/articles/zoran-zaev-priznavame-balgarskiya-dyal-ot-istoricheska-makedoniya", "text": "Ние делът на тази историческа Македония, която е в България, го признаваме като български дял и тук няма никакви дилеми. Това заяви в интервю за бТВ македонският премиер Зоран Заев.  \"Ако погледнем исторически къде е била тази историческа Македония, има един дял в България. Има един дял в Гърция! Ние сме само една част. И това е факт – ние сме горния дял, северния, Вардарския дял\", каза той.  Македонският премиер подчерта, че е много важно у дома да не бъдем обезличени. \"Да не бъдем обезчестени. Когато влязохте в тази сграда, отвън пишеше \"Правителство на Република Македония\". Да не се налага това да го променяме\", добави Заев.  На въпроса дали е говорил с някой от българските си колеги във връзка с евентуално ново име на страната, той заяви: \"Не. Мисля, че въпреки че имаше някои публични изказвания, накрая стана ясно, че по същество това и не е важно. Ние делът на тази историческа Македония, която е в България, го признаваме като български дял и тук няма никакви дилеми. Ние го наричаме този Пиринския дял, защото Пирин е най-голямата планина, но там живеят граждани на България, някои от които се чувстват македонци и това е тяхно право. И нямаме никакъв такъв проблем\".  „Ако не успеем, няма да имаме вероятно бъдеще в ЕС, в НАТО. Тогава ще трябва Европа да я доведем в Скопие, в Македония – не виждам друг вариант! В най-краен случай, ако не се намери решение, въпросът ще остане отворен и ще продължим след три месеца, след шест месеца пак да търсим отговор”, посочи още Заев.", "date": "2018.04.25", "title": "Зоран Заев: Признаваме българския дял от историческа Македония"}
{"url": "http://www.faktor.bg/bg/articles/redzhep-erdogan-s-otkrivaneto-na-transanadolskiya-gazoprovod-otpravyame-poslanie-kam-tsyala-evropa", "text": "Турският президент Реджеп Ердоган заяви, че в началото на юни ще открие тържествено Трансанадолския газопровод /TANAP/ и това ще бъде послание за цяла Европа, предаде БГНЕС. Този газопровод ще бъде важен фактор за осигуряването на енергийната безопасност на Турция, Азербайджан и цяла Европа, посочи Ердоган.  В близко бъдеще Турция и Азербайджан ще реализират нови съвместни проекти, един от приоритетите на Баку и Анкара е преминаването на обмен в национална валута. Това стана ясно по време на съвместната пресконференция на турския президент и гостуващия в Анкара държавен глава на Азербайджан Илхам Алиев.  Ердоган даде висока оценка на подкрепата на приятелската държава за стъпките на Турция в борбата против тероризма. Още в началото на операцията „Маслинова клонка“ в Африн Баку засвидетелства подкрепата си за нас, както го направи и след опита за преврат, подчерта той. Домакинът припомни, че Турция винаги е възприемала конфликта за Нагорни Карабах като свой собствен и каза, че той трябва да бъде урегулиран в рамките на териториалната цялост и неприкосновеността на границите на Азербайджан, и в съответствие с резолюциите на ООН, което е и най-голямото желание на Анкара.  Ердоган обеща, че ако победи на президентския вот на 24 юни, първата му визита в чужбина ще бъде именно в Азербайджан, „страната символ на стабилността в региона“.  Зареждането на ТАНАП с газ започна на 23 януари т.г. По Трансанадолския коридор /с дължина 850 км/ годишно ще преминават 16 млрд. куб. метра газ, а за в бъдеще се планира този показател да достигне 31 млрд. куб. метра за година. Около 6 млрд. куб. метра ще се доставят в Европа.", "date": "2018.04.25", "title": "Реджеп Ердоган: Трансанадолският газопровод ще осигури енергийната безопасност на цяла Европа"}
{"url": "http://www.faktor.bg/bg/articles/okolo-20-zadarzhani-predi-macha-levski-tsska", "text": "Около 20 фенове са задържани преди мача „Левски”-ЦСКА тази вечер. Този път вечното дерби започна без традиционното шествие на агитките. Още сутринта полицията предупреди, че няма да допусне организирано придвижването на запалянковци, както и събирането на големи групи фенове. Истинските привърженици на „Левски” заявяват, че желаят резултат на терена, а не полиция и ранени хора.  „Трябва, който е виновенр да си понася отговорността. Аз съм от Велико Търново, има фенове от Варна. Добре, че не ни наказаха по-сериозно. Три мача без публика, на какво прилича това. От 5 до 15 години за това момче”, заявява Станимир Дочев, фен на „Левски”, предава Нова телевизия.  По същия начин реагират в другия лагер, този на червените. Запитани дали е оправдано засиленото полицейско присъствие, те казват, че е, а отговорността трябва да е индивидуална. „Не може цял клуб да страда заради един”, заявяват фенове на ЦСКА.  Вечното дерби започна без емоционални шествия и с надежда за интересен мач. На финала за Купата на България победителят от днешния важен мач ще срещне тима на „Славия”, които надделяха вчера над колегите си от „Ботев” (Пловдив).", "date": "2018.04.25", "title": "Около 20 задържани преди мача „Левски”-ЦСКА"}
{"url": "http://www.faktor.bg/bg/articles/obshtestvo/zakon-i-red/politsaite-ohranyavashti-macha-mezhdu-tsska-i-levski-shte-nosyat-stikeri-ne-na-nasilieto-na-stadionite", "text": "Във връзка с възникналият инцидент на 18 април 2018 г., при който пострадаха двама служители на реда, Синдикална федерация на служителите в МВР (СФСМВР) стартира кампания под надслов \"Не на насилието на стадионите\".  Стартът на кампанията ще бъде даден на днешната среща от полуфиналите на Купата на България между отборите на \"ЦСКА-София\" и \"Левски\".  По време на срещата служителите на реда, които я охраняват, ще носят върху униформите си специално изготвени за кампанията стикери.  В своя позиция, разпространена сред медиите преди седмица, СФСМВР заяви необходимостта от предприемане на спешни мерки за гарантиране физическата неприкосновеност на полицаите и налагане на по-строги санкции спрямо всички лица, демонстриращи агресия спрямо органите на реда.", "date": "2018.04.25", "title": "Полицаите, охраняващи мача между ЦСКА и Левски, ще носят стикери: \"Не на насилието на стадионите\""}
{"url": "http://www.faktor.bg/bg/articles/tri-prichini-da-barzame-za-evrozonata", "text": "„За 10 години ние заспахме и в стратегически план почти нищо ново не постигнахме. Изобщо не сме се приближили до еврозоната. Не само че не сме влезли, а ние не сме по-близо до еврозоната отколкото бяхме през 2007 г., даже сме по-далече от нея“. Това коментира в предаването „12+3“ на БНР Николай Василев – бивш вицепремиер и министър на икономиката. Утре той ще е модератор на един от панелите на форум на тема „България в еврозоната. Икономическата логика срещу митовете“.        Според него най-добрият момент за влизане в еврозоната е бил преди 10 години. Сега е по-лошо, но все пак е добре да влезем колкото се може по-рано, добави той. Има три групи причини за това, подчерта той и обясни: „Едната е групата на икономическите аргументи. Страните, които влязат в еврозоната, достигат по-бързо своите западни партньори, стават по-богати, доходите се повишават, има повече инвестиции, туризъм, търговия – изобщо добре е малки страни, като европейските държави, да са част от един по-голям икономически блок и валутен съюз, защото самостоятелно те просто са микроскопични в сравнение с все по-нарастващите и развиващите се държави в Азия и Северна Америка. Втората група причини са свързани с банковия и финансовия сектор. Всички ние, българските граждани, ще спим по-спокойно, ако знаем, че освен нашата централна банка, и Европейската централна банка ще наблюдава и регулира финансовия сектор в страната. Предполага се, че този контрол ще бъде по-сериозен, по-ефективен. Ако имаше такъв контрол в последното десетилетие, може би една случка нямаше да се случи с една от банките, и може би цялостно секторът щеше да има още по-голям авторитет и спокойствие. Няма проблем с българските банки, но все пак за следващите десетки години ще е много сериозен аргумент за стабилност в банковия сектор. Третата група причини – това е въпрос на имидж, авторитет и престиж. България иска ли да бъде първокласна европейска държава или не? Лошо е, ако не иска, това означава, че тя не разбира правилно кои са нейните стратегически приоритети“. Василев е категоричен, че не трябва да се примиряваме с това винаги да сме в позицията на „двойкаджията“ или „догонващия“. По думите му страната ни отдавна отговаря на всички критерии за приема   не в еврозоната. Той изброи няколко финансови постижения на България. Повече от половината членове на съюза не са готови математически и не е трябвало да бъдат приети в него, добави икономистът.", "date": "2018.04.25", "title": "Три причини да бързаме за еврозоната"}
{"url": "http://www.faktor.bg/bg/articles/balgarski-kulturni-tsennosti-poteglyat-kam-parizh-i-moskva", "text": "Четири временни експозиции, представящи културни ценности от България, ще бъдат организирани в Москва, Варшава, Братислава и Париж през тази година. Правителството днес прие да осигури държавни гаранции за експонатите, които ще бъдат изложени в Третяковската галерия и в музеите „Лаженки Крулевские, „Братиславски замък“ и „Лувър“. Културните ценности са от фондовете на Националния исторически музей, Националната библиотека „Св. Св. Кирил и Методий“, музея „Старинен Несебър“, археологическия музей „Велики Преслав“ и Националния археологически институт с музей при БАН, съобщават от пресслужбата на правителството. Осигуряването на държавна гаранция за експонатите за периода на провеждане на изложба в чужбина е общоприета европейска практика, която позволява реално да се намалят разходите за организирането на изложби. По този начин се стимулира двустранното сътрудничество между музеите, мобилността на колекциите и популяризирането на националното културно наследство.", "date": "2018.04.25", "title": "Български културни ценности потеглят към Париж и Москва"}
{"url": "http://www.faktor.bg/bg/articles/ventsi-stefanov", "text": "Цяла нощ запалянковци са заплашвали  по телефона Венцилав Стефанов, президентът на ФК Славия. Това обяви самият той в студиото на  \"Здравей, България\" на Нова телевизия. \"От ръководството на феновете на Ботев са дали моя телефон, на съдията и на шефа на съдиите и цяло нощ тормоз. Намазали са с жълта боя къщата на шефа на съдиите. Заплашват семейства, деца...\", обясни той. \"Вчера имаше стотици деца в публиката на Славия, а отсреща имаше озверяла тълпа, хвърляха бомбички, разказа Стефанов. Той е предал телефона си в полицията заради постоянни обаждания и заплахи от фенове на \"канарчетата\".  \"Пуснал съм жалба в полицията, записаха моя телефон, телефона на съдията и на шефа на съдиите. \", заяви Стефанов.   \"Определен кръг хора в Ботев мачкаха години наред Христолов. Години наред феновете на ЦСКА тероризираха Гърнетата и Сашо Томов, но при Гриша Ганчев кротуват, защото има силна ръка\", сподели още Стефанов и разкри за грозни случки веднага след полуфинала за Купата на България снощи.  \"Има изстъпления по стадионите, които граничат наистина с терор. Не може 1000-2000 души ултраси от цялата страна, правят си маршове и си правят побоища. След мача ни вчера, отивайки след него по \"Графа\", две пловдивски коли се биха като добичета на улицата. Тези хора не са отишли на стадиона да си подкрепят отбора, а да показват мускули\", добави Стефанов.  \"", "date": "2018.04.25", "title": "Венци Стефанов: Терор заля стадионите, цяла нощ ме заплашваха"}
{"url": "http://www.faktor.bg/bg/articles/sport/fen-na-livarpul-v-kritichno-sastoyanie-dvama-privarzhenitsi-na-roma-sa-obvineni-v-opit-za-ubiystvo", "text": "Безредици помрачиха спектакъла в Ливърпул снощи. Привърженик на домакините е в критично състояние, след като бе нападнат с колани преди двубоя с Рома. Инцидентът се е случил около 19:35 ч. местно време  близост до стадиона. Смята се, че група фенове на \"Рома\" е причакала запалянковци на \"Ливърпул\". Полицията в Мърсисайд е задържала двама души на 25 и 26 години, които са заподозрени като евентуални извършители. Те са обвинени в опит за убийство. \"Според очевидци жертвата е била ударена с колан, след което е паднала на земята. За момента знаем, че състоянието му е критично, но не можем да кажем нищо повече\", съобщи началникът на полицията Пол Спейт. Преди началото на мача имаше сблъсъци около стадион \"Анфийлд\", след като група от 80 италианци се озова много близо до мястото, където традиционно се събират фенове на \"Ливърпул\". Кадри на BBC показаха как един мъж лежи безжинено на земята, вероятно след като е бил ударен. Според очевидци един от феновете на \"Рома\" дори е носил чук. Общо броят на задържаните фенове на \"Рома\" е седем, като те са на възраст между 20 и 43 години. В някои са открити оръжия.", "date": "2018.04.25", "title": "Фен на \"Ливърпул\" в критично състояние, двама привърженици на \"Рома\" са обвинени в опит за убийство"}
{"url": "http://www.faktor.bg/bg/articles/stefan-danailov-chervena-balgariya-shte-likuva-dovechera", "text": "\"Винаги съм бил позитивно настроен. Така съм настроен и в момента. Вярвам в отбора и знам, че ЦСКА ще победи. И не само, че ще победи, но и ще елиминира Левски.\" Това заяви големият актьор Стефан Данаилов, който е и  един от най-големите привърженици на ЦСКА часове преди реванша за Купата с Левски.   \"К огато ЦСКА е опрян до стената, тогава е най-опасен. Сега е последният шанс на нашите момчета, след като изпуснаха титлата.\", допълни той и обобщи: \" Имахме контузени, наказани. Сега обаче всички са на линия. Това ми дава вяра. Сигурен съм, че „Червена” България ще ликува довечера!\"", "date": "2018.04.25", "title": "Стефан Данаилов: „Червена” България ще ликува довечера!"}
{"url": "http://www.faktor.bg/bg/articles/levski-na-polufinala-igrae-sas-slaviya", "text": "Финалът за купата на България ще бъде между “Левски” и “Славия” на 9 май от 19,30 часа на националния стадион, след като \"сините\" биха ЦСКА с общ резултат 4:2 пред повече от 20 000 зрители на стадион “Васил Левски. Това ще е шанс за първи трофей за “сините” от 9 г. насам. Те обаче помнят кошмар именно срещу “Славия” през май 2013 г., когато смятаха 27-мата си титла за сигурна... В полуфинала реванш за купата тимът на Делио Роси си заслужи продължаване до битката за трофея. Въпреки 2:0 в първия мач “сините” стартираха по-добре от тима на Стамен Белчев.", "date": "2018.04.25", "title": "\"Левски\" на финал, играе срещу \"Славия\""}
{"url": "http://www.faktor.bg/bg/articles/obshtestvo/ulitsata/izberete-nay-dobrite-mazhki-chehli-i-sandali-za-lyatoto", "text": "Лятото е любим сезон по редица причини. Но не само дамите искат да отпуснат стъпалата си и да не носят маратонки или затворени обувки през цялата година. Господата също искат да усетят летния бриз, прохладата и свободата при ходенето. Именно поради тази причина на пазара можете да видите, че се предлагат изключително много   и чехли, които имат голямо разнообразие. Често в това море от продукти не можем да решим кое ще ни бъде удобно и ще ни върши работа и кое не. В тази статия ще опишем накратко какво можете да откриете на пазара като модели мъжки сандали и чехли.  Както при дамските сандали, така и при мъжките има голямо разнообразие от марки. Някои са от български производители, други са внос. Разбира се и цените са различни. Едно е сигурно – можете да откриете това, което търсите във всеки един магазин за мъжки сандали.  За изработката и качеството следят различни органи, които правят проверки. Това гарантира на потребителя, че когато отиде и си закупи даден модел той е качествен и би издържал дълго време. Най-добре е да се закупят сандали от естествена кожа, но ако нямате възможност за такива, можете да попаднете на много добри модели и при еко кожата.  Както и при дамите, така и при господата често има недостиг на номера. И ако при дамите най-малките номера изчезват веднага, то при господата е обратното. Много онлайн магазини, а и не само те, са осъзнали този проблем и се стараят да зареждат постоянно с номера и нови модели. Това е повече от хубаво, защото ми дават възможност да избирате от хиляди предложения за мъжки сандали.  Всеки един е конкурент на друг. От тази конкуренция можете да спечелите само вие като клиенти, защото всеки един магазин иска да ви привлече като техен клиент. Това обаче няма как да стане, ако цените не са ви по вкуса. Затова можете да откриете много предложения за промоции, което е добре, защото ще си вземете нещо качествено на достъпна цена!  Добре е да се оглеждате за такива сандали. Мъжете ходят повече и затова мъжките сандали трябва да са удобни и да не натоварват краката. Не правете компромис с удобството си и заложете на анатомична подметка!", "date": "2018.04.25", "title": "Изберете най-добрите мъжки чехли и сандали за лятото"}
{"url": "http://www.faktor.bg/bg/articles/glasove-v-grimyornata-na-chocho-spomen-za-golemiya-petar-popyordanov", "text": "Днес ще бъде показан филмът “Гласове в гримьорната на Чочо”, посветен на големия български актьор - Петър Попйорданов -Чочо, който без време си отиде от този свят. Няколко години след нелепата смърт на актьора, в гримьорната му се събират негови приятели - актьори, режисьори, критици, журналисти, музиканти, роднини, за да споделят спомени и мисли за неговия уникален талант, драматична съдба и послания, които е завещал на поколения българи, останали завинаги негови почитатели. Резултатът е не само вълнуващ портрет на една неповторима творческа личност, но и разказ за времето от края на 20 и началото на 21 век, в което българското кино преживя също своите падения и възходи.  “Гласове в гримьорната на Чочо” можете да гледате в кино \"Люмиер\" от 19:00 часа тази вечер.", "date": "2018.04.25", "title": "“Гласове в гримьорната на Чочо” - спомен за големия Петър Попйорданов"}
{"url": "http://www.faktor.bg/bg/articles/dombrovski-proemame-balgariya-v-chakalnyata-na-evrozonata-do-mesezhi", "text": "Приемането на България в чакалнята на еврозоната е въпрос на месеци. Това каза в интервю за БНТ заместник-председателят на Европейската комисия Валдис Домбровскис. Според него решението за приемането ще бъде взето от Европейската централна банка и от страните, които са част от Валутно-обменния механизъм или т.нар. чакалня на еврозоната. \"Приемането на България в чакалнята на еврозоната е въпрос на месеци. Това каза в интервю за БНТ заместник-председателят на Европейската комисия Валдис Домбровскис. Според него решението за приемането ще бъде взето от Европейската централна банка и от страните, които са част от Валутно-обменния механизъм или т.нар. чакалня на еврозоната. \"Една от сферите, която трябва да бъде оценявана, е дали българските банки са устойчиви на шок. Вече знаем, че българското правителство оповести политическото решение за желание за членство в еврозоната и намерение да кандидатства за чакалнята. Формалното решение трябва да се вземе от Европейската централна банка и страните, които участват във Валутно-обменния механизъм. Ние от Европейската комисия искаме активно да участваме и да подкрепяме този процес. В момента работим върху точните дати, но става дума по-скоро за месеци, отколкото за години\", каза Домбровскис.. Вече знаем, че българското правителство оповести политическото решение за желание за членство в еврозоната и намерение да кандидатства за чакалнята. Формалното решение трябва да се вземе от Европейската централна банка и страните, които участват във Валутно-обменния механизъм. Ние от Европейската комисия искаме активно да участваме и да подкрепяме този процес. В момента работим върху точните дати, но става дума по-скоро за месеци, отколкото за години\", каза Домбровскис.", "date": "2018.04.25", "title": "Домбровскис: Приемаме България в чакалнята на еврозоната до месеци"}
{"url": "http://www.faktor.bg/bg/articles/obshtestvo/zakon-i-red/do-1-200-evro-na-den-izkarvali-podkupnite-sluzhiteli-v-dai", "text": "„До момента са задържани 10 лица, които са инспектори. Те са осъществявали контрол по транспортни дружества. Те са изпращали известия за предстоящи проверки“, съобщи по повод арестите в ДАИ-Благоевград говорителят на спецобвинението Даниела Начева.  По думите й е имало случаи, при които самите инспектори, са подправяли документи на транспортните фирми. \"Подкупите са били поставяни в пликове в размер на 300 евро. Групата е генерирала обороти на ден в порядъка на 1200 евро. Имало е организация кой екип кои транспортни фирми да проверява. В края на работния ден подкупите са били разпределяни между инспекторите, работили в този ден. Ползвали са се и от услугите на счетоводни къщи\", обясни тя.  \"Изключително съм доволен от работата на колегите от Благоевград. Първоначалната информация при нас беше подадена от тях още от месец ноември. Пострадали лица и оперативни източници са се оплакали от рекета, който е упражняван спрямо тях\", каза директорът на ГДБОП главен комисар Ивайло Спиридонов.  По думите му първоначално са били задържани 30 лица, но с повдигнати обвинения са 10. \"Това е поредният ни случай, касаещ корупционни действия. Само в близките месец-месец и половина имахме няколко знакови ареста, така че не мога да разбера на какво стъпват твърденията, че нищо не се прави срещу корупцията, няма задържани, няма присъди, не се работи. Съзнаваме, че тези резултати са недостатъчно и обществото иска повече и е в правото си\", заяви ръководителят на Специализираната прокуратура Иван Гешев  \"Имаме амбицията и възможността да предприемем действия по борба с корупцията, които обществото досега не е виждало. Това, което искат моите колеги не е благодарност, а подкрепа от гражданите, че те трябва да им дадат нещо, което държавата отдавна им дължи. Това са първи крачки в тази посока\", увери той.  По думите му борбата с корупцията не е само ангажимент на прокуратурата, а и на управляващите, съда и гражданите.", "date": "2018.04.25", "title": "До 1 200 евро на ден \"изкарвали\" подкупните служители в ДАИ"}
{"url": "http://www.faktor.bg/bg/articles/malnii-povrediha-elektrouredi-v-zlatograd", "text": "Електроуредите на десетки семейства в Златоград, както и в офиси в общинската администрация са излязли извън строя, след като мълнии са паднали в района на града. Всичко станало за броени секунди в около 18:00 ч. снощи, когато една след друга падат две мълнии. Първата е в частен дом на ветеринарен лекар, а другата в тревно пространство в центъра на града, в близост до хотел, детска градина и жилищен блок. За щастие няма пострадали хора.", "date": "2018.04.25", "title": "Мълнии повредиха електроуреди в Златоград"}
{"url": "http://www.faktor.bg/bg/articles/novini/balgariya/meteorolozite-ot-ban-zaradi-lipsata-na-sredstva-vse-poveche-spetsialisti-se-gotvyat-da-napusnat", "text": "Според учените това застрашава функционирането на националната хидро-метеорологична служба. На сайта на института е публикувано съобщение. В него се казва, че заради липсата на средства все повече специалисти се готвят да напуснат. Институтът няма да може да работи, което е свързано с националната сигурност.  Припомняме, че правителството отпусна допълнителни 15 милиона лева на БАН, след протести на учените.", "date": "2018.04.25", "title": "Метеоролозите от БАН: Заради липсата на средства все повече специалисти се готвят да напуснат"}
{"url": "http://www.faktor.bg/bg/articles/novini/svyat/ruski-ucheni-rusiya-tryabva-da-dominira-v-chernomorskiya-region", "text": "\"Ние трябва да покажем, че Черноморският регион е единен цивилизационен и геополитически регион и, че Русия трябва да доминира в него, не защото сме империалисти, а защото Русия е единствената страна, която има всички предпоставки за това: православна традиция, държавност, тя винаги е спасявала християните\", твърди докторът на историческите науки Андрей Баранов от Кубанския държавен университет. Това мнение е изказано на научна конференция на Руското историческо общество, което започва многогодишен научен проект, в хода на който в различни градове на Черноморското крайбрежие ще се провеждат научни конференции с участието на стотици учени, съобщава ТАСС.  Целта на проекта е \"противопоставяне на фалшификациите на историята\". Според Баранов, през 90-те години Русия по никакъв начин не е попречила на опитите да бъде \"изкривена историята\".  \"Но след 2000 година ние започнахме да водим собствена геополитика и историческа политика, да насищаме това пространство със собствен смисъл\", казва той. По думите му, през 2008 година отражение на тази политика е откритата подкрепа за Абхазия и Южна Осетияа, което осигурило безопасността на Русия в този сегмент на Черноморския регион.  \"След това, през 2014 година се състоя въссъединението на Крим и Севастопол с Русия, което позволи на Русия за овладее ключа към централната позиция в Черноморския регион - Крим. Това не е просто Крим, не просто геополитическа територия, това е място на сакралните смисли на нашата държава и нашата цивилизация\", разсъждава Баранов. Според него, изкривяването на историята е геополитически инструмент на антируската политика. \"Така действат и в други страни от региона. В Румъния, Гърция, България, където дори не споменават, че Русия ги е освободила, сега изглежда сякаш те сами са се освободили или ги е освободил запада\", казва Баранов. Руските учени, участници в проеста, са убедени, че трябва да бъде възстановена Комисията по противодействие на фалшификациите на историята.", "date": "2018.04.25", "title": "Руски учени: Русия трябва да доминира в Черноморския регион"}
{"url": "http://www.faktor.bg/bg/articles/gol-mazh-se-razhodi-pred-uchilishte-v-sandanski", "text": "Чисто гол мъж се разхожда пред входа на Трето основно училище “Христо Ботев” в Сандански, пише Struma.bg. Разтревожен родител изпратили кадрите. Един от родителите  докарал сутринта детето си на училище, когато се натъкнал на шокиращата гледка. Засега реакция от местните власти няма.", "date": "2018.04.25", "title": "Гол мъж се разходи пред училище  в Сандански"}
{"url": "http://www.faktor.bg/bg/articles/erotichnata-deputatka-stana-chlen-na-prosvetnata-komisiya-v-parlamenta", "text": "Станалата известна с еротичните снимки от миналото си депутатка от \"Воля\" Елена Аксиева влезе в Комисията по образованието и науката. Младата дама, която се закле наскоро като депутат, предизвиквайки фурор в залата, бе предложена за член на образователния орган от нейна колежка от групата на „Воля”. Дебат по въпроса нямаше. При гласуването обаче трима от народните представители изразиха резервите си за влизането на Аксиева в комисията по образование, като гласуваха „въздържал се”. Все пак мнозинството надделя категорично – 142 гласа „за”.", "date": "2018.04.25", "title": "Еротичната депутатка стана член на Комисията по образование в парламента"}
{"url": "http://www.faktor.bg/bg/articles/mogerini-shte-dadem-oshte-3-mlrd-evro-na-turtsiya-za-bezhantsite", "text": "Европейският съюз ще отпусне на Турция допълнително 3 милиарда евро за оказване на помощ на сирийските бежанци през следващите две години. Това заяви ръководителят на европейската дипломация Федерика Могерини. „Ще отпуснем на Турция допълнително 3 милиарда евро в близките две години“, каза тя по време на втората донорска конференция за Сирия, която се провежда в Брюксел, уточнява БГНЕС.", "date": "2018.04.25", "title": "Могерини: Ще дадем още 3 млрд. евро на Турция за бежанците"}
{"url": "http://www.faktor.bg/bg/articles/novini/svyat/armeniya-putin-izgubi-oshte-edin-predan-doverenik", "text": "Серж Саркисян, който управляваше Армения като президент от 2008 г. до този месец, беше предан довереник на Владимир Путин. През 2013 г. след среща с руския президент той внезапно прекъсна преговорите с Европейския съюз и вместо това се присъедини към оглавявани от Москва организации в икономиката и сигурността, пише в редакционна статия в. \"Вашингтон пост\". При посещение във Вашингтон няколко години по-късно той откровено ни каза, че неговата малка кавказка страна с близо 3-милионно население не е имала особен избор, тъй като арменците, работещи в Русия, осигуряват една пета от нейния брутен вътрешен продукт, а руски компании са монополизирали енергийните й ресурси.  Саркисян обаче подцени собствените си граждани, когато се опита да подражава на Путин, извършвайки класически ход в негов стил. Тъй като беше ограничен от конституцията до два президентски мандата, той прокара конституционна поправка, прехвърляща повечето изпълнителни правомощия към министър-председателя, а после беше избран от парламента на поста, въпреки че години наред отхвърляше подобна възможност. В резултат се стигна до 11-дневни разрастващи се масови демонстрации, които вчера принудиха Саркисян да напусне поста.  Не е ясно дали оттеглянето на Саркисян ще доведе до истинска промяна в управлението на Армения или в раболепната й позиция към Кремъл. Благодарение на манипулирани избори управляващата партия има доминиращо мнозинство в парламента, а водачът на протестите от миналата седмица - дългогодишният дисидент Никол Пашинян, контролира само девет от 105-те места. Въпреки това народният бунт е удар върху насърчавания от Путин авторитарен политически модел, който се разпространява не само в други бивши държави от съветския блок, намиращи се в орбитата на Русия, но и в Турция, където управникът Реджеп Тайип Ердоган се надява да завърши през юни прехода от министър-председател към всесилен президент. Няма съмнение, че Путин погрешно ще изтълкува неочакваното отхвърляне. Обхванати от цинизъм, руският управник и неговата клика са неспособни да приемат, че са възможни спонтанни политически въстания на разгневени общества. Според тях те трябва да са резултат от държавно направлявани заговори, подобно на намесите на самата Русия в демократични избори на Запад. Путин обвини ЦРУ и други разузнавателни служби за бунтовете, които свалиха подкрепящите Москва правителства в Украйна и Грузия, а когато хиляди руснаци протестираха срещу изборните измами и собствения му преход от министър-председател към президент през 2012 г., определи Хилари Клинтън за лично отговорна. Наистина е вярно да се каже, че правителството на Тръмп нямаше нищо общо със събитията в Армения. Единствената американска реакция на демонстрациите беше меко изявление на посолството в Ереван, призоваващо правителството към \"сдържаност\" и същевременно приканващо протестиращите да \"предотвратят изостряне на напрежението\". Това, което изкара арменците по улиците, не бяха чуждестранни провокации, а фактът, че надеждите, които Саркисян възлагаше на Русия, не се оправдаха. През неговото десетгодишно управление икономиката изпадна я застой. Около 10 процента от населението напусна страната, а 30 процента от тези, които останаха, са под официалния праг на бедността. Може да се очаква, че Путин ще окаже натиск върху приемника на Саркисян на министър-председателския пост, който и да е той; освен икономическите лостове, които притежава, Русия поддържа военна база в Армения. Това обаче няма да подобри живота на арменците. По-вероятно е то да засили съпротивата им срещу бандитския, проникнат от корупция и икономически провален модел, какъвто е путинизмът. БТА", "date": "2018.04.25", "title": "Армения-Путин изгуби още един предан довереник"}
{"url": "http://www.faktor.bg/bg/articles/novini/balgariya/boyko-borisov-balgariya-e-treta-v-klasatsiyata-po-nay-nisak-vanshen-dalg-v-evropa", "text": "Премиерът Бойко Борисов съобщи в началото на правителственото заседание, че България е трета в класацията по най-нисък външен дълг в Европа след Естония и Люксембург, като дългът ни за миналата година е 25,4 на сто от БВП, а на Люксембург - 23 на сто на БВП. Борисов изрази убеденост, че страната може да отчете до края на мандата на кабинета намаление на този дял до 20 на сто.     Преди година слушахме за това как сме задължили държавата, как външният дълг расте, как поколения напред ще плащат. Излезе докладът на Евростат - от 29 на сто на 25,4 на сто от БВП за 2017 г. намалява външният дълг на България, каза Борисов и допълни, че в номинал това е около 2,3 млрд. лева по-малко задължения. С това темпо, с което работи правителството, до края на мандата ще го свалим докъм двадесет процента, допълни премиерът, цитиран от БТА.     И сега сме в тройката на отличниците по нисък външен дълг в Европа, коментира премиерът и се обърна към министрите, че биха могли да отбелязват сред постиганите резултати от една година управление и факта за намаляването на дълга.", "date": "2018.04.25", "title": "Борисов: България е трета в класацията по най-нисък външен дълг в Европа"}
{"url": "http://www.faktor.bg/bg/articles/novini/svyat/edin-ot-sazdatelite-na-novichok-e-blasnat-ot-kola", "text": "Химикът Владимир Углев, един от създателите на нервно-паралитичното вещество \"Новичок\", с което бяха отровени бившият руски шпионин Сергий Скрипал и дъщеря му Юлия, е бил блъснат от кола, съобщава The Bell. \"Получих писмо от съпругата на Углев, която съобщава, че той е бил блъснат от кола и в момента е в болница\", пише журналистката Наталия Геворкян.  На 24 април Углев, който живее в малко градче край руския град Анапа, пресичал улицата по пешеходна пътека в близост до дома си. Той разказал, че забелязал кола, която не намалява скоростта и побягнал, но колата го застигнала. За да не попадне поз колелата и, Углев скочил на предния капак и с главата си разбил предното стъкло.  Шофьорът обяснил, че \"се бил замислил и не забелязал мъжа\". Владимир Углев е един от работилите в научно-изследователския институт, където е създадено нервно-паралитичното вещество \"Новичок\". Той разказа пред медиите подробности за проекта, както и за специфичните характеристики на веществото. Също така, коментира, че \"Новичок\" не може да бъде произведен извън специализирана лаборатория, която противоречеше на официалната позиция на Москва, която отрича да има нещо общо с отравянето.", "date": "2018.04.25", "title": "Един от създателите на \"Новичок\" е блъснат от кола"}
{"url": "http://www.faktor.bg/bg/articles/novini/svyat/zoran-zaev-iskam-no-ne-vyarvam-che-sporat-za-imeto-s-gartsiya-shte-bade-reshen-do-dve-sedmitsi", "text": "Искам, но не вярвам, че спорът за името с Гърция ще бъде решен до две седмици. Това заяви министър-председателят на Македония Зоран Заев, коментирайки изявлението на европейския комисар по разширяването и политиката на добросъседство Йоханес Хан, съгласно което Скопие и Атина може да се споразумеят в следващите 15 дни, предава македонската информационна агенция „Макфакс“. „Добре е да бъде решен след две седмици, това ще означава автоматича покана за НАТО. Но аз вярвам, че се работи за седмици напред и мисля, че две седмици са твърде малко\", подчерта Заев на съвместна пресконференция с бившия генерален секретар на НАТО Лорд Робъртсън. Македонският премиер припомни, че в сряда във Виена ще се проведе среща на външните министри на двете страни – Никола Димитров и Никос Кодзиас. „Като цяло, това, което аз очаквам да направим усилия до решението на Съвета на Европейския съюз, защото сме сигурни, че ако имаме решение дотогава, ще получим категорични и най-силни гаранции, че ще получим дата за преговори\", отбеляза Заев.", "date": "2018.04.25", "title": "Зоран Заев: Искам, но не вярвам, че спорът за името с Гърция ще бъде решен до две седмици"}
{"url": "http://www.faktor.bg/bg/articles/obshtestvo/zakon-i-red/grigor-dimitrov-specheli-parviya-si-mach-na-turnira-na-cherveni-kortove-v-barselona", "text": "Григор Димитров спечели първия си мач на турнира на червени кортове в Барселона. Българинът победи Жил Симон с 6:2, 6:1 за час и 20 минути игра. При 2:2 в първия сет Димитров спечели седем поредни гейма, след което играта на французина вече не бе на ниво. Това е четвърта поредна победа на българина от девет мача помежду им. В следващия кръг съперник на Григор Димитров ще бъде Малек Джазири от Тунис, който има една победа срещу българина тази година в края на февруари на турнира в Дубай.", "date": "2018.04.25", "title": "Григор Димитров спечели първия си мач на турнира на червени кортове в Барселона"}
{"url": "http://www.faktor.bg/bg/articles/socheniyat-ot-ivancheva-za-zamestnik-klisurov-se-otkaza-v-polza-na-uzurpatora-rusev", "text": "Двамата заместници на районния кмет на \"Младост\" Десислава Иванчева - Румен Русев и Владимир Клисуров, предлагат временно поста да поеме Русев. Това се разбра от подписана от двамата декларация до Столичния общински съвет и кмета на София Йорданка Фандъкова, разпространена до медиите, пише \"Дневник\". В нея се отбелязва, че вчера в районната администрация на \"Младост\" е получено заявление от Иванчева, препратено от Столичната община. В него тя посочва, че желае да ползва отпуск, по време на който да бъде замествана от Клисуров. Двамата заместници отбелязват, че от една страна, според юристите в общината има вероятност отпускът да е нелегитимен и в тази хипотеза Иванчева не може да посочва свой заместник. От друга страна, ако е легитимен, тя не може по време на отпуск да подпише заповед съгласно Закона за местното самоуправление и местната администрация, с която да определи свой заместник. \"И в двата случая всички последващи административни актове биха били незаконосъобразни\", се казва в декларацията на Русев и Клисуров. Затова двамата взимат решение, което е в техните компетенции. \"Въпреки очакваните удари предлагаме да продължим да работим в екип. С това поемаме отговорността пред избирателите, посочили г-жа Иванчева за кмет, а тя от своя страна нас - за нейни заместници. Предвид спецификата на проблемите в \"Младост\", огромна част от които касаят задълбочен и компетентен анализ на процедури, свързани със строителство, излизаме със следното предложение до Столичния общински съвет. На основание чл. 39 ал. 3 от Закона за местното самоуправление и местната администрация за заместващ избрания кмет да бъде посочен Румен Русев, архитект и инженер с огромен стаж. За целта Владимир Клисуров се самоотвежда като вариант за поста\", обосновават се двамата. Накрая изразяват надежда предложението им да бъде разгледано в най-кратки срокове заради спешността на проблемите, чието решаване е в правомощията на общинската администрация. Дават и пример с финансирането на училища, детски градини, заплати на медицински сестри и др. В случай че предложението им бъде прието, двамата заместници на Иванчева декларират, че ще продължат да търсят подкрепа на гражданите за продължаване на посоката за запазване на междублоковите пространства. За целта ще разчитат и на сътрудничество с ръководството на Столичната община и всички институции, за справяне с проблемите на гражданите на района.", "date": "2018.04.25", "title": "Посочен от Иванчева за заместник Клисуров се отказа в полза на \"узурпатора\" Русев"}
{"url": "http://www.faktor.bg/bg/articles/nenchev-e-okonchatelno-opravdan-po-deloto-za-uniformite-na-armiyata", "text": "Върховният касационен съд (ВКС) оправда бившия министър на отбраната Николай Ненчев по делото срещу него, по което той е обвинен, че е сключил неизгоден договор за изработка на армейските униформи, съобщиха от съда. С решението, взето от съдебен състав с председател Павлина Панова и докладчик Елена Авдева и Галина Тонева, се оставя в сила решението на Военноапелативния съд, който също обяви Ненчев за невинен. Пред върховните магистрати представителят на прокуратурата не е протестирала оправдаването. По делото подсъдими беше и шефът на Дирекция \"Инвестиции в отбраната\" Венислав Цанов, който също е оправдан. Обвинението беше внесено в съда през декември 2016 г. А Ненчев бе привлечен към наказателна отговорност заради престъпление по служба, като според прокуратурата той е принудил Цанов да не подпише договор с фирма \"Лортън\" ЕООД, която спечелила конкурса за изработка на армейски униформи, след като предложила най-ниска цена. Мотивите на бившия министър били свързани с поето обещание от самия него пред ръководството и работниците на втория класиран участник в конкурса – \"Интендантско обслужване\" ЕАД. Цанов изпълнил поръчението на Ненчев, като не обявил в срок класирането и кой е спечелил поръчката, и не сключил договор с \"Лортън\" ЕООД. Според прокуратурата Цанов изпълнил нареждането, за да запази службата си. Според съда по казуса не са налице настъпили значителни вредни последици. Държавното обвинение е приело, че на военното министерство са причинени вреди в размер на 259 773,78 лв., платени на \"Интендантско обслужване\" ЕАД, изразяващи се в разликата в ценовите предложения на \"Лортън\" и Интендантско обслужване. Според върховните съдии е факт, че \"Лортън\" ЕООД са предложили оферта с най-ниска цена, но е и безспорно установено, че са се отказали от участие в процедурата. Разликата в цените не може да бъде приета като нанесена вреда на военното министерство от възложителя, тъй като определянето на \"Интендантски обслужване\" ЕАД за изпълнител по обществената поръчка е станало при спазване на нормите на ЗОП (отм.). Съдът приема за неоснователни твърденията на прокуратурата за наличието на извършено престъпление и от подсъдимия Ненчев в качеството му на длъжностно лице – министър на отбраната, който съзнателно да е допуснал подчинено нему лице да извърши престъпление. \"Престъплението по чл. 285 от НК е реализирано, когато длъжностното лице съзнателно допусне подчинено нему лице да извърши престъпление, свързано с неговата служба или работа. От наличната доказателствена съвкупност по делото не е установено подсъдимият Цанов да е осъществил състава на повдигнатото му обвинение за престъпление по служба, следователно по отношение на подсъдимия Ненчев липсва престъпление по чл. 285 от НК, тъй като подчиненото нему лице не е реализирало признаците на инкриминираното престъпление\", пишат от съда в съобщението за решението. В началото на миналата година Ненчев беше пратен на съд и за престъпление по служба заради договора с Полша и неизпълнение на такъв, сключен с руската фирма РСК-МИГ, за ремонт на двигатели за военните самолети МиГ-29. Според прокуратурата Ненчев не е имал право да сключва договор с Полша за ремонтни дейности, след като преди това вече е бил сключен договор с руския производител. От държавното обвинение изчислиха, че с неизпълнението на договора с РСК-МиГ Ненчев е ощетил дружеството с над 3.77 млн. евро. Това дело е още в Софийския градски съд.", "date": "2018.04.25", "title": "Ненчев е окончателно оправдан по делото за униформите на армията"}
{"url": "http://www.faktor.bg/bg/articles/protest-pred-ministerstvoto-na-energetikata-zaradi-visoki-martenski-smetki-na-parnoto", "text": "През следващия отоплителен сезон сметките за парно и таксата за сградна инсталация ще бъдат изчислявани по нова формула. За това се договориха министърът на енергетиката Теменужка Петкова и представители на граждански организации, които протестираха  пред министерството срещу високите мартенски сметки на абонатите на Столичната топлофикация. Със скандирания \"Оставка\" започна протестът на хората, които се събраха пред Министерството на енергетиката, и това провокира министър Теменужка Петкова да приеме техни представители на разговор. \"Януари сме платили 135, февруари 176 лева, март при мъртво парно 246 лева.\" \"Вече нищо не може да ме изненада от \"Топлофикация\"-София. Тези изчисления са на база прогнозни и форма, която не отговаря на истината\", заявиха протестиращи. На 17-ти април Върховният административен съд отмени формулата за изчисляване на тази такса, но министерството има право да обжалва. Преди да влязат в министерството, протестиращите споделиха пред БНР, че сметките им за март са по-високи с 20 до 40, дори до 100 процента в сравнение с тези през зимните месеци. От \"Топлофикация - София\" твърдят, че сметките за парно са изготвени коректно и са съобразени с Наредбата за топлоснабдяване. Вчера от КЕВР заявиха, че ще проверят как са изчислени сметките.", "date": "2018.04.25", "title": "Протест пред Министерството на енергетиката заради парното"}
{"url": "http://www.faktor.bg/bg/articles/obshtestvo/ulitsata/izlyupiha-se-6-zelenoglavi-pateta-v-borisovata-gradina", "text": "Шест зеленоглави патета се излюпиха в Патешкото езеро на Борисовата градина. Това са първите бебета, които се появяват в езерото, след като през 2017 г., пише news.bg. Столична община възстанови първоначалния му облик и започна да отглежда в него зеленоглави патици, съобщиха от общината. Езерото с водоплаващите птици (Патешкото езеро) е създадено през 1972 г. През годините то променя характера и предназначението си. През 2017 г. по повод 135-та годишнина на парк \"Княз-Борисова градина\", Общината възстанови и емблематичната за цялостния облик на мястото къща за патици, разположена на островчето в средата му. За да се създаде подходяща среда за живот на птиците, езерото беше оградено с дървена ограда, която позволи отглеждането им независимо, че паркът е предпочитано място за разходка на домашни кучета. Първите зеленоглави патици бяха предоставени на Столична община от Спасителния център за диви животни в Стара Загора. От Борисова градина полагат всекидневна грижа за отглеждането на птиците. Междувременно зам.-кметът на направление \"Зелена система, екология и земеползване\" в СО Йоана Христова провери как се поддържа парка \"Княз-Борисова градина\" и състоянието на алеите. Проверяващите ползваха новите електровелосипеди, закупени за ландшафтните архитекти. С велосипед бяха директорът на дирекция \"Зелена система\" в СО ландшафтен архитект Димитър Данчев и директорът на ОП \"Паркове и градски градини\", ландшафтен архитект Милена Васева.", "date": "2018.04.25", "title": "Излюпиха се 6 зеленоглави патета в Борисовата градина"}
{"url": "http://www.faktor.bg/bg/articles/zhena-pochina-v-bolnitsa-ne-uspyala-da-doplati-za-lechenieto-si", "text": "Жена почина в столична болница, защото не е имала възможност да доплати за лечението си.  Според новите цени на медицинските изделия, въведени от настоящото ръководство на Здравното министерство, Здравата каса заплаща 2600 лева за животоспасяваща аортна клапа. Цената на изделието обаче е между 15 000 и 20 000 лева. Тъй като жената не е имала възможност да доплати разликата, поставянето на клапа е било отложено, докато се намерят средства. Пациентката обаче не дочакала този момент, съобщава Канал3. Жената постъпила преди четири дни в кардиологична клиника с тежка сърдечна недостатъчност, със задух и отоци по ръцете и краката. Състоянието ѝ не позволявало да бъде оперирана, затова следвало да се постави клапа по неоперативен път. Необходимите за целта клапи обаче се покриват в много малка степен от Здравната каса, обясни пред Дарик председателят на Центъра за защита на правата в здравеопазването д-р Стойчо Кацаров. „Това са клапи, които се поставят с катетър, без операция. Те са животоспасяващи за хора като тази жена, която е на възраст, с редица придружаващи заболявания. Тя няма как да издържи сърдечната операция. Но, за тези изделия, които се поставят без операция, Здравната каса заплаща 2600 лева, а те струват между 15 000 и 20 000 лева. От болницата са отложили поставянето им, докато се намери някакво решение. Жената обаче не е могла да чака”, обясни Кацаров. Преди месец е имало предложение подобен тип изделия, от които имат нужда не повече от 50 души у нас годишно, да се заплащат напълно от Здравната каса. „Не да се осигури за всички, макар че всеки нуждаещ би предпочел да му се постави клапа по неоперативен път. Предложението бе да се осигури за хората, за които този тип интервенция е животоспасяваща и сърдечната операция не е алтернатива. За съжаление обаче то не беше прието”, допълни Кацаров. Според специалисти заради решението Касата да не заплаща въпросните изделия изцяло, до края на годината няколко десетки пациенти ще починат.", "date": "2018.04.25", "title": "Жена почина в болница, не успяла да доплати за лечението си"}
{"url": "http://www.faktor.bg/bg/articles/pak-agresiya-v-balgarsko-uchilishte-shestoklasnitsi-se-biha-v-dimitrovgrad", "text": "Две деца са се били в училище в Димитровград. Инцидентът е станал на 24 април по обяд, по време на междучасие в коридора на школото. Свидетели на случката са били трима дежурни учители и помощник-директорът на местното училище \"Любен Каравелов\", които веднага са реагирали. Според запознати побоят е предизвикан от обидна реплика, която е била казана от един от шестокласниците. Тогава съученикът му го ритнал в корема. На пострадалия шестокласник е извършен преглед първо от медицинската сестра в школото, а в хасковската хирургия вече са му направили и задълбочени изследвания. Според хирурзите няма тежки наранявания, но детето ще остане под наблюдение, съобщи радио Дарик.", "date": "2018.04.25", "title": "Пак агресия в училище - шестокласници се биха в Димитровград"}
{"url": "http://www.faktor.bg/bg/articles/advokatat-na-tsveta-ot-magistrala-trakiya-mozhe-bi-i-shofyorat-na-avtobusa-e-vinoven", "text": "Адвокатът на обвинената за автобусната катастрофа на магистрала „Тракия” Цвета Таскова - Николай Кокинов, прехвърли топката към шофьорът на преобърнатия автобус. Смятам, че вероятно и тя по някакъв начин е закачила автобуса, но и водачът на автобуса инстинктивно е реагирал и е навил волана надясно. Така че може би в хода на разследването ще се окаже, че е налице едно независимо съпричиняване”, коментира Кокинов. „Аз лично случайно минавах покрай катастрофата същия ден няколко часа по-късно. Забелязах, че автобусът е паднал надясно с извити надясно гуми”, изтъкна той. По думите му, ще минат минимум 12 месеца, преди делото да стигне до съдебната зала. Кокинов  допълни, че Таскова е шофьор с близо 10 г. стаж, за този период е наказвана веднъж административно – за употреба на алкохол. „Родителите й споделиха, че е употребила чаша вино при семеен повод и е била заловена, за което си е изтърпяла наказанието, но това няма няма общо с настоящия казус”, подчерта адвокатът.  „Като всяко едно нормално човешко същество, като всяка една млада жена и всеки един шофьор тя не е искала това да се случи, но то се е случило и не може това да не се отрази върху съзнанието на един нормален човек, че е станал участник в инцидент, в който са загинали шестима души и са ранени над 20”, посочи Николай Кокинов пред Би Ти Ви. „Родителите ѝ изтеглиха спестяванията си и заплатиха паричната гаранция и тя беше освободена”, обобщи защитникът.", "date": "2018.04.25", "title": "Адвокатът на Цвета от магистрала \"Тракия\": Може би и шофьорът на автобуса е виновен"}
{"url": "http://www.faktor.bg/bg/articles/shtatski-senatori-vzeha-na-pritsel-parite-na-ruskite-oligarsi-ot-kremalskiya-doklad", "text": "Представители на Демократическата партия в американския Сенат поискаха от големи международни банки да предоставят информация за сметките на руснаците, включени в Кремълския доклад на финансовото министерство на САЩ.  Сенаторите Джин Шахийн и Шелдън Уайтхаус се изпратили писмо до 3 американски и 5 европейски банки, според информация на агенция \"Ройтерс\". Документът е адресиран до американските Bank of America, JPMorgan Chase и Citibank, както и до германската Deutsche Bank, британските Barclays и HSBC, швейцарските UBS и Credit Suisse. Сенаторите са поискали финансовите институции да предоставят информация за това, дали през последните 5 години се извършвани проверки за наличие на сметки, принадлежащи на включени в доклада лица. Ако е имало такива проверки, банките трябва да съобщят за резултатите от тях. Те трябва да обявят също какво е направено за идентифицирането на евентуални връзки с бизнесмени от обкръжението на Владимир Путин. Ако банките откажат такава информация, сенаторите ще поискат предприемане на строги мерки, включително държавно разследване.", "date": "2018.04.25", "title": "Щатски сенатори взеха на прицел парите на руските олигарси от Кремълския доклад"}
{"url": "http://www.faktor.bg/bg/articles/pravitelstvoto-dava-oshte-pari-na-ministerstvoto-na-otbranata-i-mvr", "text": "Правителството ще одобри допълнителни разходи по бюджетите на Министерството на отбраната и МВР за 2018 г. Това предвиждат трета и четвърта точка от дневния ред на министрите за днешното редовно правителствено заседание. Предложенията са внесени от вицепремиера и министър на отбраната Красимир Каракачанов и министъра на вътрешните работи Валентин Радев. Кабинетът ще утвърди и таксите за кандидатстване за обучение в държавните висши училища за учебната 2018/2019 г. Точката е внесена от министъра на образованието и науката Красимир Вълчев. Вътрешният министър Валентин Радев ще представи проект на постановление за одобряване на допълнителни разходи/трансфери от резерва на държавния бюджет за 2018 г. за непредвидени или неотложни разходи запредотвратяване, овладяване и преодоляване на последиците от бедствия. Министерският съвет ще обсъди и спогодба между България и Армения за международни автомобилни превози на пътници и товари.", "date": "2018.04.25", "title": "Правителството дава още пари на Министерството на отбраната и МВР"}
{"url": "http://www.faktor.bg/bg/articles/novini/balgariya/mihail-konstantinov-ili-sme-totalno-protiv-rusiya-ili-ne", "text": "Участието на лидера на партия \"Атака\" Волен Сидеров, придружен от зам.-председателя на Народното събрание Явор Нотев, на икономическия форум в Крим, предизвика немалко коментира у родните политически субекти. Извънпарламентарната опозиция поиска оставката на Нотев, но по негови думи те нямат моралното право да изискват подобно нещо.  \"Всеки човек има право да отстоява своите възгледи. В случая притеснителното е, че Волен Сидеров е представител на властта и всяко негово изказване е изказване на държавата. Трябва да правим ясно разделение между ГЕРБ и избирателите им. Повечето им електорат не е твърдо против Русия\", отбеляза социологът Кънчо Стойчев.  Според анализатора Михаил Константинов България трябва да се съобразява с общата европейска политика, но както трябва да бъдем критични към решенията на ЕС, така и не трябв   \"Искам да припомня двойните стандарти към Крим, тъй като там постоянно има евроделегати и евродепутати. Има едно очевидно нещо – Европа зависи от руския газ. Ако са толкова против Русия, да спрат да внасят. Или сме тотално против Русия, или не\", подчерта той в \"България сутрин\"на Bulgaria ON AIR. Досега нито една парламентарно представена партия не е поискала оставката на Явор Нотев.  \"Партия \"Атака\" не се е вляла в партия ГЕРБ. Ние имаме своите специфики и различия. Няма никакво основание, че това ще произведе катаклизъм в управляващата коалиция, тъй като нашата позиция е заявена от самото начало\", категоричен бе зам.-председателят на НС Явор Нотев.", "date": "2018.04.25", "title": "Михаил Константинов: Или сме тотално против Русия, или не"}
{"url": "http://www.faktor.bg/bg/articles/novini/svyat/zashto-rusiya-plodi-samo-vragove-a-ne-priyateli", "text": "Нормалните хора обичайно си създават приятели. Русия на Путин, поемайки по „Путиновия път“ на дружба с останали свят, приключва под ръководството на любимия си вожд заобиколена от всякъде с врагове, озъртайки се плахо, треперейки от ужас, подобно на подгонено животно.   Нормалните хора и страни се стараят да си другаруват с богатите и жизнени, културни и восокоразвити общества, защото както се казва – с какъвто дружиш, такъв ще станеш. Путинова Русия дружи с Венесуела, Иран, Вануату… могат да си мислят, че можем да се окажем аутсайдерите в този празник, наречен живот, не защото сме глупаци и престъпници, а защото сме заобиколени от една пошла русофобия, появила се от нищото след 2014 година. Тези идиоти, за които ако „не беше Крим, щяха да намерят друга причина“да мислят така, на мен ми приличат на полупрестъпен гамен, който истеричничи и пляскайки с лигавите си увиснали бърни крещи: Вие искате да ме накажете не защото изнасилих една девица и обезобразих лицето й, а защото просто ме мразите, че съм духовно извисен…\".", "date": "2018.04.25", "title": "Защо Русия плоди само врагове, а не приятели?"}
{"url": "http://www.faktor.bg/bg/articles/handelsblatt-izrael-shte-bombardira-podaraka-na-rusnatsite-oshte-shtom-asad-go-razopakova", "text": "Русия подарява на Сирия съвременни системи за ПВО С-300 „Фаворит”, пише германският вестник Handelsblatt в публикацията си „Nach US-Luftangriff – Russland schenkt Syrien moderne Abwehr-Raketen”. Те са отговорът на Кремъл за авиационния удар на САЩ по Дамаск, твърди авторът Андре Балин. Това само може да нажежи ситуацията в региона, твърди журналистът. „Не е изключено Израел да счете разполагането на ракетни установки като заплаха за своята сигурност и да ги бомбардира” – отбелязва Балин. „Много медии правят такива предположения. Те се позовават на бившия шеф на израелското военно разузнаване Амос Ядлин. Според него, израелците във всички случаи ще унищожат системите С-300, ако ги разположат на територията на Сирия.”   Немският журналист обръща внимание, че сирийският президент Башар Асад чака ракетите от 2010 г. Тогава ставало дума за търговска сделка, но сега това е „военна помощ на безвъзмездна основа”, уточнява авторът Андре Балин.", "date": "2018.04.25", "title": "Handelsblatt: Израел може да бомбардира военния подарък на руснаците за Асад"}
{"url": "http://www.faktor.bg/bg/articles/novini/balgariya/muzikantite-ot-bnr-za-treti-den-na-protest-pred-ministerski-savet", "text": "По време на правителственото заседание музикантите от БНР излизат на протест пред Министерски съвет.  За трети пореден ден творците от музикалните състави ще протестират с искане за достойно заплащане.  Те настояват за увеличаване на бюджета на Българското национално радио със сума, която ще позволи ръст на възнагражденията им с 50 %.", "date": "2018.04.25", "title": "Музикантите от БНР за трети ден на протест пред Министерски съвет"}
{"url": "http://www.faktor.bg/bg/articles/novini/svyat/turtsiya-ima-otgovornostta-da-spodeli-bolkata-na-armentsite-za-sabitiyata-ot-1915-g", "text": "Турция има „отговорността“ да сподели болката на арменците за „събитията от 1915 г.\", според декларация, подписана от президента Реджеп Тайип Ердоган, и прочетена в Истанбул на 24 април, пише вестник Hurriyet, пише \"Фокус\". „Съвестната и етична отговорност на Турция е да споделя историческата болка на нашите арменски граждани\", се казва в изявлението, прочетено в Арменската църква в Истанбул по повод 103-та годишнина от масовото убийство на османските арменци по време на Първата световна война, признато от редица държави за геноцид. „Ще продължим да споделяте болката ви и да се опитваме да разрешаваме проблемите ви в бъдеще\", се казва още в текста, който бе прочетен както на арменски, така и на турски език. Изказвайки съболезнования към арменската общност, Ердоган също изрази „съболезнования към турската нация за загубата на живота на милиони османски граждани поради войни, миграции, конфликти и болести в същия период\". Изявлението призова също арменската общност да не позволява на някои да „се опитват да възпламенят омраза и враждебност, като нарушават нашето общо минало\". За разлика от позицията на Армения, нейната диаспора и много други страни, Анкара не признава убийствата от 1915 г. за „геноцид\", като подчертава, че има жертви „и от двете страни\". Официалната позиция на Турция гласи, че няма организирана кампания за унищожаване на арменците и няма доказателства за такива заповеди от страна на османските власти.", "date": "2018.04.25", "title": "Ердоган: Турция има отговорността да сподели болката на арменците за събитията от 1915 г."}
{"url": "http://www.faktor.bg/bg/articles/novini/svyat/hristiyanski-krastove-na-sgradite-na-oblastnata-administratsiya-v-bavariya", "text": "Регионалното правителство на консерваторите в Бавария нареди на входовете на всички сгради на областната администрация да бъдат поставени християнски кръстове, предаде Асошиейтед прес, цитирана от БТА. Регионалните власти заявиха, че на кръстовете не бива да се гледа като на религиозни символи и че целта е чрез тях да бъде отразена \"културната идентичност и западнохристиянско влияние\" в южната германска провинция. ДПА предаде, че приетото вчера постановление няма да се отнася за сградите на общинските и федералните власти. В преобладаващо католическа Бавария кръстовете вече са задължителни в училищата и класните стаи. Управляващата партия в провинцията Християнсоциален съюз - сестринската партия от Бавария на Християндемократическия съюз на канцлера Ангела Меркел - се надява да не загуби мнозинството си в регионалното управление в полза на \"Алтернатива за Германия\", по-дясна партия, чиито антимюсюлмански кампании получиха отглас сред някои германски избиратели.", "date": "2018.04.25", "title": "Християнски кръстове на сградите на областната администрация в Бавария"}
{"url": "http://www.faktor.bg/bg/articles/dnes-spirat-asansyorite-v-tsyalata-strana", "text": "Асансьори в цялата страната ще спрат днес - като част от международната инициатива Ден без асансьори (No Elevators Day).   За четвърта поредна година каузата обединява у нас институции, компании, медии и обществени личности.   Организатор на Деня без асансьори е сдружение „BG Бъди активен”. Вече няколко години в последната сряда на месец април сдружението се опитва да докаже, че без допълнително време и средства всеки може да допринесе дългосрочно за здравето и настроението си, като избере стълбите вместо асансьора.   България продължава да е сред страните, чиито граждани не спортуват активно, макар че според скорошно изследване на Евробарометър физическата активност на българите се увеличава.", "date": "2018.04.25", "title": "Днес спират асансьорите в цялата страна"}
{"url": "http://www.faktor.bg/bg/articles/emil-harsev-balgariya-e-stranata-s-nay-barzo-pokachvane-na-dohodi-rabotni-zaplati-i-natsionalno-bogatstvo", "text": "България е страната с най-бързо покачване на доходи, работни заплати и национално богатство. Миналата година има 10 % ръст на работните заплати, над 8 % ръст на доходите. Това заяви икономистът Емил Хърсев в \"Здравей България\" на Нова тв\" по повод изнесената статистика на Евростат, че близо една трета от българите живеят в лишения. Той категорично не е съгласен със статистиката. За бедствено положение на повече една трета от българите не може да се говори, по думите му.  \"Обичаме да се изживяваме като страдащи, макар че обективно погледнато не живеем толкова зле\", категоричен е той. Няма да имаме скоро доволно поколение и Слава Богу, защото недоволството е двигател, по думите на финансиста.  Според него, в психологията на обществото ни е заложено да сме недоволни, въпреки че не живеем толкова зле.   „Ако трябва да имам Бентли, аз сигурно мизерствам – аз нямам Бентли“, даде пример той. По повод някои от критериите в статистиката той посочи, че българите при всички случаи са сред единия милиард от населението на Земята, който живее най-добре. Това не може да се каже за индийците, въпреки че Индия има много по-голям растеж.   „Има два фактора, които не се отчитат и никакъв Евростат не може да ги хване, дори БНБ“, посочи Хърсев. Става дума за приходи от чужбина в размер на около 1 млрд. евро, които „БНБ не ги хваща“.   „Българския гурбетчия носи по джобовете, носи в торбите, кара движимо имущество“, посочи финансистът.", "date": "2018.04.25", "title": "Емил Хърсев: България е страната с най-бързо покачване на доходи, работни заплати и национално богатство"}
{"url": "http://www.faktor.bg/bg/articles/organizatsiya-publikuva-baza-danni-na-himicheskite-ataki-v-siriya", "text": "Активистка организация публикува база данни с информация за предполагаеми химически атаки в Сирия - добавка към увеличаващата се колекция от видеозаписи и снимки, които документират предполагаеми военни престъпления, извършени през седемгодишния конфликт, предаде Асошиейтед прес.  \"Сирийският архив\", който работи с правозащитни организации като \"Амнести интернешънъл\", каза, че е проверил 861 видеозаписа от около 212 атаки, за повечето от които се смята, че са дело на правителствените сили. Материалът е предоставен от 193 източника, като голяма част е публикуван в социалните медии от редови сирийски граждани, каза съоснователят на организацията Хади ал Хатиб пред аудитория в Берлин. Ал Хатиб, който живее в Германия от 2014 г., отбеляза, че организацията иска да предотврати изчезването на тези материали, така че те да могат да бъдат използвани за изправяне на хората, отговорни за военни престъпления, пред правосъдието. Макар за повечето документирани от групата химически нападения да се твърди, че са извършени от сили, предани на президента Башар Асад, включително най-новото в град Дума близо до Дамаск, няколко се смятат за дело на бунтовническите сили и екстремистката групировка \"Ислямска държава\", каза Абдулрахман ал Джалуд, един от изследователите в \"Сирийския архив\". Ал Хатиб каза, че той и колегите му не са обезсърчени от факта, че усилията им виновните за военни престъпления в Сирия да бъдат изправени на съд засега са безрезултатни. \"Това не значи, че трябва да спрем. Чакаме с нетърпение деня, когато ще можем да използваме този материал, тъй като възстановяването на Сирия трябва да включва признаване, разследване на престъпленията и съд за тях\".", "date": "2018.04.25", "title": "Oрганизация публикува база данни на химическите атаки в Сирия"}
{"url": "http://www.faktor.bg/bg/articles/ribari-v-silistra-se-oplakvat-ot-tormoz-na-rumanski-granichari", "text": "Рибари в Силистра се оплакват от тормоз на румънски граничари. Причината е спор за остров Ветрен. Румънците смятат че е техен, а според двустранната гранична конвенция, това място е българската територия. Остров Ветрен се е образувал през 1928 година. Съседите ни го наричат Чоканещи. И въпреки че България и Румъния не би трябвало да имат терирориални спорове като членове на Европейския съюз, Ветрен се оказва остров на раздора.   Рибарят Валентин Йорданов споделя как е бил закачен за румънски катер и теглен 300 м. граниарят му записал личните данни и бил предупреден, ако пак бъде хванат ще му бъде конфискувано всичко. „В софийската конвенция е описано, че по поречието на река Дунав границата се определя от талвега  - или така наречената най-дълбока точка на река Дунав. В случая покрай остров Ветрен талвегът и фарватерът минават от северната страна, което ще рече, че островът е български, а в момента се владее от румънци от румънската държава така да се каже”, обясни  депутата от Силистра Александър Сабанов. От транспортното министерство показват актуална карта на Дунав от 2017 година. В нея указанието е корабите да минават от северната част на острова, тоест той остава на българска територия. Същото показват и лоцманските карти. Но на острова и днес са разположени румънски граничари.", "date": "2018.04.25", "title": "Румънци искат да ни вземат остров Ветрен, тормозят рибари от Силистренско"}
{"url": "http://www.faktor.bg/bg/articles/bivsh-shef-na-dai-sluzhitelite-sa-s-mnogo-niski-zaplati-zatova-vzemat-podkupi", "text": "Служителите в ДАИ работят при много ниски заплати и това е причината за корупцията в системата. Това заяви пред Би Ти Ви Кънчо Димитров, бивш шеф на ДАИ. Според него има \"нещо сбъркано и нещата трябва да се анализират\". Контролът на дейността в ДАИ трябва да се прехвърли върху самия министър, а административните неща да бъдат в съвсем друга линия, смята пък Йонко Иванов, председател на Съюза по автомото подготовка.  \"В Благоевград стават често такива неща, проблемът седи отдавна, някой пази тези хора\", допълни той по повод акцията, при която във вторник бяха арестувани 15 души.  Днес ще стане ясно колко от задържаните бъдат обвинени за подкупи.", "date": "2018.04.25", "title": "Бивш шеф на ДАИ: Служителите са с много ниски заплати, затова вземат подкупи"}
{"url": "http://www.faktor.bg/bg/articles/novini/balgariya/politolog-neobhodima-e-ofitsialna-pozitsiya-ot-pravitelstvoto-za-poseshtenieto-na-volen-siderov-v-krim", "text": "Необходимо е заемането на официална позиция от правителството във връзка с посещението на Волен Сидеров в Крим. Това каза в сутрешния блок „Добро утро, България“ на Радио „Фокус“ политологът Данил Смилов. По думите му лидерът на „Атака“ е част от парламентарното мнозинство и подобна негова визита, макар и не с работен характер, не може да остане без коментар.  „Нещо повече, самият той каза, че е успял да промени позицията на българското правителство по определени въпроси като случая „Скрипал“, което означава, че позициите, които Сидеров защитава, имат влияние и върху правителствената политика, ако имаме предвид думите му“, обясни той. Даниел Смилов коментира още, че е притеснителна ситуацията, в която част от управляващите говорят на антиевропейски език и срещу основни геополитически решения, които сме взели с членството си в ЕС и НАТО.", "date": "2018.04.25", "title": "Политолог: Необходима е официална позиция от правителството за посещението на Волен Сидеров в Крим"}
{"url": "http://www.faktor.bg/bg/articles/reporteri-bez-granitsi-omrazata-kam-zhurnalistite-e-zaplaha-za-demokratsiite", "text": "Свободата на печата в света е намаляла през миналата година и омразата към журналистите, която се засилва в Европа и Съединените щати, е заплаха за демокрациите, констатира неправителствената организация “Репортери без граници” в годишен доклад, публикуван днес.  В световната класация на Репортери без граници (РБГ) за свобода на медиите ситуацията в 21 страни е определена като \"много сериозна\", което е рекордно число, отбелязва АФП.  Четири от страните, отбелязали най-лоши резултати през изтеклата година са европейски, Съединените щати на Доналд Тръмп отстъпват с две позиции и заемат 45-о място в класацията на 180 изследвани държави.", "date": "2018.04.25", "title": "“Репортери без граници”: Омразата към журналистите е заплаха за демокрациите"}
{"url": "http://www.faktor.bg/bg/articles/novini/balgariya/shte-preobladava-slanchevo-i-otnovo-toplo-vreme", "text": "Днес минималните температури, в повечето райони между 9° и 14°. Ще преобладава слънчево и отново топло време. През деня ще се развива купеста и купесто-дъждовна облачност и на много места, главно в следобедните часове ще има краткотрайни валежи с гръмотевици и временно усилване на вятъра. Максимални температури между 26° и 31°. Над планините ще се развива купесто-дъждовна облачност и ще има краткотрайни валежи с гръмотевици. Ще духа до умерен запад-югозападен вятър. Максималната температура на височина 1200 метра ще е около 20°, на 2000 метра – около 13°. Над Черноморието ще бъде предимно слънчево. В следобедните часове ще има купеста облачност, но само на отделни честа е възможно да превали краткотраен дъжд и да прегърми. Ще духа бриз. Максималните температури ще са между 20° и 24°. Температурата на морската вода е 13-14°. Вълнението на морето ще бъде 1-2 бала.", "date": "2018.04.25", "title": "Ще преобладава слънчево и отново топло време"}
{"url": "http://www.faktor.bg/bg/articles/zapochvat-pregovori-za-promyana-na-upravlenieto-v-armeniya", "text": "Арменската опозиция и управляващите днес започват преговори за промяна в управлението на страната. До това решение се стигна след близо двуседмични протести срещу назначаването на бившия президент Серж Саркисян за министър-председател.  Край на политическата криза сложи именно Саркисян, който отстъпи пред опозицията и в неделя подаде оставка. Като премиер той щеше да продължи да управлява страната, тъй като конституционната реформа от 2015 г. даде на министър-председателя повече правомощия, отколкото на президента. Лидерът на опозицията Никол Пашинян обещава демократични промени без реваншизъм и преследване на управляващите.", "date": "2018.04.25", "title": "Започват преговори за промяна на управлението в Армения"}
{"url": "http://www.faktor.bg/bg/articles/novini/svyat/putin-podpisa-mrakobesen-zakon-blokira-uebsaytove", "text": "Президентът на Русия Владимир Путин подписа нов закон, който ще позволи на властите да блокират уебсайтове, които публикуват клеветническа информация за публични фигури, пише руският вестник The Moscow Times, цитиран от \"Фокус\". Закон, който може да бъде наречен единствено мракобесен. Той осигурява комфорта на управляващата върхушка и олигарсите й.  Законопроектът беше прокаран без проблеми през Държавната дума този месец. Подписът на Путин и публикуването на закона в понеделник вече позволява блокирането на сайтове в рамките на ден след съдебно решение, което ще гласи: „за непремахване на информация, която дискредитира честта, достойнството или бизнес репутацията на даден гражданин.“ Законът влиза в сила седмица, след като руският държавен регулатор Роскомнадзор започна да блокира услугата за съобщения „Телеграм“, причинявайки разпад сред различни и несвързани помежду си онлайн услуги.", "date": "2018.04.25", "title": "Путин подписа мракобесен закон, блокира уебсайтове"}
{"url": "http://www.faktor.bg/bg/articles/isperih-na-bunt-sled-remont-na-vik-tseliyat-grad-e-v-dupki", "text": "Жители на Исперих поискаха ремонт на улиците и тротоарите в града. Две години след приключване на мащабен проект за подмяна на 45 километра ВиК мрежа улиците в Исперих приличат на лунен пейзаж, оплакват се местните.  Сезгин Яшар ежедневно преминава с колата си по разбитите улици в родния си град. Казва, че вече не помни колко ремонта на колата си е направил през последните две години.  „Това е ужасна ситуация, имаме инвалиди, имаме деца, пенсионери, които се спъват, падат. Колите ни са разбити отвсякъде, два спукани амортисьори имам, омръзна ни да правим разходи по ремонти на колите си”, оплаква се той пред Би Ти Ви. „Ние не искаме просто да са асфалтират някакви дупки, а да се направи една ревизия какво се е правило и кой е подписал че всичко е ок”, казват местните. От кметството в Исперих заявиха, че улиците са в лошо състояние, защото ВиК проектът е изпълнен за кратки срокове и това не е позволило качественото възстановяване на прокопаните асфалтови настилки.  Кметът на Исперих Бейсим Руфат признава, че не е доволен от състоянието на уличната мрежа в града. „Това е наследството, което ми е оставено. Имаме уверението на фирмата, че до края на месец май фирмата ще дойде да си отстрани проблемите в пропаданията. Имаме сключено споразумение във фирмата, обещават ни, че в най-скоро време ще дойдат”, коментира той.  Общината е предвидила и 500 000 лева собствени средства за ремонти на уличната мрежа в Исперих, а жителите на града, които вече проведоха един протест, заявиха, че ще продължат да настояват улиците на града да бъдат напълно и качествено възстановени.", "date": "2018.04.25", "title": "Исперих на бунт:  След ремонт на ВиК целият град е в дупки"}
{"url": "http://www.faktor.bg/bg/articles/novini/balgariya/zaobikalyat-vetoto-na-rusiya-za-siriya", "text": "Западните държавипланират да заобиколят ветото на Русия за Сирия, като се позоват на притесненията си относно предполагаемата употреба на химически оръжия пред Генералната асамблея на ООН, пише британското електронно издание The Independent, цитирано от \"Фокус\". Русия е използвала ветото си 12 пъти, за да прекрати действия от ООН насочени към режима на нейния съюзник, Башар Асад. Представители на Запада подкрепят идеята за обръщането към рядко използван дипломатически маршрут познат като „обединение за мир“, който ще позволи на деветте члена на Съвета за сигурност да насочат притесненията си към гласуване на Генералната асамблея на ООН, по този начин заобикаляйки ветото на Русия. При такъв случай, ще е нужен гласът на 2/3 от членовете на Генералната асамблея. „Ветото на Русия не трябва да бъде краят на усилията за колективни действия от ООН“, заяви Иън Мартин, активист за човешки права и бивш представител на ООН.", "date": "2018.04.25", "title": "Заобикалят ветото на Русия за Сирия"}
