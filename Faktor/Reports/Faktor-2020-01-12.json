{"url": "https://faktor.bg/bg/articles/izprashtame-sedmitsata-s-dazhd-i-snyag", "text": "В последния ден от тази седмица ще духа слаб до умерен северозападен вятър. Минималните температури ще са между минус 3° и 2°, в София - около минус 1°. На отделни места ще има условия за поледици и заледявания. Преди обяд на много места в Южна България ще продължи да превалява дъжд, а в планините – сняг,  по-късно през деня валежите ще спират и от север облачността ще се разкъса. Северозападният вятър ще утихне, а в Източна България ще се ориентира от север-североизток и ще бъде до умерен. Максималните температури ще са между 3° и 8°, в София – около 3°. Атмосферното налягане е по-високо от средното за месеца и ще продължи да се повишава. По Черноморието облачността ще е значителна, преди обяд с превалявания от дъжд, главно по южното крайбрежие. Максималните температури ще са между 5° и 8°. Температурата на морската вода ще е около 8°.  В планините облачността ще е значителна, с  очаквани валежи от сняг. Ще духа слаб до умерен вятър от изток-югоизток. Максималната температура на височина 1200 метра ще е около минус 1°, на 2000 метра - около минус 3°.", "date": "2020.01.12", "title": "Изпращаме седмицата с дъжд и сняг"}
{"url": "https://faktor.bg/bg/articles/shefat-na-boing-si-tragva-ot-posta-s-62-miliona-dolara", "text": "Отстраненият главен изпълнителен директор на „Боинг”  Денис Мюлънбърг ще получи 62 милиона долара в акции и пенсионни начисления, но няма да получи компенсация за предсрочно прекратяването на трудовия си договор, посочва в документи самолетостроителят, цитиран от БТА. 62-годишният Мюлънбърг бе освободен през декември, тъй като компанията не успя да се справи с последиците от две фатални катастрофи с най-продавания й самолет - модел „737 MAX”, и не възстанови репутацията си сред авиокомпаниите и регулаторните органи. Освен това Мюлънбърг губи 14, 6 милиона долара. Председателят на съвета на директорите Дейвид Калхун поема ролята на главен изпълнителен директор от понеделник и ще получава основна заплата от 1,4 милиона долара годишно, а също така има право на премиална програма за дългосрочно стимулиране на стойност 26,5 милиона долара, отбелязва Боинг. През ноември самолетостроителят съобщи, че Денис Мюлънбърг доброволно се отказва от бонуса си за 2019 година и от възнаграждението в акции. През 2018 година бонусът му и възнаграждението под формата на акции е било около 20 милиона долара. Авиорегулатори от цял свят ще решават съдбата на \"Боинг 737 МАХ\" От март полетите на „737 MAX” са забранени. Двете катастрофи в Индонезия и Етиопия в рамките на пет месеца отнеха живота на 346 души. „Боинг”  публикува в четвъртък стотици изключително неудобни вътрешни съобщения, съдържащи критики за разработването на модела „737 MAX”.", "date": "2020.01.12", "title": "Уволненият шеф на „Боинг” си тръгва от поста с 62 милиона долара"}
{"url": "https://faktor.bg/bg/articles/iranskite-vlasti-zadarzhaha-za-nyakolko-chasa-britanskiya-poslanik-v-teheran", "text": "Британският посланик в Иран Роб Макеър е бил задържан за няколко часа за организиране и участие в протестите на студенти в Техеран, съобщи РИА Новости. Според иранската информационна агенция посланикът ще бъде повикан днес в иранското външно министерство. Вчера пред сградата на университета \"Амир Кабир\" в Техеран се събраха стотици студенти, за да почетат жертвите на инцидента със сваления от иранска ракета украински пътнически самолет, при който загинаха 176 души. Полицията разпръсна демонстрантите, които поискаха оставка и преследване на отговорните за бедствието, съобщиха местните медии. Британското външно министерство потвърди краткото задържане на посланик Макеър, а първият дипломат Доминик Рааб нарече това \"скандално нарушение на международното право\". Той добави: \"В момента иранското правителство е на кръстопът. То може да продължи похода си към статут на държава парий с цялата политическа и икономическа изолация, която това носи със себе си, или да предприеме стъпки за деескалация на напрежението и да се ангажира с дипломатическия път напред\". Мехди Каруби - лидер на иранското зелено движение, също призова духовния лидер аятолах Али Хаменей да се оттегли.  В изявление, публикувано онлайн, Каруби пита кога Хаменей е бил уведомен за свалянето на самолета и защо е забавена информацията за истинските причини. Междувременно президентът на Съединените щати Доналд Тръмп подкрепи в Туитър протестиращите в Иран на езика фарси, съобщи РИА Новости. \"Към отдавна страдащите, но смели иранци: С вас съм от самото начало на моето президентство и моята администрация ще продължи да бъде с вас. Следим много внимателно протеста ви и сме вдъхновени от вашата смелост\", написа Тръмп на официалния език на Иран.", "date": "2020.01.12", "title": "Иранските власти задържаха за няколко часа британския посланик в Техеран"}
{"url": "https://faktor.bg/bg/articles/libiyskite-sili-na-halifa-haftar-obyaviha-primirie", "text": "Либийските сили на маршал Халифа Хафтар обявиха примирие, започващо в 0 ч. местно време в неделя, ако това бъде прието от техните противници. Това е заявил говорителят на Хафтар Ахмед Мисари в изявление, цитирано то Ройтерс. Турция и Русия призоваха враждуващите страни в Либия да обявят прекратяване на огъня на фона на продължаващите сблъсъци и въздушни удари. Командир от войските на Хафтар съобщи по-рано тази сутрин, че сили на международно признатото правителство в Триполи няколко пъти са нарушили режима на спиране на огъня. Те, според командира, са използвали всички видове оръжия, включително артилерия. По-рано говорител на армията на Хафтар се закани със суров отговор , ако противниковата страна не спази  примирието. Маршал Хафтар, който от април води офанзива за завземане на Триполи, базата на противниците му, обаче  четвъртък вечерта обяви продължаване на военните операции, приветствайки същевременно „инициативата на президента Владимир Путин“. В сряда ръководителят на правителството в Триполи Файез ас Сарадж приветства призива за прекратяване на огъня, без обаче да каже дали ще се съобрази с него. Анкара заедно с Италия и Катар подкрепят правителството в Триполи, докато източното правителство на Хафтар се ползва с подкрепата на Русия, Йордания, Обединените Арабски емирства и други ключови арабски страни.", "date": "2020.01.12", "title": "Силите на Халифа Хафтар обявиха примирие в Либия"}
{"url": "https://faktor.bg/bg/articles/vlastite-v-avstraliya-priznaha-za-greshki-v-borbata-s-ogneniya-ad", "text": "Премиерът на Австралия Скот Морисън, призна, че е сбъркал в начина, по който е реагирал при огнената криза в страната.  Можех да направя някои неща много по-добре, каза той в телевизионно интервю, съобщава БНТ. Кабинетът е остро критикуван, че не успява адекватно да овладее пожарите, които вече месеци бушуват в Австралия. До момента загиналите са 28, повече от 2 000 жилища са изпепелени. Скот Морисън обеща мащабно разследване - не само за причините, но и за начина, по който са се справили местните власти. За последствията от огнената стихия ще бъдат заделени 76 милиона австралийски долара - става дума не само за пряко покриване на щетите, но и за застраховки и здравни фондове, които да подпомогнат пострадалите. Скот Морисън, министър-председател на Австралия: Мисля, че първата стъпка, очевидно е нуждата да преосмислим начина си на действие в национален план. Нека не забравяме, че все още нищо не е свършило и ние се борим със стихията. Мисля, че нов план е необходим и аз ще предложа на кабинета, но той трябва да бъде съгласуван и с местната власт.", "date": "2020.01.12", "title": "Властите в Австралия признаха за грешки в борбата с огнения ад"}
{"url": "https://faktor.bg/bg/articles/novini-balgariya-solomon-pasi-novite-tehnologii-mogat-da-prevarnat-detsata-ni-v-masovi-ubiytsi", "text": "Каква ще е третата световна война – тя е описана още преди 10 години и може да бъде предизвикана заради нерегулираните космическите дейности. Защото дроновете са една фактическа опасност, но Европа отказва да ги регулира. Ние настояваме пред българското правителство да се приеме закон за космическите дейности, които са рисковани, но стават все по-евтини. Това разказа в студиото на Би Ти Ви бившият външен министър Соломон Паси.  Когато говорим за големите рисково от новите технологии е това, че се подмладяват участниците. Тоест, потенциалната възраст на бойците, които ще могат да управляват дронове, за което няма да има нужда от военни бази, са тийнейджъри на 12-14 години, които са добри геймъри. Ако ги вкараш тези деца в грешната посока, ако няма обществена рамка, която да следи тяхното развитие, те могат да се превърнат в масови убийства и то в невръстна възраст, подчерта Паси.  По думите му Космосът е зона на действие, където ядрените установки и космически дейности могат да бъдат една от най-опасните амалгами на действия, които могат да се сипят върху земята. Следващият мащабен световен конфликт може да бъде и на територията на генетиката, а кибератаките също са огромна заплаха, която може да се разгърне един мащабен световен конфликт. На финала на разговора Соломон Паси подчерта, че проблемите, които раждат технологиите, се решават с по-добри технологии.  И отправи покана към всички, които се интересуват от новите технологии на Конференция по киберсигурност, където ще бъде направена много интересна демонстрация, която ще бъде истинско шоу.", "date": "2020.01.12", "title": "Соломон Паси: Новите технологии могат да превърнат децата ни в масови убийци"}
{"url": "https://faktor.bg/bg/articles/novini-balgariya-tatyana-doncheva-arestat-na-neno-dimov-be-pokazno-ubiystvo-no-toy-e-znael-s-kogo-raboti", "text": "Арестът на Нено Димов няма никаква логика, той може да бъде разследван. Щом един действащ министър може така да бъде прибран, помислете си какво ще си кажат обикновените хора. Това са типични действия за всяване на страх. Това каза в студиото на Би Ти Ви лидерът на \"Движение-21\" Татяна Дончева и бивш депутат от БСП.  Тя се съгласи с определението на Красимир Каракачанов, че задържането на Димов е „показно убийство“, но подчерта, че когато правиш дослук с едни хора и когато виждаш как се мачка закона,  трябва да знаеш, че подобно нещо може да засегне и тебе. Когато си правил простотии против закона, няма как това да те подмине, посочи Дончева. По думите й няма как да се случи някаква радикална промяна в прокуратурата с главен прокурор Иван Гешев, като спазеното на върховенството на закона, защото там са подбрани хора, които са с манталитет на милиционери, там всичко е екшън, поставяне на задача и изпълнение на някаква поръчка.  Татяна Дончева призна, че в миналото е била адвокат на различни бизнес-формирования, в това число и „Мултигруп“, но тогава не си е задавала въпроса от какви са, от къде са парите им. Но с мутри в \"Мултигруп\" не е работила, защото там са били все известни ръководители от комунистическия период, от които е научила много неща. А самия Илия Павлов не би могла да нарече мутра, защото винаги е бил  уважителен към нея,  когато е искал консултации и съвети.  На въпрос на водеща как осмисли живота ви, бившият депутат обясни, че прави това, което й е приятно да правя.  Саморазвитието трябва да не зависи от това дали си на позицията или не. Аз продължавам да решавам задачи, макар че съдбата може да не ми даде възможност реално да ги реализирам в живота. Но ако трябва да кажа дали съм успял човек, не бих казала, защото не считам, че съм направила нещо толкова важно и значимо, което да остане и след смъртта ми.", "date": "2020.01.12", "title": "Татяна Дончева: Арестът на Нено Димов бе \"показно убийство\", но той е знаел с кого работи"}
{"url": "https://faktor.bg/bg/articles/us-voennite-v-irak-sa-se-ukrili-2-chasa-predi-iranskiya-voenen-udar", "text": "Американските военни от базата Айн ал Асад в Ирак са били информирани предварително, че Иран ще нанесе удар по нея и мнозина от тях се укрили два часа и половина преди атаката, съобщи вчера американският телевизионен канал Си Ен Ен. Журналисти от медията посетили обекта и получили тази информация от военните там. В материала на телевизията се твърди, че американската страна била уведомена, че Иран смята да атакува базата, но не се знаело как точно ще действа. Събеседниците на журналистите не казали откъде точно са били получени тези сведения, предава БТА. Според материала на Си Ен Ен, ударите били нанесени по тази част от Айн ал Асад, където обикновено се намират военните на САЩ. Това представлявало около една четвърт от територията на обекта. По данни на Си Ен Ен някои ирански ракети паднали на неколкостотин метра от убежищата а американците. В сряда американската телевизия съобщи, че иракските власти предварително уведомили американски официални лица по кои военни бази ще бъдат нанесени ирански удари. Според Си Ен ЕН, тази информация иракчаните получили от Иран. След ликвидирането на иранския генерал Касем Солеймани на 3 януари в Багдад, на 8 януари Техеран нанесе удари по два обекта в Ирак, използвани от американски военни - базата Айн ал Асад и летището в Ербил. Пострадали нямаше.", "date": "2020.01.12", "title": "US военните в Ирак са се укрили 2 часа преди иранския ракетен удар"}
{"url": "https://faktor.bg/bg/articles/pravitelstvoto-v-libiya-prekratyava-oganya-sreshtu-silite-na-haftar", "text": "Правителството на Националното съгласие на Либия, базирано в Триполи, обяви прекратяване на огъня в рамките на инициативата, предложена от Руската федерация и Турция. Това се казва в изявление, публикувано в неделя на официалния правителствен профил във Facebook. \"В отговор на призива на президентите на Турция и Русия Ердоган и Владимир Путин, ръководителят на президентския съвет (действащ като държавен глава) и върховен главнокомандващ на либийската армия обявява прекратяване на огъня от полунощ на 12 януари\", се казва в съобщението.", "date": "2020.01.12", "title": "Правителството в Либия прекратява огъня срещу силите на Хафтар"}
{"url": "https://faktor.bg/bg/articles/edin-ot-zadarzhanite-priznal-che-e-zaklak-andrea", "text": "Задържаният в късния следобед вчера като заподозрян Аксел Олеков е направил пълни самопризнания пред разследващите на жестокото убийство на 18-годишната Андреа Руменова във врачанското с. Галиче.  18-годишният криминално проявен бе задържан заедно с братовчед си Десислав Олеков в ромската махала на селото. Двамата били разпитвани в ареста на белослатинската полиция цяла нощ, но дълго отричали да имат нещо общо с убийството. Даващият непрекъснато противоречащи си признания Аксел накрая се сринал и признал, че той е заклал момичето. Известният с изцепките и побоищата в Галиче наркоман завел разследващите в махалата в Галиче и им показал къде е скрил ножа, с който прекъснал живота на Андреа. След разпита другият заподозрян Десилав Олеков бил освободен от ареста, научи „24 часа”. Аксел обаче остава зад решетките и днес ще бъде поискано от съда в Бяла Слатина той да остане за постоянно в ареста, докато приключи следствието по случая.", "date": "2020.01.12", "title": "Известен с изцепките и побоищата в Галиче наркоман заклал 18-годишната Андреа"}
{"url": "https://faktor.bg/bg/articles/otkriha-martav-19-godishen-mladezh-obyaven-za-izdirvane", "text": "Труп на обявен за издирване 19-годишен младеж е намерен в Ловеч, съобщиха от Областната дирекция на МВР. Сигналът е подаден тази сутрин около 10 часа от гражданин. Тялото е било намерено в катастрофирал автомобил в района между кварталите \"Червен бряг\" и \"Гозница\". Младият мъж е бил обявен от полицията за установяване на местонахождението му, след като майка му вчера сутринта е съобщила, че не се е прибрал от предната вечер. Оказало се е, че младежът е катастрофирал, като автомобилът му \"Фолксваген\" е паднал от моста на околовръстния път, минаващ между двата квартала. Водачът е бил сам в колата, а аутопсията ще установи кога точно е настъпила смъртта му. На място се извършва оглед на произшествието. Образувано е досъдебно производство.", "date": "2020.01.12", "title": "Откриха мъртъв 19-годишен младеж, обявен за издирване"}
{"url": "https://faktor.bg/bg/articles/samoubi-se-prirodeniyat-brat-na-nona-yotova", "text": "Късно вечерта в петък във Враца се е самоубил Огнян Кръстев, който е природен брат на актрисата Нона Йотова, пише \"24 часа\". 70-годишният инженер химик страдал от от дълго време от раково заболяване. В последно време туморът се разраснал и той изпитвал силни болки, твърдят негови приятели. Преди години Огнян Кръстев работеше като технолог във фалиралия вече комбинат \"Химко\" и на врачани бе известен като Софиянеца. Според запознати, които определят Кръстев като един от най-големите бонвивани в града, страдал жестоко и често говорел на приятели, че ще си тегли куршума, за да не се мъчи. Съседите на Кръстев  споделиха, че се е гръмнал с пистолет, стреляйки в в корема си.  От няколко години самоубилият се живеел разделен със съпругата си и децата си, които се преместили в Поморие.  По бащина линия Огнян Кръстев е брат на популярната актриса Нона Йотова, но имат различни майки.", "date": "2020.01.12", "title": "Самоуби се природеният брат на Нона Йотова"}
