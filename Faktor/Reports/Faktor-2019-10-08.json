{"url": "https://faktor.bg/bg/articles/novini-svyat-iran-se-obyavi-protiv-voennata-operatsiya-na-turtsiya-v-siriya", "text": "Министърът на външните работи на Иран Мохамад Джавад Зариф е обсъдил с турския си колега Мевлют Чавушоглу ситуацията в североизточна Сирия, предаде Ройтерс. Зариф е подкрепил суверенитета на Сирия и се е противопоставил на военни действия на нейна територия. Телевизия \"Ал Маядин\" съобщи, че турската авиация вчера е нанесла удар по щаб на кюрдски формирования, влизащи в коалицията Сирийски демократични сили, в град Ел Маликия, в североизточната част на сирийската провинция Хасака, информира ТАСС. Засега няма данни за жертви и пострадали сред кюрдските бойци.", "date": "2019.10.08", "title": "Иран се обяви против военната операция на Турция в Сирия"}
{"url": "https://faktor.bg/bg/articles/novini-svyat-276-ekoaktivisti-sa-arestuvani-v-london", "text": "Активисти на движението „Бунт срещу унищожението“ парализираха части на централен Лондон в рамките на протеста с искане правителството да вземе мерки срещу климатичните промени. Арестувани бяха най-малко 276 души за блокиране на пътищата около парламента и правителствените сгради. Хиляди активисти на движението „Бунт срещу унищожението“ излязоха по улиците на британската столица през първия ден от планирания двуседмичен протест. Очаква се в сегашния протест да участват пет пъти повече хора, отколкото на предишния през април. Още в 8.00 ч. суринта вече имаше 21 арестувани, сред които 81-годишната Сара Ласенбай – бивш социален служител от Оксфорд. Бройката на арестуваните набъбна на над 270 на свечеряване. Някои активисти се привързваха или залепяха за автомобили и по самите пътища. Други блокираха площад \"Трафалгар\" и мостовете Уестминстър и Ламбет. Катафалка с ковчег с надпис „Нашето бъдеще“ бе паркирана на \"Трафалгар\", като шофьорът се заключи към волана с катинар за велосипед. Полицай връчи на шофьора глоба за паркиране. Демонстранти, наричащи се „червените бунтовници“, облечени в червени роби и с избелени лица, направиха жива верига пред сгрдадите на правителството. В улиците около Даунинг стрийт бяха рапънати палатки. Протестът протича напълно мирно, но полицията тряваше да извърши арести за нарушаване на обществения ред. Всъщност част от тактиката на протестиращите е да бъдат арестувани, за да запълнят максимално бързо капацитета за задържане на полицията.", "date": "2019.10.08", "title": "276 екоактивисти са арестувани в Лондон"}
{"url": "https://faktor.bg/bg/articles/prof-chukov-1-1", "text": "\"Американското решение за Сирия е много сложно. Тръмп вече за трети път обявява, че САЩ се оттеглят от Сирия и това винаги става след телефонен разговор с Ердоган, който е много добър дипломат. Големият въпрос е дали е имало споразумение между Турция и САЩ, едните да си отиват, а другите да заемат местата им. Дали Турция ще бъде оставена да прави каквото си иска. Започва един пазарлък - кой да наследи тези чувствителни точки\". Това коментира в студиото на Нова ТВ арабистът проф. Владимир Чуков по повод въздушния удар на югоизточната ни съседка в Сирия. Арабистът е категоричен, че решението за оттеглянето на САЩ от операцията е някъде между президента Доналд Тръмп (Белия дом) и Пентагона.  Той е категоричен, че ще има промяна на политическата карта в региона. „Турция не желае да се създаде независима кюрдска държава. Ердоган смята да върне 2 милиона сирийски бежанци обратно в Сирия\", каза проф. Чуков.  По думите му след победата на опозицията на изборите в югоизточната ни съседка, темата за бежанците е станала основна в турския политически дневен ред.  \"Най-вероятно през 2023 година опозицията ще атакува Ердоган заради сирийските бежанци. Затова той се опитва още от сега да й отнеме това преимущество. Сирийските бежанци започнаха да бягат от Турция, затова се получи този натиск върху европейските граници\", коментира още Чуков.  По думите на проф. Чуков няма как бежанците да не са опасни за България, но зависи от интензитета на бягството на тези хора от Турция. Много се вдигнаха парите, които се плащат те, за да влязат в Турция. Но представете си какво ще стане какво ще стане със старите бежанци и новите. Това е като една бомба, която всеки момент може да гръмне.", "date": "2019.10.08", "title": "Проф. Чуков за удара в Сирия: Има пазарлък между Турция и САЩ кой да наследи тези чувствителни точки"}
{"url": "https://faktor.bg/bg/articles/antoaneta-hristova-1-5", "text": "Този политически продукт е стремеж да се възстанови справедливостта. Аз не съм жаден за власт, аз искам да се възстанови справедливостта. Това обяви Слави Трифонов в деня, когато учреди своята формация \"Няма такава държава\", която той нарича „продукт“. Ето как коментира събитието политическият психолог Антоанета Христова в студиото на Нова ТВ. Учредяване на продукта на Слави на тъмно е PR ход. Да задържи вниманието на избирателите. Но сега вече очаквам, че ще последват драми,  скандали и други PR трикове, защото Слави изпусна времето, когато имаше по-широка обществена подкрепа. Има хора, които искат промяна, които не помнят историята, които не знаят кой кой е, не мислят политиката през призмата на личностните качества на хората и могат ли да правят политика. Затова си мисля, че Слави има шанс да влезе в парламента при едни парламентарни избори с подкрепата на такива хора, които съвсем не са малко. Що се отнася до местните избори, смятам, че подкрепата на който й да е, няма да му донесе позитив. Той вече не е категоричен, че трябва да подкрепи Мая Манолова, защото не е сигурен, че това ще му даде нужната енергия. Затова смятам, че няма да подкрепи никого, а ще започне да си подготвя структурите. Слави има организационна практика и опит, той е успешен мениджър. Но политиката е не само шоу, затова ще му бъде трудно в това начинание. „Няма такава държава“ е име, което едва ли толкова се хареса, но то носи нееднозначна емоция. Това име се разчита по различен начин, има скандал в това име и Слави ще го използва до края. То е свързано и с негова песен и има събитийна връзка.", "date": "2019.10.08", "title": "Антоанета Христова: Слави използва PR трикове, за да задържи вниманието на избирателите"}
{"url": "https://faktor.bg/bg/articles/novini-balgariya-b-borisov-po-silni-li-shte-se-pochuvstvame-ako-sprem-severna-makedoniya-za-es", "text": "\"Това, което беше обещано на медицинските сестри е дадено. През 2019 година сме дали 5 милиарда за здравеопазване. Никой не е казал, че отделяме за здравеопазване малко пари, въпросът е как да стигнат до тях\", коментира пред бТВ премиерът Бойко Борисов протестите на медицинските сестри. \"Парите всъщност са 86 милиона, но има държавна помощ, която не можем да надхвърлим. Затова ги дадохме през Здравната каса\", обясни той. \"Като дойдат избори цели щабове започват да \"работят\" и да измислят гадости. Искам да се обърна към хората в Сливен - това е друг вид Костинбродска афера\". Виждате какво казвах хората - говори се, че държавата ще ни вземе децата. Добре, а какво ще прави държавата с тези деца, ако е вярно\", отговори той на психозата в няколко глада. Той съобщи, че прокуратурата е сезирана, както и ДАНС  и службите, защото \"положението става сериозно\". \"Понеже идват избори, целта е слухът да се завърти  ида се получи напрежение. Обикалят \"пастори\" партийни и плашат хората. Помните ли на едни други избори говореха в смесените райони, че като дойде Борисов ще им смени пак имената\", припомни Борисов. \"Човешката глупост е безкрайна. Да, няма такава държава, в която всяка вечер, безплатно да си промотираш партията. Има ли някой друг, на който да му е позволено това. И накрая излизаш и казваш: Няма такава държава\" - така отговори той на въпроса \"Има ли такава държава\" по повод създаването на партията на Слави Трифонов. \"Не се меся в изборите към този момент. Първо - имаме много работа, второ -о правят се достатъчно добре. Фандъкова получи 100% правото да си избере листата и да преценява за кампанията. Преди партията беше конструирана партията по друг начин. Виждате, че оставих Изпълнителната комисия да си работи и отделните кметове да си водят кампаниите. Никакви пари не сме дали на практика за кампания, за медии\", каза той. \"На евроизборите видях краха в очите и затова трябваше да се намеся. \"Апартаментгейт\", къщи за гости, колко министри и колко хора отстраних, само и само хората да повярват, че това е било случайно, а не стил. Победата на изборите показа, че хората са повярвали\", призна той. \"Цветанов имаше функции в партията. Когато се кандидатирах за кмет, господин Цветанов го нямаше тогава. Да не надценяваме и моята роля, и на други хора. След тези две интервюта - не ми липсва, изговори неща, които не му правят чест. Не очаквах толкова бързо да излезе и да заговори против колегите си и партията. Цвета Караянчева беше възмутена от това което е казал за смесените райони. Ако някъде има битка, тя е в смесените райони, между нас и ДПС. Не в София. В София битката е завършила преди да почне, защото госпожа Манолова няма група общински съветници. Най-голямата група ще бъде на ГЕРБ. Как ще си направи бюджета, как ще си прокарва програмата. Но си мисли, че аз пак ще подвия опашка и ще кажа -айде, пак да работим. БСП са като кукувица. Слагат едно яйчице-ако спечелят - хоп, това яйчице е мое. С Мая Манолова се чувахме много често, помагал съм и много често, идвала е в моя кабинет по-често отколкото в нейния. Но когато каза, че държавата я е репресирала...\", коментира той. \"Повече ми се искаше Бойко Найденов да стане главен прокурор, но изборът беше добър и Цацаров имаше един добър мандат. Представете си какво щеше да стане, ако бяхме изпратили партиен кандидат какво щеше да стане\", каза той по повод избора на главен прокурор. \"Пламен Георгиев работеше добре. Но казах на външния министър да го предупреди, че ако не си оттегли жалбата и не изпълни заповедта да разруши постройките на терасата - ще го отзова. Не може месеци наред тази тема да се занимаваме с нея\", обясни Борисов и обясни, че Георгиев е изпратен, \"за да не се разправят с него на улицата, тези, които е конфискувал\". \"Хубаво ли е да спрем Северна Македония за ЕС? Ще се почувстваме по-силни, по-големи ли? Кое е добре за България. Коя история ще ни вземат? Вкарваме такъв шум и истерия, какъвто няма никакво значение. Просто нека да ни помогне комисията, да не ги спираме\", заяви Борисов.", "date": "2019.10.08", "title": "Б. Борисов: По-силни ли ще се почувстваме, ако спрем Северна Македония за ЕС?"}
{"url": "https://faktor.bg/bg/articles/novini-svyat-amerikanski-senator-izteglyaneto-na-nashite-voyski-ot-siriya-shte-e-v-polza-na-rusiya", "text": "Законодатели остро разкритикуваха внезапното решение на президента на САЩ Доналд Тръмп да изтегли американски войски от границата на Сирия с Турция. Предприетата стъпка се смята, че поставя кюрдските сили в региона в уязвима позиция. Анкара, която отправя заплаха за офанзива по границата със Сирия смята кюрдските войски за терористи. Решението на Тръмп бе осъдено мигновено, а към Турция бе отправено предупреждение за безпощадни санкции в случай, че се възползва от ситуацията. Смятаният за лоялен застъпник на президента сенатор Линзи Грам коментира, че изтеглянето може да се окаже в полза на т. нар. \"Ислямска държава\".  Друг лоялист- лидерът на републиканците в Сената Мич Маконъл предупреди, че решението може да доведе до значителен конфликт между Турция и съюзниците на САЩ в борбата с тероризма. В изявление Маконъл посочи, че подобен конфликт би навредил на отношенията между Анкара и Вашингтон и да доведе до по-голямо изолиране на Турция на международната сцена.  Маконъл каза още, че изтеглянето ще е в полза на Русия, Иран и сирийския президент Башар Асад.  Председателят на Камарата на представителите, демократът Нанси Пелоси нарече постъпката \"безразсъдна\" и предателство спрямо кюрдите, които са помогнали в борбата срещу \"Ислямска Държава\". Самият Тръмп увери, че не взема страната на Турция и допълни, че е предупредил турския президент да не предприема действия, които да навредят на “нашите хора.”  Миналата година през декември Тръмп обяви изтегляне на американските войски от Сирия, но след вълна от критика се отказа от намерението си. Тогава министърът на отбраната Джеймс Матис подаде оставка.", "date": "2019.10.08", "title": "Американски сенатор: Изтеглянето на нашите войски от Сирия ще е в полза на Русия"}
{"url": "https://faktor.bg/bg/articles/parvan-simeonov-slavi-shte-zastane-mezhdu-borisov-i-mareshki-zastrashava-i-bsp", "text": "Това, което прави Слави Трифонов, не е изненадващо. Защо скришно създаде политическия си продукт? По три причини – да задържи вниманието, да дисциплинира посланието, и защото това наистина е техническо събитие – приемат се някакви документи. Това коментира по Нова ТВ политологът Първан Симеонов. По думите му сегментът, който интересува шоуменът, са хората, които гласуват протестно. При Слави ще отидат хора, които търсят центристки и популистки проекти,  хора от центристкото пространство. Той се мъчи да отправя послания навсякъде. Опитва се да бъде предвидим. Местни търсачи на слава, каквито има навсякъде, ще са хора, които най-вероятно ще го подкрепят. Той донякъде застрашава БСП, защото отнема хора с опозиционно говорено. Слави има шанс да накланя везните в една или друга посока. Той със сигурност ще се опита да избягва грешките на предишните политически проекти. Но трябва да работи партийно много внимателно, което не е никак лека задача, посочи Симеонов.  Според него, ако не позволят регистрация на „Няма такава държава“, тогава ще им направят  реклама. Но това не е същественото, а големият въпрос е – какъв дял ще има Слави на политическата сцена. Симеонов прогнозира няколко сценария за бившия вече ТВ водещ - най-вероятно да застане между Сакскобургготски и Борисов – Бареков и Марешки. Би могъл да се окаже и вариант и за изпускане на общественото напрежение. А има и моменти, в които сякаш си подава топката с ГЕРБ, заради което също може да получи обществена подкрепа, още повече, че постоянно се говори за промяна на политическата система,  коментира Първан Симеонов.", "date": "2019.10.08", "title": "Първан Симеонов: Слави ще застане между Борисов и Марешки, застрашава и БСП"}
{"url": "https://faktor.bg/bg/articles/novini-balgariya-oblachno-i-hladno-no-valezhite-shte-spirat", "text": "Днес преди обяд над по-голямата част от страната ще е предимно облачно, на места в Южна България ще превалява слаб дъжд. През втората половина на деня облачната покривка ще се разкъсва - първоначално от северозапад. Постепенно облаците ще намаляват и небето ще се проясни до слънчево над повечето райони, съобщават от НИМХ. Максимални температури ще са между 12 и 17 градуса. Над Черноморието преди обяд облачността ще е предимно значителна и на места, главно по-южното крайбрежие ще превалява дъжд. След пладне от север ще настъпи процес на намаление на облачността. Ще духа до умерен североизточен вятър. Вълнението на морето ще бъде 2-3 бала. Над планините облачността ще е предимно значителна и на места, предимно в масивите от Южна България ще има слаби превалявания от дъжд, над 1800 метра - от сняг. По-късно през деня от запад валежите ще спрат, а облачността ще започне да се разкъсва.", "date": "2019.10.08", "title": "Облачно и хладно, но валежите ще спират"}
{"url": "https://faktor.bg/bg/articles/novini-svyat-tramp-prizova-kitay-za-humanno-razreshavane-na-situatsiyata-v-honkong", "text": "Американският президент Доналд Тръмп призова Пекин към хуманно разрешаване на ситуацията в Хонконг, предадоха световните агенции. Друг сценарий може да се отрази зле на американско-китайските търговски преговори, допълни той: \"Искаме да наблюдаваме много хуманно отношение. Надявам се, че така ще бъде. Водим търговски преговори, ако се случи нещо лошо, мисля, това ще бъде лошо за преговорите.\" За поредния кръг на преговорите с Китай, който предстои на 10 октомври в Съединените щати, Тръмп посочи, че според него страните \"имат шанс да направят нещо значително\". Междувременно Министерството на търговията на САЩ включи 28 китайски организации в санкционния си списък заради ситуацията с уйгурите, предадоха Ройтерс и ТАСС. Те са определени от американското правителство като занимаващи се с дейност, противоречаща на външнополитическите интереси на Вашингтон. Тези организации са въвлечени в нарушенията на човешките права, които Китай извършва срещу уйгури, и други представители на мюсюлманското малцинство, се посочва в документ на ведомството, публикуван в базата на федералния регистър.", "date": "2019.10.08", "title": "Тръмп призова Китай за хуманно разрешаване на ситуацията в Хонконг"}
{"url": "https://faktor.bg/bg/articles/grazhdanski-protest-svetlina-za-vseki-shte-poiskat-novi-pravilata-za-izbor-na-glaven-prokuror", "text": "Неправителствената организация \"Правосъдие за всеки\" организира протест. Под надслов \"светлина за всеки\" те ще поискат промяна на правилата за избор на нов главен прокурор. Участниците в него ще се съберат пред Съдебната палата и Висшия съдебен съвет. Призивът на организаторите е всеки да носи фенерче, запалка или плакати с послания, чрез които да кажат на членовете на висшия съдебен съвет какво очакват от тях при изслушването на Иван Гешев на 24 октомври.", "date": "2019.10.08", "title": "Граждански протест \"Светлина за всеки\" ще поиска нови правилата за избор на главен прокурор"}
{"url": "https://faktor.bg/bg/articles/psiholog-sluchvashtoto-se-v-sliven-e-rezultat-na-dobre-dirizhirana-masova-psihoza", "text": "\"Стратегията я няма и на нейно място остана вакуум, сега този вакуум го запълваме със страховете\", така психологът Младен Владимиров описа в студиото на \"Още от деня\" на БНТ случващото се с реакцията срещу неприетата Стратегия за детето и паниката, че някой ще отнеме деца от родителите им. \"Случващото се в Сливен е една масова психоза, добре дирижирана\", посочи Владимиров. Според психолога този процес се случва по организиран начин в социалните мрежи в последните месеци. А в момента се използва моментът, че учебната година е започнала. \"В момента ние чуваме за първи път ясно да се артикулира и аргументира, че стратегията не съществува. Нещо, което трябваше да се случи много отдавна\", обясни той. По думите му липсва мисия и визия за политиката спрямо децата. \"Идеята на стратегията, дали ще бъде тази, дали ще бъде следващата, е да създаде една по-добра среда за нашите деца. И никой, нито норвежци, шведи, Тамбукту, ще дойде да вземе тези деца\", допълни той. Младен Владимиров каза, че трябва да се поговори с родителите, които в момента се притесняват за децата си, защото страховете им трябва да бъдат анализирани. \"Повечето български родители са страхотни родители\", каза Владимиров и добави, че това е причината те да реагират панически. Причините за доверието във фалшива информация, Владимиров обясни така: \"Две важни неща - защото, когато има една лъжа, трябва да й се даде опровержение - това, което направиха представителите на изпълнителната власт от вчерашния ден. И второто - защото в социалните мрежи много бързо се развиват слухове\", допълни още той. Според него в ромските общности тази информация се разпространява бързо, защото там пасторите се ползват с много сериозно доверие. Въпреки това, много интелигентни хора, работещи в институции, свързани с деца, вярват на подобни слухове. \"Това, че няма стратегия, е страшното. На нас ни трябва цел, мисия и визия къде трябва да бъдат българските деца, защото българското дете е най-голямата ценност\", заключи Младен Владимиров.", "date": "2019.10.08", "title": "Психолог: Случващото се в Сливен е резултат на добре дирижирана масова психоза"}
{"url": "https://faktor.bg/bg/articles/misteriya-saytat-na-nap-izchezna", "text": "Сайтът на Националната агенция по приходите \"угасна\" мистериозно. Все още не са ясни какви са причините за срива на страницата и дали става въпрос за хакерска атака. Репортер на Faktor.bg се опита да се свърже със служители на НАП, но системата не позволява връзка със служителите на агенцията. Припомняме, че само преди няколко месеца системата на НАП беше разбита от хакери и бяха източени данните на милиони българи.", "date": "2019.10.08", "title": "Мистерия: Сайтът на НАП  изчезна"}
{"url": "https://faktor.bg/bg/articles/atentatorat-ot-parizh-imal-danni-za-desetki-politsai", "text": "Социологът Андрей Райчев коментира в студиото на „Плюс-Минус\" по Нова телевизия политическия проект на Слави Трифонов. \"Не можем да знаем какво ще се случи преди партията да се яви на избори. Историята на такива партии и хора, които са влизали силно и изведнъж в политиката у нас не е малка”, посочи Райчев. „Примери за това са Жорж Ганчев, Волен Сидеров, Яне Янев, Николай Бареков и други. Тук спадат и големите партии ГЕРБ и НДСВ. Това са пак появили се формирования с центристка заявка. В повечето случаи Трифонов е именно това. Той не заяви дали ще е ляв, десен, националист или не. Леко необичайно бе представянето на партията, така или иначе не касае местните избори\", каза още по темата социологът. Помолен да коментира и съревнованието за София, Райчев отговори: \"В София имаме две силни кандидатури - на Мая Манолова и Йорданка Фандъкова. В столицата ще се състои един много силен избор. Фандъкова ни заяви, че всичко е наред, а Манолова й отвърна, че не е така. Този диалог обаче е възпитан. И двете са много добри. Но ако трябва да ги сравняваме, едната е много добър директор, другата много добра учителка\", каза социологът. \"София не е червен град, просто гласуващите не са такива. Ако не беше Фандъкова, Манолова щеше да победи\", завърши Андрей Райчев.", "date": "2019.10.08", "title": "Андрей Райчев за Фандъкова и Манолова: И двете са много добри, но едната е директорка, другата - учителка"}
{"url": "https://faktor.bg/bg/articles/predpolagaemiyat-ubiets-na-feldshera-v-oreshak-se-barikadira", "text": "Задържаха бившия легионер Иван Пачелиев - Дюмона, заподозрян за убийството на фелдшера в Орешник, предаде Нова Телевизия. Тялото на 72-годишен фелдшер бе открито в тополовградското село Орешник. Сигналът до полицията е подаден във вторник сутрин. Трупът е открит в здравната служба на селото. По първоначални данни по главата на възрастния мъж има следи от насилие. Във връзка със смъртта на възрастния медик се издирваше бившият легионер Иван Пачалиев. През февруари миналата година той се барикадира в дома си и стреля по полицаи. След цяло денонощие органите на реда успяха да го задържат. Оказа се, че той имал разрешително за притежание на оръжие, издадено в чужбина. Преди час барети, жандармерия и полиция блокираха Тополовград, около село Орешник, където и този път в дома си се бе барикадирал Дюмона. Той бе обграден. На място е главният секретар на МВР Ивайло Иванов. Иван Пачелиев Дюмона вече веднъж се барикадира в дома си и стреля с пушка през февруари 2018 година. Тогава той се залости в дома си, защото униформени опитаха да го разритат за хулигански изцепки в София преди това.", "date": "2019.10.08", "title": "Задържаха легионера, заподозрян за убийството на фелдшера в Орешник (Обновена)"}
{"url": "https://faktor.bg/bg/articles/bebe-sas-schupeni-rebra-i-hematom-na-glavata-se-bori-za-zhivota", "text": "Полицаи от Второ РУ в Перник изясняват случай на пострадало тримесечно бебе, съобщиха от Областната дирекция на МВР. Сигнал в полицията е подаден от столично лечебно заведение, където тримесечно бебе било докарано от майката. След преглед лекарите установили, че детето е със счупени ребра, хематом на главата и други травми. Настанено е в реанимация с опасност за живота.", "date": "2019.10.08", "title": "Бебе със счупени ребра и хематом на главата се бори за живота"}
{"url": "https://faktor.bg/bg/articles/otkriha-trupa-na-feldsher-v-topolovgradsko-selo", "text": "Тялото на 72-годишен фелдшер е открито в тополовградското село Орешник. Сигналът до полицията е подаден във вторник сутрин. Трупът е открит в здравната служба на селото. По първоначални данни по главата на възрастния мъж има следи от насилие.  По информация на NOVA във връзка със смъртта на възрастния медик се издирва бившият легионер Иван Пачалиев, който през февруари миналата година се барикадира в дома си и стреля по полицаи. След цяло денонощие органите на реда успяха да го задържат. Оказа се, че той имал разрешително за притежание на оръжие, издадено в чужбина.", "date": "2019.10.08", "title": "Откриха трупа на фелдшер в тополовградско село, задържаха бивш легионер за убийството"}
{"url": "https://faktor.bg/bg/articles/ekspert-zadava-se-finansova-kriza-a-se-harchi-bezkontrolno", "text": "Първо се подценяват нарочно приходите, после се надценяват нарочно разходите, за да има дефицит 1-2%. Това заяви финансовият експерт Мика Зайкова в ефира на БНТ. Разходите не само са надценени, но и капиталовите разходи не се получават и така винаги се получава излишък. Той се харчи безконтролно от Парламента. Добре,че тази година купихме едни самолети, допълни тя. Според икономиста Стоян Панчев да се увеличават заплати на нагро, без да има реформи е само предизборен ход. Зайкова заяви, че всяка година парите в НЗОК се качват. \"Въпреки това не само не стигат, ами и болниците само затъват.  Частните болници ползват най-скъпите пътеки и източват НЗОК. Те болници трябва да се задължат да имат Спешни отделения, а не всички пациенти да се насочват към държавните затъващи болници\", категорична бе тя. \"Идва икономическа криза, а нашето правителство харчи без да създава буфери. Правителството не е готово за тази рецесия, коментира още икономиста Стоян Панчев. По думите му излишъците, които остават, трябва да отиват във фискалния резерв, а не да се харчат безконтролно. Зайкова е категорична, че инвеститори не идват, защото нямат гаранции за парите си. \"Тука е най-голямата корупция\", смята още Мика Зайкова.", "date": "2019.10.08", "title": "Експерт: Задава се икономическа криза, а се харчи безконтролно"}
{"url": "https://faktor.bg/bg/articles/borisov-1-42", "text": "Стотици работни места, високо квалифирцирани, добре платени и доста българи се прибират от чужбина. Около 20-30 човека са се върнали, за да работят тука в Бош инижнеринг. Усилията ни започват да се възнаграждават\", каза премиерът Бойко Борисов на откриване на BOSCH Инженеринг център София. Относно преговорите за \"Фолксфаген\" Борисов коментира лаконично: Имаме само една слабост - че спазваме европейските правила. Това било кусур за България - тяхно решение, просто ние сторихме всичко необходимо.  Винаги съм казвал че България трябва да се гордее с хакерите си и с талантите в софтуерното инженерство. Българският мозък е иновативен, каза още премиерът по време на речта си.   Борисов изрази своята благодарност на германския посланик у нас и на българския президент Росен Плевнелиев, който по думите му \"не е седнал удобно в кабинета си, а е продължил да работи за България като един истински визионер, за което Борисов го харесал още като регионален министър\".", "date": "2019.10.08", "title": "Борисов на откриване на BOSCH Инженеринг център: Върнахме много българи от чужбина да работят тук (Видео)"}
{"url": "https://faktor.bg/bg/articles/pamporovo-osamna-v-byala-pokrivka", "text": "Първи cняг e пaднaл тaзи cутрин пo виcoкитe чacти в плaнинcкия курoрт \"Пaмпoрoвo\", cъoбщихa oт туриcтичecкия цeнтър тaм. Бялaтa пoкривкa e caмo пo виcoкитe мecтa, oкoлo \"Oрфeeви cкaли\" и тeлeвизиoннaтa кулa \"Cнeжaнкa\", кoятo e нa нaдмoрcкa виcoчинa oт 1926 мeтрa. В пo-ниcкитe чacти нa \"Пaмпoрoвo\" тeмпeрaтуритe ca пoлoжитeлни и вaли дъжд.", "date": "2019.10.08", "title": "\"Пампорово\" осъмна в бяла премяна"}
{"url": "https://faktor.bg/bg/articles/evrohold-predstavya-mezhdunarodni-topmenidzhari-i-strategiyata-si-za-razvitie-na-chez", "text": "\"Еврохолд България\" представя в сряда Стратегията си за развитие на ЧЕЗ БГ, чиято сделка по придобиването върви към своя финал.  Две големи инвестиционни банки Deutsche Bank и Nomura гарантират финансирането на покупката на ЧЕЗ България, която ще струва на \"Еврохолд\" 335 милиона евро. За сделката за ЧЕЗ „Еврохолд“ привлякоха в екипа си световноизвестни имена в енергетиката, което по всяка вероятност е било едно от изискванията на Deutsche Bank и Nomura. Ръководството на „Еврохолд“ официално представя и двамата международни мениджъри , които влязоха в енергийния борд за сделката за ЧЕЗ - англичанина Гари Левсли и румънеца Дан Каталин Станку.  Пред медиите застават още българският член на борда Георги Миков, както и ръководителите на „Еврохолд“ Асен Христов, Кирил Бошов и Васил Стефанов, който отговаря за „Сливания и придобивания“.  Компаниите на ЧЕЗ Груп България ще бъдат придобити чрез новосформираното и базирано в Холандия дружество Eastern European Electric Company B.V. – 100% собственост на Еврохолд България АД.  Новото дружество е създадено специално за нуждите на сделката и всеки момент очаква получаване на нужните разрешителни от регулаторните органи.  В официално съобщение до медиите преди седмица от „Еврохолд“ поясниха, че Eastern European Electric Company B.V. е регистрирана в Амстердам заради изрично изискване на двете глобални инвестиционни банки Deutsche Bank и Nomura, които ще финансират придобиването.  Като сериозен успех на \"Еврохолд\" се отчита привличането на големи инвестиционни банки, които искат ясно да виждат рентабилността и възвръщаемостта на средствата, които инвестират. То е следствие на стабилността и прогнозируемостта на бизнес средата и политиката в България. \"Еврохолд\" става двигател на тази нова тенденция и това е показател за наличието на качествен контрол от страна на световни имена в експертизата в различните сектори.  Кой е Гари Левсли?  Левсли е морски инженер. Той е бакалавър от Open University във Великобритания и е специализирал в Darden Business School към университета във Вирджиния. Кариерата му започва като инженер на танкери за петрол и втечнен природен газ и за следващите 40 години придобива впечатляващ опит, натрупан в десетки страни и на 4 континента.  Вече със солиден близо 20-годишен стаж зад гърба си, през 90-те става вицепрезидент на AES Corporation и отговаря за управлението на няколко централи в пет страни.  Става оперативен директор на Medway Power Station в Кент, Великобритания. Следват назначения като изпълнителен директор на основни обекти на AES в Унгария и Казахстан, където се занимава с модернизация и оптимизация на съоръженията и работния процес.  През 1999 е избран за председател на групата на AES Silk Road със седалище в Москва.  В Обединеното кралство Левсли се завръща през 2002 година като управляващ директор на AES Drax Power Ltd. – най-голямата топлоцентрала в Западна Европа, произвеждаща цели 4 хил. мегавата ел. енергия.  През 2004 е назначен в Kiev & Rivne Electricity Distribution Co’s в Украйна, където съумява да реализира успешно инвестиционна програма за $50 млн. за подобряване на енергийната ефективност и намаляване на загубите, финансирана със средства от IFC.  Преди да се присъедини към ContourGlobal той е главен оперативен директор на ситуираната в Украйна Donbass Fuel & Energy Co. (DTEK). Междувременно ръководи и изграждането на нови централи за възобновяема и топлинна енергия на територията на Нигерия, Того, Украйна, Полша, Румъния, Италия и Северна Ирландия.  През 2011 г. като изпълнителен вицепрезидент на ContourGlobal Гари Левсли ръководи придобиването на българския „ТЕЦ Марица Изток 3“ от Enel. Цената на сделката е 230 млн. евро. Той развива и прилага 3-годишен бизнес план, който значително подобрява ефективността, безопасността и приходите на централата.  Кой е Дан Каталин Станку?  Румънецът Дан Каталин Станку има 30-годишен опит като ръководител на няколко ЕРП-та в северната ни съседка. Има впечатляваща биография в енергийния сектор, на който е посветил целия си живот.  Говорещият няколко чужди езика румънец завършва висшето си образование във Факултета по енергетика в Политехническия институт в Букурещ. Впоследствие специализира „Мениджмънт и бизнес“ в CODECS, Open University и придобива магистърска диплома в бизнес администрацията и управлението към Университета в Шефилд.  Професионалната му кариера започва през 1990 г. в електроразпределителната компания Електрика Мунтения Суд като областен началник. За 19 години в компанията се издига първо до Изпълнителен технически директор, а след това и Директор на проекта – внедряване на SAP/Началник отдел „Планиране на експлоатация и поддръжка“. През 2005 година влиза в борда на Електрика Букурещ, E.ON Moldova и CEZ Oltenia S.A., като е и Директор по корпоративните въпроси и приватизацията.  Между 2009 и 2016 година е на ръководна длъжност в E.ON, където в качеството си на Ръководител стратегия и корпоративно развитие отговаря за различни проекти по преструктуриране, оптимизация и развитие на нови проекти.  Допреди няколко месеца Каталин Станку беше Председател на Управителния съвет на трите дъщерни дружества на Electrica: Трансилвания Норд, Трансилвания Суд, Мунтения Норд.  Станку ще съветва българската „Еврохолд“ по сделка по придобиване на активи на стойност 335 млн. евро.  Вероятно включването на Гари Левсли и Каталин Станку е по изискване на осигуряващите финансирането банки – Deutsche Bank и Nomura. Източник: Епицентър.бг", "date": "2019.10.08", "title": "Двама международни топмениджъри влязоха в енергийния борд за сделката за ЧЕЗ"}
{"url": "https://faktor.bg/bg/articles/bivsh-zatvornik-izliza-sreshtu-kubrat-pulev", "text": "Промяна в плановете за Кубрат Пулев ще го изправи срещу странна птица на 9 ноември в Калифорния. Американски боксьор, който е прекъснал кариерата си за близо 14 години заради престой в затвора, ще се пробва на ринга срещу Кобрата. Съперникът, който трябваше да се бие с българския претендент за световната титла, се отказа от мача с него на галавечерта във Фресно. Австралиецът Марк де Мори е избрал по-атрактивен бой, съобщиха от щаба му, без да дават подробности. За промяната съобщи американският канал ESPN, позовавайки се на агенцията Top Rank, която движи делата на Пулев. Сега актуалното име за мача на 9 ноември е Ридел Буукър от Детройт, 38-годишен мрачен тип с ужасна репутация. Той имаше спечелени 21 мача (с една загуба) в тежката категория до 2004 г. Тогава го заловиха с големи количества кокаин (общо около килограм, разделен на дози от по 1 грам), осъдиха го на 12 до 30 години затвор за притежание и разпространяване на дрога. След излежаване на близо 11 години от присъдата, Буукър бе пуснат на свобода, а през 2018-а се завърна на ринга. Загуби два пъти и спечели 4 пъти, с което общата му статистика е 28 боя с три поражения и 25 победи (13 с нокаут). Никога не е боксирал срещу известен съперник или претендент за титла. Пулев ще се изправи срещу този ветеран, минал и през по-тежки житейски изпитания от един боксов мач, за да стигне до бой за титлата догодина. Той е претендент №1 на IBF и чака победителя от реванша Анди Руис - Антъни Джошуа на 7 декември, за да го срещне в битка за поясите, вероятно през месец май 2020 г.", "date": "2019.10.08", "title": "Бивш затворник излиза срещу Кубрат Пулев"}
{"url": "https://faktor.bg/bg/articles/kristalina-georgieva-tempoto-na-rastezh-shte-e-nay-slaboto-ot-nachaloto-na-desetiletieto", "text": "Две години след като световната икономика беше в състояние на \"синхронизиран възход\", изпълнителният директор на Международния валутен фонд Кристалина Георгиева обяви в специална реч, че новото състояние е \"синхронизирано забавяне\", цитирана от \"Дневник\". Според нея основната причина за това са търговските конфликти, които само към края на 2019 г. вероятно ще струват поне 700 млрд. долара. Ако през 2017 г. почти 75% от икономиките по света са ускорявали растежа си, днес 90% го забавят, допълни тя. Следващата седмица МВФ ще представи икономическата си оценка и прогноза малко преди съвместната годишна среща със Световната банка. В тях ще има ревизиране на досегашните прогнози за 2019 и 2020 г. надолу, обяви Георгиева. В първата си голяма реч, откакто оглави МВФ, тя каза, че тази година темпото на растеж ще е най-слабото от началото на десетилетието. Това означава, че страни в затруднение, включително онези, на които фондът помага, ще се изправят пред още проблеми. Не навсякъде се сгъстяват облаци - почти 40 възникващи и развиващи се пазари ще постигнат реален растеж от над 5% от БВП, като половината от тях са в Африка на юг от Сахара. В САЩ и Германия безработицата е на исторически ниски равнища. Но в някои от големите развиващи се пазари като Индия и Бразилия забавянето е съвсем видимо, в Китай то върви назад след години на силен растеж, а еврозоната би могла да се представи по-добре, допълни управляващият директор. Причините за икономическото забавяне са различни, но общото между тях е, че се отварят разломи, смята Георгиева. Според нея ръстът на глобалната търговия почти е замрял и след като толкова пъти е предупреждавано за опасностите, започва плащането на цената за търговските войни. Значително отслабнаха производствената и инвестиционната дейност по света. Скоро има опасност да бъдат засегнати услугите и потреблението. А разломите се разширяват и несигурността расте, включително заради Брекзит. Обхватът на споровете преминават отвъд няколко държави и навлиза в нови сектори. Валутите отново са в центъра на вниманието и поради това, че икономиките са толкова обвързани, още много държави скоро ще усетят ефекта. Дори тенденцията да бъде обърната догодина и през 2020 г. да започне ръст, сегашните разногласия може да предизвикат промени, които ще продължат цяло поколение - прекъснати вериги за доставки, съсипани търговски сектори и \"дигитална Берлинска стена\", принуждаваща държавите да избират между различни технологични системи. ", "date": "2019.10.08", "title": "Кристалина Георгиева: Темпото на растеж ще е най-слабото от началото на десетилетието"}
{"url": "https://faktor.bg/bg/articles/benatova-slavi-me-pokani-no-ne-razbrah-zashto-kaza-che-ne-sam-nayasno-sas-sebe-si", "text": "\" - Не, няма да работя за, при или със Слави Трифонов. Имахме един разговор преди месеци, по негова инициатива. Може би е въпрос на стил, но Слави се държа, сякаш аз съм го потърсила, а не той мен. Обясни ми, че „винаги съм била виновна за всичко“, че не съм наясно със себе си и други подобни, „мотивиращи“ тези, от които не разбрах защо ме е поканил. Все пак каза, че ме потърсил, понеже съм „шило, което не стои в торба“. За работата по същество стана дума бегло. Беглото предложение включваше подобни условия, които вече неотдавна отказах. Реално нямахме среща. Така отговарям на всички, които се вълнуват от темата. И на тези, които отново - традиционно, усърдно и невинаги безплатно, разпространяват лъжи по мой адрес. Аз продължавам да шофирам и да си пиша в свободното време. Това е моето хоби, както вече имах възможност да споделя. Та, ето един репортаж с моя „глас“ - „Гласът на шофьора“. Доза реалност, директно от живота, както се пишеше, когато вестниците имаха влиянието на телевизията. И се четеше ненаситно, с доверие в Dnews.bg. Разказите са автентични, но по обясними причини анонимни. На тези, които скептично коментират: „Да, ама медицинските сестри не се возят на такси”, отговарям: „Возят се!“ У нас, между другото, стандартен таксиметров курс струва колкото два билета и половина за градския транспорт. Разбира се, ако колата е без помпа, каквато карам аз. Но затова, друг път.\"", "date": "2019.10.08", "title": "Бенатова: Слави ме покани, но не разбрах защо - каза, че не съм наясно със себе си"}
{"url": "https://faktor.bg/bg/articles/balgarski-grazhdanin-e-sred-postradalite-pri-intsidenta-v-germaniya", "text": "Един български гражданин е сред пострадалите при инцидента в  Лимбург, Германия, при който камион блъсна 8 автомобила. По информация на германската полиция българският гражданин е получил леки наранявания, оказана му е медицинска помощ, след което е бил освободен от медицинско наблюдение. Към момента няма официални данни за мотивите за инцидента, разследван от германските власти. Генералното ни консулство във Франкфурт е във връзка с германските власти и е готово при необходимост да оказва съдействие.", "date": "2019.10.08", "title": "Български гражданин е сред пострадалите при инцидента в Германия"}
{"url": "https://faktor.bg/bg/articles/obshtestvo-ulitsata-idva-zlatna-esen-do-dimitrovden", "text": "Няколкото дни с малко по-студено време ни подсетиха, че реално сме в средата на есента. Това каза пред Novini.bg климатологът проф. Георги Рачев. Тази есен и досега е много топла и много слънчева. Слънцето през тази есен е в изобилие и надвишава средните климатични норми, добави той. Още от утре започва затопляне и отново слънчево време. Рано сутрин ще започнат да се образуват мъгли, но въпреки това в средносрочен план до Димитровден ни очаква много хубава, златна есен. Минималните температури, дори в студена София, ще бъдат сравнително високи, между 6 и11 градуса, а максималните температури ще достигнат 22 градуса, а в някои райони на Югозападна България и до 25-26 градуса, заяви проф. Рачев. Поне до Димитровден ни очаква златна есен. Единственият недостатък на всичко това е, че валежите изчезват, няма да има дъжд. До 26 октомври няма индикация за сериозни валежи. Ще бъде сухо времето. Този петък се очаква едно слабо смущение, просто ще прекапе тук-там. След това се очертава антициклонално време – сутрин ще бъде хладно, докато в следобедните часове ще бъде топло, с надсезонни температури. Ако тази прогноза се осъществи, а вероятността е над 80% тя да се случи, октомври ще го изпратим с 2-3 градуса над нормата, посочи климатологът. По думите му тенденцията за затопляне на климата продължава. Есента ще бъде топла. Септември беше топъл, октомври по всяка вероятност ще бъде също като септември, с 2-3 градуса по-топъл от нормалното. От Димитровден трябва да очакваме циганското лято, периода от ноември, когато няколко пъти или един път се случва хубаво, слънчево време, каза още проф. Георги Рачев.", "date": "2019.10.08", "title": "Идва златна есен - до Димитровден"}
{"url": "https://faktor.bg/bg/articles/sakratenoto-sadebno-sledstvie-otpada-za-umishlenite-ubiystva-no-ne-i-za-tezhkata-telesna-povreda", "text": "Правната парламентарна комисия прие с мнозинство съкратеното съдебно следствие да отпадне за умишлените убийства, но не и за тежката телесна повреда. Това се случи на днешното заседание на комисията. Законопроектът за промени на НПК предстои да бъде гласуван в пленарна зала. Миналата седмица комисия обедини в един трите проекта на БСП, Воля и Обединени патриоти, които предвиждаха съкратеното съдебно следствие да отпадне и за тежка телесна повреда. Днес обаче комисия прие поправка на ГЕРБ, според която съкратеното следствие ще остане за този вид престъпления. Комисията прие още делата, които ще се разследват от новосъздадената Европейска прокуратура, да се гледат от Специализирания съд у нас. Правосъдният министър Данаил Кирилов, който присъства на заседанието, коментира пред медиите казуса с Джок Полфрийман като заяви, че според него за Полфрийман е по-благоприятно в този момент да не бъде нито в затворническата администрация, нито пуснат в свобода у нас, а да изчака прекратяването на принудителните административни мерки срещу него. Припомняме, днес Кирилов се срещна с управляващия посолството на Австралия в Атина Джон Филип, който е заявил, че вече е издаден паспорт на Полфрийман, но ще му бъде връчен след приключване на съдебния казус. Министърът отбеляза още, че институциите полагат неимоверни усилия да убедят партньорите си в стабилността и независимостта на българския съд.", "date": "2019.10.08", "title": "Съкратеното съдебно следствие отпада за умишлените убийства, но не и за тежката телесна повреда"}
