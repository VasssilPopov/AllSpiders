{"url": "https://www.faktor.bg/bg/articles/novini/svyat/bivsh-diplomat-ruhne-li-koalitsiyata-merkel-mozhe-da-ne-bade-kantsler", "text": "Решението на проблема с мигрантите може да е само на общоевропейско ниво, заяви в студиото на Канал 3 Димитър Гърдев, експерт по международни отношения и дипломат, във връзка с новата  тежка криза в управляващата коалиция в Германия по повод бежанците.   \"Но ако коалицията в Германия се разпадне сега, тя много трудно ще се състави отново - преговорите за нея траяха 6 месеца. Разпадне ли се коалицията, отиваме на избори, Меркел загуби част от подкрепата си, вероятно няма да бъде канцлер. И тогава сделките за мигрантите, предлагани сега на другите държави от ЕС, ще станат невъзможни\", прогнозира дипломатът.   \"Затова Европа трябва да търси решения заедно, защото това няма да спре. Не мога да разбера, защо Европа се оказа толкова неподготвена\", изтъкна Димитър Гърдев, като припомни, че още през 2011 г. ООН предвижда по 1,5 милиона мигранти: \"Не са тайни, не са секретни данните, много добре се знае какво става в Африка, с изключителен бум на население\", подчерта той.   Той посочи, че мигрантите вече оказват вътрешно-политически натиск в Европа, и даде за пример Алтернатива за Германия. \"Така една непозната партия - Алтернатива за Германия, бележи невероятен ръст и застрашава хегемонията на ХСС в Бавария. В Бундестага Алтернатива за Германия е трета сила, а по проучвания в Бавария е втора\", припомни последните данни експертът.   \"Този миграционен бум ще продължава - средната възраст на африканското население е 14 г., в Европа - 45 г. Какви са мотивите Меркел да ги покани, не знаем, после тя се отметна. Тук говорим за хора, които културно, езиково и по всякакъв друг признак са на различно равнище - наистина на различно. Те нямат нищо общо с турските гастарбайтери, които вдигнаха икономиката на Германия\", сравни Димитър Гърдев.   \"И тези мигранти започнаха да тежат - и то не само в Германия. Някои лидери, между другото, яхнаха тази вълна и получиха силна подкрепа. Причината да имаме ново правителство в Италия с Лигата, с новия премиер, с партия 5 звезди, са мигрантите. В Полша също, какво имаме във Франция - едва преодоляха Льо Пен с един нов политик, тепърва ще го видим. И последно - Брекзит, който се проведе по един лозунг: вън мигрантите\", изброи някои от политическите промени, настъпили в европейските страни заради мигрантския натиск.   Димитър Гърдев предупреди, че тези нови политици и партии, които взимат връх в Европа сега, ще направят една Европа по тяхна визия. \"Европа е майката и на много жестоки анти-човешки философия, партии и политическо минало. Тези движения си имат своите корени в Европа. И ако не се намери общоевропейско решение на въпроса, тези хора и партии ще дойдат на власт - на следващите избори няма да са втори, а ще са първи\", продължи Димитър Гърдев.", "date": "2018.07.02", "title": "Бивш дипломат: Рухне ли коалицията, Меркел може да не бъде канцлер"}
{"url": "https://www.faktor.bg/bg/articles/novini/balgariya/boyko-borisov-pristigna-v-strasburg", "text": "Премиерът Бойко Борисов пристигна в Страсбург. Това стана ясно от Фейсбук пост на Борисов. Министър-председателят ще представи резултатите от Българското председателство на Съвета на ЕС пред членовете на Европейския парламент в Страсбург. Преди участието в пленарната сесия, министър-председателят Бойко Борисов ще се срещне с председателя на Европейския парламент Антонио Таяни.", "date": "2018.07.02", "title": "Бойко Борисов пристигна в Страсбург"}
{"url": "https://www.faktor.bg/bg/articles/us-prokuror-nishtyat-ruski-sledi-v-orazheyna-asotsiatsiya", "text": "Разследващите руската намеса в американските избори искат достъп до източниците на приходи на Националната оръжейна асоциация (National Rifle Association, NRA), съобщава вашингтонското издание McClatchy DC. Причината са съмненията, че именно през нея пари от руски произход са подпомагали финансово кампанията на Доналд Тръмп. Националната оръжейна асоциация похарчи над 30 милиона долара, за да финансира предизборната кампания на настоящия президент, посочва КлубZ. Според McClatchy DC специалният прокурор Робърт Мълър е стигнал до доказателства, които са основание за официално изискване на документи за произхода на тези 30 милиона. Говорителите на прокурора отказват коментар. Разследващите се опитват да установят произхода на 21 милиона долара, които са дошли от компании и олигарси, чиито имена не са известни.  Националната оръжейна асоциация е НПО и това й позволява да не разкрие имената на дарителите пред обществеността. Със съдебна заповед обаче разследващите лесно могат да се доберат до документите. Американските закони забраняват пари от чуждестранен произход да бъдат използвани под формата на дарения за предизборни кампании и влияние върху гласоподавателите. Въпросът за екипа на Мюлер е дали тайните донори на оръжейната асоциация могат да се проследят до руски фирми и олигарси. Очаква се те да минават през офшорни зони и разкриването на истинския произход може да се окаже трудно, отбелязва McClatchy DC. Още през януари стана ясно, че специалният прокурор проверява дали заместник-управителят на руската централна банка Александър Торшин, който е близък до президента Владимир Путин, е финансирал кампанията на Тръмп чрез Националната оръжейна асоциация. Членът на управителния борд на оръжейната асоциация Джон Фрейзър коментира, че даренията от руски източници по време на предизборната кампания са общо 2500 долара. Той обаче отказва да каже дали организацията последява реалните източниците на годишния си приход, който надвишава 350 милиона долара. Разследващите заключиха, че руската намеса в американските президентски избори през 2016 г. е целяла да подпомогне Тръмп, който да победи Хилъри Клинтън. Това съвпада с целите на Националната оръжейна асоциация, тъй като за разлика от настоящия президент, Клинтън бе сред поддръжниците на затягане на законите за притежание на оръжие в САЩ.", "date": "2018.07.02", "title": "US-прокурор ще нищи руски следи в оръжейна асоциация"}
{"url": "https://www.faktor.bg/bg/articles/brutalno-ubiystvo-raztarsi-turtsiya", "text": "Брутално убийство на 8-годишно момиче предизвика обществен гняв в Турция и подтикна някои политици да поискат по-сурови наказания, включително връщане на смъртното наказание, предаде „Хюриет дейли нюз“. Малката Ейгюл Ялъкара е пристигнала в столицата Анкара със своите родители от провинция Бурса, за да прекара там лятната ваканция. 8-годишното момиче излиза с приятели да играе на 22 юни, но не се прибира обратно. Родителите алармират полицията и скоро е предприета мащабна операция по издирването на детето, в която се включват и хеликоптери по въздух и специални части на полицията. Седмица по-късно, на 30 юни, тялото е намерено заровено под електрически стълб. Аутопсията показала, че момичето е било измъчвано, насилено сексуално, и удушено до смърт. Полицията е задържала главен заподозрян – женен мъж с три деца. В момента той е в затвора, но отрича обвиненията. Шокиращ е фактът, че той дори се е включил в операцията по издирването на убитото момиче. „Това е брутално убийство. Правителството ще вземе мерки за въвеждане на по-тежки присъди за подобни случая“, заяви вицепремиерът Бекир Боздаг. Девлет Бакчели, лидерът на Партията на националистическото движение, дори призова за смъртно наказание.", "date": "2018.07.02", "title": "Брутално убийство разтърси Турция"}
{"url": "https://www.faktor.bg/bg/articles/novini/balgariya/ria-novosti-s-cherna-propaganda-sreshtu-balgariya-umira-zaradi-chlenstvoto-si-v-es", "text": "Руската държавна информационна агенция РИА Новости публикува провокативен текст на журналистката Ирина Алкснис, в който  рисува апокалиптична картина за бъдещето на България. В нея авторът й говори за демографски и икономически упадък на страната ни в резултат от присъединяването към Европейския съюз. В подкрепа на тезата си Алконис привежда данни за икономическо развитие и качество на живота в България, които макар да са по-високи от тези в Русия, се използват за да се правят внушения - че България преживява тежка демографска криза и страната реално умира.  В статията се цитират данни на департамента по икономически и социални въпроси на ООН, според които числеността на населението на България е паднала под 7 милиона души. Посочва се и коментар на академик Петър Иванов, който твърди, че \"България е в клинична демографска смърт, тя умира... Ние сме най-бързо изчезващата нация в света.\" За отбелязване е, че според преброяването на населението през 1946 г. страната тогава е наброявала 7 029 349 души, а през 1985 г. - 8 948 649 жители. Така през последните три десетилетия са загубени два милиона души, при това днес ситуацията е по-зле, отколкото веднага след Втората световна война. Тази новина би могла да стане предмет на ожесточена дискусия по ключовите въпроси на съвременното устройство на света, се посочва в статията. От една страна, причините за най-тежката, да не кажем катастрофална депопулация на България са напълно очевидни - и те са крайно неласкави по отношение на Европейския съюз, защото случващото се е пряко следствие от \"европейския избор\" на тази страна. Сравнително до неотдавна процъфтяващата аграрно и промишлено развита България сега се оказа просто изсмукана благодарение на политиката на ЕС с нейните квоти, субсидии и строго регламентиране. Резултат на това е унищожаването в България на практически всички конкурентоспособни предприятия и разоряването на икономиката, което на свой ред повлия фатално върху демографските процеси - масово напускане на работоспособното население, спад на раждаемостта и т.н., констатира авторът на статията. В статията се третира и проблема как оценявате българското председателство на Съвета на ЕС. Ако говорим за криза от глобален мащаб, всяка страна показва различните й вариации. Но има една принципно важна тънкост - наблюдава се непосредствена връзка между дълбочината на тази криза и равнището на суверенитета на тази или онази страна. В резултат страните, намиращи се в сурово подчинение към висшестоящите структури (било България или Литва към ЕС или Япония по отношение на САЩ), страдат от доста по-сложни демографски проблеми от тези, които се стремят да водят самостоятелна политика. Причините са очевидни. Илюзиите от периода на разцвета на либералния глобализъм увяхнаха и стана ясно, че зад тях са се криели неоколониални практики, при които доминиращите държави по навик изпомпват ресурсите от подчинените страни - както природните и икономическите, така и човешките. България всъщност е най-ярък пример в това отношение - икономиката е разорена, населението отпътува на Запад, като помогна по този начин да бъдат решени проблемите на Стара Европа. Може да се спори колко успешно и вярно бе решението в ЕС да бъдат приети огромни маси мигранти от Африка и Близкия изток, но не може да се отрече, че ръководството на Съюза действа напълно умишлено, като се стремеше да реши стоящите пред него проблеми с числеността на населението, а при това имаше политическата воля и ресурсите за тази кампания. Аналогична е ситуацията и с Русия, която е в най-добро положение по този въпрос сред европейските постсъветски страни (изключение са само страните от Централна Азия). При това мерките, които се предприемат от руското ръководство за решаването на съществуващите проблеми, също са добре известни - от привличането на мигранти до стимулиране на раждаемостта. Но главното е, че Москва има необходимото ниво на суверенитет, за да реализира тези мерки, които в крайна сметка дават резултат през последните години въпреки всякакви затруднения и отрицателни фактори. Фактически България (и останалите страни, намиращи се в тежък демографски срив) имат рецепта, благодарение на която тя може да обърне ситуацията и да прекрати процеса на собственото си \"умиране\". Трябва \"само\" да си върне националния суверенитет. Само че остава открит въпросът дали властите на тази страна имат такова желание и, което е още по-важно - възможност. Източник: КлубZ.бг", "date": "2018.07.02", "title": "РИА Новости с черна пропаганда срещу България: Умира заради членството си в ЕС"}
{"url": "https://www.faktor.bg/bg/articles/novini/svyat/fbr-shtrakna-beleznitsi-na-terorist-planiral-da-vzrivi-bomba-v-klivland-na-4-yuli", "text": "Федералното бюро за разследване (ФБР) е арестувало мъж, планирал да взриви бомба в хода на тържествата по случай 4 юли в центъра на Кливланд, съобщиха от ФБР в понеделник, пише американското електронно издание Washington Examiner. Деметрий Натанаел Питс е задържан в неделя, след като се е срещнал с агент под прикритие на ФБР, съобщи директорът на областната централа на силовата структура Стивън Антони. Питс, известен още като Абдур Рахум Рафик, е разкрил принадлежността си към „Ал Кайда“ в хода на срещата, на която също е изразил желание да участва в терористичен акт на националния празник на САЩ 4 юли. Той е разкрил още, че иска да убива военни и полицейски служители и техните семейства, както и други служители на органите на реда, твърдят от ФБР. Службата е започнала да наблюдава Рафик миналата година заради засечени съобщения с социалните мрежи, описани от Антъни като „притеснителни“. В хода на разговора с агента под прикритие, човекът на „Ал Кайда“ е заявил“ „Казах си, че празникът им наближава. Четвърти юли. Денят на независимостта. Какво ще ги удари право в сърцето? Взрив. Бомба. Взривяване на парада по случай 4 юли“, е заявил Питс, съгласно цитата на Антъни. Според ФБР, Рафик е изявил желание „да реже глави и ръце“ на американски военни. Той вече е провел разузнаване в центъра на Кливланд и е определил местата, където може да паркира микробус, натоварен с експлозиви.  Питс е говорил също и за бъдеща атака във Филаделфия, където е живял по-рано, продължават с разкритията от ФБР. Очаква се човекът на „Ал Кайда“ да бъде изправен пред съда в понеделник. Обвинен е в еднократен опит да осигури материална подкрепа за чуждестранна терористична организация, което може да му донесе до 20 години лишаване от свобода.", "date": "2018.07.02", "title": "ФБР щракна белезници на терорист, планирал да взриви бомба в Кливланд на 4 юли"}
{"url": "https://www.faktor.bg/bg/articles/dlazhnitsi-partiyata-na-marin-lyo-pen-tryabva-da-varne-nad-500-hil-evro-na-evroparlamenta", "text": "Европейският парламент изиска днес от групата на евродепутатите от френската партия Национален сбор (която доскоро се казваше Национален фронт) да възстанови над 500 000 евро неоправдани разходи, сред които за бутилки за шампанско и скъпи вечери. Решението бе взето с единодушната подкрепа на Бюрото на ЕП – ръководен орган на институцията, натоварен с валидирането на сметките на различните политически групи, съобщават парламентарни източници. Одит, извършен относно разходите на представители на парламентарната група Европа на нациите и на свободите в ЕП през 2016 г. е показал, че 477 780 евро могат да бъдат смятани за неоправдани разходи. За тях липсвали адекватни документи или пък те били направени при накърняване на принципа на доброто финансово управление или правилата за обществените поръчки. За 2017 г. подобна констатация била направена във връзка с 66 427 евро. След разходите, изброени в доклада от одита за 2016 г., с който се е запознала Франс прес, фигурират стотина коледни подаръци за над 100 евро и 230 бутилки шампанско, от които шест за над 81 евро, както и коледна вечеря за 140 души за обща стойност 13 500 евро.", "date": "2018.07.02", "title": "Длъжници: Партията на Марин льо Пен трябва да върне над 500 хил. евро на Европарламента"}
{"url": "https://www.faktor.bg/bg/articles/novini/balgariya/borisov-posreshta-kitayskiya-premier-kani-merkel-na-sreshtata-16-1", "text": "Премиерът Бойко Борисов е поканил канцлера Ангела Меркел да участва като специален гост в срещата на върха \"Групата 16+1\" на 7 юли в София. Информацията е от дипломатически източници, потвърдена и от екипа на министър-председателя.   За срещата на 16+1 \"ще пристигне китайският министър-председател Ли Къцян, а премиерът Борисов изпрати покана до канцлера Ангела Меркел за участие като специален гост, уточниха от МС. Лидери от 16 държави – Китай и страни от Централна и Източна Европа, ще се срещнат в София тази седмица на фона на месеци напрежение заради търговските маневри на Съединените щати и разделения в ЕС за китайските инвестиции.  В шестата година на събитието София ще е домакин след Варшава (там бе първата среща през 2012 г.), Букурещ, Белград, Сиджоу (единствения домакин извън Европа), Рига и Будапеща.  Китай не скрива, че във формата \"16+1\" търси платформа за икономическо сътрудничество в инфраструктурния сектор - по същото време, когато президентът Си Цзинпин работи активно по проекта \"Един пояс, един път\", в който Европа е крайна точка. Работите по отделни звена от него (пътища, жп линии, енергийна инфраструктура и др.) са по-лесни в двустранен формат - в разговори със страните от Централна и Източна Европа поотделно, - отколкото ако партньорът е Европейската комисия, смятат пък европесйки представители.  Въвъ форума ще участват 200 китайски компании - представители на най-големия бизнес и 600 бизнесмени от Централна и Източна Европа.  Ли Къцян пристига у нас на 5 юли. Това е първата визита на Ли Къцян в България и пъръвата на китайски премиер в страната в последните 18 години. След България Ли Къцян ще посети Германия по покана на на канцлера Меркел.  Преди дни Ван Чао заяви, че Китай осъзнава, че сред останалите членки на ЕС има безпокойство зарадисътрудничеството на Пекин със страните от Централна и Източна Европа, но не се стреми да създава разкол в ЕС.  Някои страни от Централна и Източна Европа, чиято остра реторика в последните години често е насочена срещу Брюксел, се надпреварват да изтъкват добрите си отношения с Китай и да предлагат на компании от азиатската страна повече бизнес възможности.  Гърция изяви желание да присъства като наблюдател и се очаква премиерът Ципрас да пристигне лично у нас.  Гости в София ще са и лидери от Албания, Босна и Херцеговина, Естония, Латвия, Литва, Македония, Полша, Румъния, Словакия, Словения, Сърбия, Унгария, Хърватия, Черна гора и Чехия.  Отвъд срещата \"16+1\" на 6 и 7 юли Ли ще се срещне с президента на България Румен Радев, премиера Бойко Борисов и други представители.", "date": "2018.07.02", "title": "Борисов посреща китайския премиер, кани Меркел на срещата \"16+1\""}
{"url": "https://www.faktor.bg/bg/articles/novini/balgariya/tsvetanov-bsp-iskat-predsrochni-izbori-za-da-vkarat-stranata-v-politicheska-kriza", "text": "БСП обвиняват правителството, че бизнесът се задушавал, но техен народен представител – при това достоен човек, ги напуска. Явно е разбрал, че в тази парламентарна група нищо не може да се променя. А може би той за разлика от тях разбира, че в момента бизнес средата в страната е изключително добра. Така шефът на парламентарната група на ГЕРБ Цветан Цветанов коментира в интервю за „24 часа” скандалите около напускането на парламента от Жельо Бойчев. Според Цветанов от действията на Бойчев става видно, че вносителите на вота на недоверие, срещу правителството на Борисов си противоречат - един път критикуват кабинета, че задушава бизнеса, в следващия момент губят депутат, който обиден от отношенията в ПГ е решил да се занимава с бизнес. Жельо Бойчев е емблематична за БСП политическа фигура - аз го познавам още, докато бях зам.-кмет на София, а той - общински съветник. Изключително ерудиран, добре подготвен да защити всяка своя теза. Явно човекът може да го прави, когато атакува политическия си опонент, но не успява да защити своето мнение в собствената си ПГ. Затова той избира друг път - в бизнеса, където парламентарното мнозинство и днешното правителство са осигурили необходимата среда за всеки, който има потенциал. Желая му успех, допълва Цветанов. Той коментира и какво показва неговата социология за разликата между ГЕРБ и БСП? Разликата показва, че се движим в правилната посока. Това, което огласяват приближени до БСП социолози, е поредният популистки ход на опозицията. Към подобни ходове нашите опоненти прибягват вече година и повече преди избори, не им стига времето отделено за кампания. Но съм сигурен, че всеки, който заблуждава обществеността с некоректни социологически данни, лъже най-вече себе си. Това си личи и от изненаданите лица в изборния ден. Има, разбира се и съвестни социолози, чиито данни се потвърждават от самите избори и с които ние работим от дълги години. Спомням си, че те бяха дали единствените достоверни прогнози за Евроизборите през 2014г. Кои социолози се поддават на партийни внушения и кои – не, става видно когато се правят изборни прогнози и особено в деня на вота, когато часове преди края на изборния ден екзитполовете изобилстват от некоректни междинни данни, които целят внушения и хаос, посочва Цветанов. Политикът коментира и темата за евентуални предсрочни избори: Ще ги попитам-какво точно очакват от нови избори? Първо, ще се харчат за пореден път пари за предсрочни избори, второ – няма да има съществена промяна в политическата конфигурация и трето – работата на администрацията ще буксува, защото при едни предсрочни избори администрацията е много чувствителна. Тогава ще има и служебен кабинет...Питам, докога ще повтаряме неработещ сценарий вместо да си дадем ясна сметка за направеното? Според Цветанов БСП иска на всяка цена да да предизвика предсрочни парламентарни избори. С ясното съзнание, че не може да ги спечели, иска да вкара страната в политическа криза, да се стигне до служебен кабинет, който да управлява дълго и да ни вкара в политическо безвластие. А според мен изборите имат за цел след тях обществото да бъде спокойно. Защото проблемите се решават, когато има стабилно управление, повече приходи и икономически растеж. 120 млрд. лв. ще стигне БВП в края на мандата ни, а средната заплата ще е 1500 лева. И това ли не е показателно за посоката в която се движим, уважаеми вносители на вотове на недоверие, пита депутатът.", "date": "2018.07.02", "title": "Цветанов: БСП искат предсрочни избори, за да вкарат страната в политическа криза"}
{"url": "https://www.faktor.bg/bg/articles/novini/balgariya/maya-manolova-dava-na-prokuror-novite-tseni-na-toka-i-parnoto", "text": "Омбудсманът Мая Манолова ще се срещне със заместник-главния прокурор и ръководител на Върховна административната прокуратура Ася Петрова във връзка с решенията на Комисията за водно и енергийно регулиране /КЕВР/ за повишаване цените на парното и тока. Това съобщиха от пресцентъра на Омбудсмана на Р България.    Средното покачване на цената на електрическата енергия за потребителите на регулирания пазар за новия ценови период е с 2,03%, а на топлинната енергия с 7,33%.    „КЕВР продължава своята любима практика да коригира цените на парното и тока само когато посоката е увеличение, но когато цената на природния газ се намалява, няма съответно намаляване на цените на тези услуги от първа необходимост от българските граждани“, посочи Манолова, като припомни, че намалението на цената на природния газ за четвъртото тримесечие на 2017 г. от 7,29% не е било отразено в цените на парното и тока.   По думите й по време на обсъждането за повишаване цените на парното и ел. енергията не е било ясно какво ще бъде увеличението на цената на природния газ, както и че то е било проведено формално.   „Сезирали сме и Конституционния съд, атакувайки текста, който не дава право на гражданите да обжалват подобни решения, които касаят бюджета на техните домакинства. Единствената възможност, която остава за правна реакция, е през прокуратурата, която ако намери достатъчно основания, може да протестира тези решения на КЕВР“, обяви Манолова.", "date": "2018.07.02", "title": "Мая Манолова дава на прокурор новите цени на тока и парното"}
{"url": "https://www.faktor.bg/bg/articles/obshtestvo/ulitsata/otnovo-drama-na-patya-dve-zhertvi-vze-tezhka-katastrofa-na-am-trakiya", "text": "Тежък пътен инцидент в района на град Раковски временно спря движението по автомагистрала \"Тракия\", съобщиха от МВР. Сигнал за тежката катастрофа е подаден към 16.25 часа. По първоначални данни, са се ударили два леки автомобила и ТИР, които се движели към София. Според информацията до момента, от инцидента на място са загинали двама човека, един е пострадал и е откаран в най-близкото болнично заведение. От полицията съобщиха още, че Фолксваген се е блъснал в ТИР в аварийната лента. Фолксвагенът се е завъртял и бил блъснат от Мерцедес. На място е загинал водачът на Фолксваген-а, на 35 години и пътничка на 38 години. Шофьорът на ТИР-а, който е бил извън него, е откаран в болница. Леко пострадал е и шофьорът на Мерцедес-а. На място са екипи на полицията и на бърза помощ. Осигурен е временно обходен маршрут за пътуващите - автомагистрала \"Тракия\", Шишманци, Раковски, Калековец, отново автомагистрала \"Тракия\".", "date": "2018.07.02", "title": "Отново драма на пътя: Две жертви взе тежка катастрофа на АМ \"Тракия\""}
{"url": "https://www.faktor.bg/bg/articles/prof-kantardzhiev-chestite-valezhi-prechat-na-unishtozhavaneto-na-karlezhite", "text": "„Честите валежи пречат за унищожаването на кърлежите. Те измиват отровата, която се пръска по тревата”. Това обясни в студиото Нова ТВ проф. Тодор Кантарджиев, директор на Националния център по заразни и паразитни болести. „Кърлежите обичат да е влажно и топло”, добави той и обясни, че те излизат при топло време, когато вали през нощта, а през деня е горещо. Но за да има ефект за тяхното унищожаване, трябва поне 2-3 дни да не вали. Именно заради това проф. Тодор Кантарджиев препоръча на собствениците на кучета да сменят по-често каишките против кърлежи на своите домашни любимци. И обясни, че кърлежът има 2 години живот. По думите му, хората с крайградски вили, които имат желание да напръскат дворовете си срещу кърлежи, е достатъчно да извършат пръскането веднъж годишно. Условието за опазване на тревата от кърлежи е, да не се пускат бездомни кучета. Както и да се третират с препарати мишките и плъховете, които ходят по канализацията и често излизат нощно време из градини и паркове.  Проф.Кантарджиев е категоричен, че държавата трябва сериозно да контролира унищожаването на кърлежи, бълхи, мишки и плъхове, които са носители на зараза. А това респективно е свързано с националната ни сигурност, защото представляват сериозна заплаха за хората.", "date": "2018.07.02", "title": "Проф.Кантарджиев: Честите валежи пречат на унищожаването на кърлежите"}
{"url": "https://www.faktor.bg/bg/articles/ikonomika/biznes/1000-yazovira-u-nas-se-nuzhdayat-ot-remont", "text": "1000 язовира са под наблюдение, са под контрол, защото те имат нужда от ремонт. Ние правим класификация на язовирите със спешен ремонт и тези, които могат да бъдат отложени във времето. Но не се ангажирам да кажа кой е язовирът, който най-първо се нуждае от ремонт. Това каза в студиото на Нова ТВ Кирил Войнов, главен директор на ГД \"Язовирни стени и съоръжения\". Язовирите по принцип имат преливниците, през които водата да се отича. Това не е проблем, когато има контрол от страна на собствениците – от страна на кметовете, както и от страна на главната дирекция язовирите. Ние трябва да направим така, че хората да се чувстват безопасно, като хората по места взимат съответните мерки в екстрени ситуации. Чиновниците изчезват от сцената и вече идват отговорните хора, които са професионалисти, добави той. Войно обясни, че 23 години, след като са дадени под надзор на общините, не е обръщано внимание на тяхното състояние. Но сега държавата вече си е на мястото.  Трябва да бъдем максимално по-отговорно – в този апокалипсис, след като не беше скъсана нито една язовирна страна, показва, че държавата си е на мястото. Вече добре координираме действията си и с пожарна безопасност, отбеляза още Кирил Войнов.", "date": "2018.07.02", "title": "1000 язовира у нас се нуждаят от ремонт"}
{"url": "https://www.faktor.bg/bg/articles/ekspert-dohodite-na-golyam-protsent-ot-horata-namalyavat", "text": "Процентовите увеличения на тока и топлинната енергия не са основателни, намаляват реалния доход на голям процент от хората. Това каза за „Фокус“ независимият финансов експерт Мика Зайкова. Тя уточни, че в основата на икономическото състояние на страната и съответно гражданите ѝ са цените на газта и петрола. Експертът обясни, че същите ще повлияят и на останалите цени, а колко ще бъде инфлацията – ще стане ясно след месец. „Ако сравним увеличението на доходите на работещите българи и увеличението на българите, ще видим, че можем да честитим на българите намаляването на реалните доходи и то доста значително. За пенсионерите, ползващи парно и топла вода, не само, че няма да имат увеличение на дохода, ами същият ще намалее с около 12%. Останалите български пенсионери, които не ползват парно и топла вода, ще имат намаление на доходите от порядъка на малко над 7%. Всички останали, работещи на минимални доходи, а те са около 70% от българските работещи, ще имат намаление на реалните доходи от порядъка на 4-5%“, обясни тя. Мика Зайкова коментира и вчерашното обещание на председателя на КЕВР доц. Иван Иванов за преосмисляне цените на парното и топлата вода след 3 месеца, като уточни, че преосмисляне на тези цени у нас винаги означава увеличаване, а не намаляване. Финансовият експерт припомни, че въпреки законовата уредба да определя да няма промяна на цените в рамките на година, през 2017 е факт извънредно увеличение на цената на тока.", "date": "2018.07.02", "title": "Експерт: Доходите на голям процент от хората намаляват"}
{"url": "https://www.faktor.bg/bg/articles/emil-harsev-balgarskite-banki-se-konkurirat-za-parite-na-baba-i-dyado", "text": "\"От вчера, 1 юли, на българския банков пазар има голяма промяна – вече не съществува индексът СОФИБОР. Това означава, че ще има промени по лихвите за кредитите от страна на банките и тези промени ще се правят едностранно от финансовите институции. Промяната не би трябвало да се усети от потребителите, уверяват от БНБ. Трезорите, които досега са използвали СОФИБОР, ще го заменят с друг индекс, но без да се повишават лихвите по вече сключените договори. Това задължение бе гласувано наскоро като изричен текст в три различни банкови закона\". Това заяви пред БНТ финансистът Емил Хърсев.  \"БНБ можеше да продължи да изчислява СОФИБОР, но трябваше да се съобрази с новите предписания на ЕК за EURIBOR и едва ли не да се проверява сега. Имаше разговори с Thompson Reuters да поеме изчислението, но те минаха процедурата\", каза още Хърсев. Той отхвърли информацията, че авторитетната агенция се е отказала да изчислява вече несъществуващия индекс. \"Българските банки не могат да получават пари така, както банките в еврозоната. Едни са условията на поле широко, друго е в оранжерията. Българските банки се конкурират за парите на баба и дядо – затова и трябва индекс, който да отразява ситуацията на българския пазар. Хърсев добави, че лихвите по кредитите у нас ще растат по-бързо и той предположи, че изчислението ще се базира на методика за изчисление на разходите по заемите\", допълни финансовият експерт. От 1 юли обаче в сила по закон е и следната хипотеза – ако потребител реши предсрочно да погаси или рефинансира задълженията си по договор за кредит поради промяна в размера на лихвения процент, произтичаща от прилагането на нов план за действия на банката, той ще може да направи това, без да дължи допълнителна такса или обезщетение.  В дългосрочен план Хърсев очаква увеличение на лихвите, но това било прогноза още от година насам. На въпрос какъв е рискът заради факта, че до края на май е достигнато нивото на отпуснатите заеми за цялата 2017 година (1 млрд. лева), експертът отвърна, че рискът е прегряване на имотния пазар. Най-бързо растат цените на промишлените имоти, посочи Хърсев и напомни какво се случва в такъв случай – 2006-2007 година на американския имотен пазар.", "date": "2018.07.02", "title": "Емил Хърсев: Българските банки се конкурират за парите на баба и дядо"}
{"url": "https://www.faktor.bg/bg/articles/eliminatsiite-na-svetovnoto-prodalzhavat-dnes-meksiko-i-yaponiya-zastavat-na-patya-na-braziliya-i-belgiya", "text": "лед като част от големите фаворити на това световно първенство си тръгнаха, Бразилия се впуска във фазата на директните елиминации, с надежда не повтаря грешките на другите. Петкратните световни шампиони срещат Мексико в първия мач от днешната програма на световното. В 17 часа в Самара футболистите на Тите ще се изправят срещу Мексико, който победи шампиона от преди четири години Германия. Освен мексиканците, друг проблем за Бразилия ще бъде 35-градусовата жега, каквато е прогнозирана в часовете около двубоя. С две победи и равенство дотук, както и само един допуснат гол, Бразилия показва стабилна игра. Мексико беше на висота в първите си две срещи, но след това се срина срещу Швеция, губейки с 0:3. \"Те са стабилен отбор и това, че са загубили не ни заблуждава. Победиха Германия с много стабилна игра, затова ще сме внимателни. Доста са добри на контраатака и имат сериозна скорост в предни позиции\", каза Тиаго Силва за съперниците на Бразилия. В тима на петкратните световни шампиони е възстановен Марсело, който получи контузия в последния мач. Извън сметките обаче е Дъглас Коста, който е с мускулна травма. Треньорът на Мексико Хуан Карлос Осорио предупреди, че отборът му няма да играе, както с Германия, а може да изненада. \"Ние сме разнообразен отбор и имаме достатъчно качество в средата на терена. Вярвам, че можем да държим топката и ако се налага ще го направим. Не бива да даваш прекалено много инициативата на силен отбор като бразилския\", каза Осорио. Мексико се надява да нанесе първа за губа на Бразилия от 20 мача насам. В 21 часа е другият осминафинал, който противопоставя Белгия и Япония. \"Червените дяволи\" започнаха турнира с надежда не просто да стигнат директните елиминации, а да направят нещо значимо, докато за Япония е успех, че излезе от много равностойна група. Азиатците обаче не се намират в най-добрата си форма, като имат само две победи в последните си девет мача и дотук на турнира допуснаха гол във всяка една среща. Освен това Япония никога не е стигала по-напред от осминафинал. Белгия отпадна на четвъртфинал преди четири години, но сега очакванията пред талантливото поколение на страната са по-големи. Въпреки това селекционерът Роберто Мартинес не си прави илюзии, че мачът ще бъде лесен. \"Японските играчи имат голяма енергия и дисциплина, което ги прави много трудни за преодоляване. Имат футболисти, които са били в силни отбори в Европа, така че аз очаквам много тежък мач\", каза Мартинес.", "date": "2018.07.02", "title": "Елиминациите на Световното продължават: Днес Мексико и Япония застават на пътя на Бразилия и Белгия"}
{"url": "https://www.faktor.bg/bg/articles/sport/uspehat-na-rusiya-vzrivi-feysbuk-antifutbolat-pobedi-grozotata-likuva", "text": "Фарсът с купения от Русия мундиал продължава. Бутането на руското другар, което 120 минути нищо не игра, а получи подарена дузпа за сметка на Испания, лишена от истинска дузла е явно и видимо за всеки дори неутрален зрител. Позор за цялата ФИФА и за този смешен холандски съдия. Тази вечер получихме нагледно доказателство, защо ФИФА е пословичен пример за корупция и можем само да гадаем, колко пари е раздала за рушвети диктатурата на Путин, за да се “класира” на четвъртфинал този смешен и жалък руски отбор. Диктатурата в Москва организира зрелище за крепостниците си, за да си мислят, че и те са велика нация с нещо повече от това да могат да унищожат света няколко стотин пъти и да тероризират всичките си съседи и всеки, който е малко слаб или сглупил да позволи руското путинско зло да му влезе в къщата. Както каза снощи един руски историк за Русия по National Geographic във филма за диктатурата на Путин: Историята на Русия е основно низ от загуби и провали в крайна сметка... Така ще стане и сега, но защо трябва и другите да страдат, както и малкото останали нормални руснаци?    Антифутболът победи. Грозотата ликува! Русия продължава, Испания отпадна. Лош ден за световния футбол. И за мен! Знаете, че трудно приемам конспиративни теории. Ако все пак искате да има конспирация...впуснете се в анализи на испанската федерация, която 24 часа преди началото на световното уволни треньора. Или, че Йеро е бил купен. Или нещо подобно. Дайте сериозно да говорим. Вярно е, че Русия беше паркирала автобуса, но също е вярно, че 105 минути(изключвам второто продължение донякъде) Испания не направи нито един пробив по крилата. Към един добър централен нападател като Диего Коста не беше пуснат нито един пас...а той сто пъти се помъчи да намери коридор. Че идиотската статистика ---Испания 90 % точни пасове всъщност покрива главно пасове настрани и назад. Има такива мачове, когато автобусът побеждава накрая, но Испания не направи нищо, за да се справи с този пуст руски автобус. Нищо! Едно и също до безкрайност. Пак ще повторя - нито един извеждащ пас. Какъв е този мач...десет руснаци групирани пред наказателното поле и десет испанци си подават топката в центъра? Този път Путин не е виновен. Имаше едновременно тройна дузпа за Испания!!!. Съдиите не я дадоха. Егати купения мач!", "date": "2018.07.02", "title": "Успехът на Русия взриви фейсбук: Антифутболът победи. Грозотата ликува!"}
{"url": "https://www.faktor.bg/bg/articles/grigor-shte-spira-vavrinka-na-uimbaldan", "text": "Григор Димитров остава шести в световната ранглиста, записвайки на сметката си 4,780 т., като от тях ще защитава 180 от \"Уимбълдън\". Днес Григор ще срещне Стан Вавринка на Уимбълдън след 16:00ч., като Димитров има 4 победи срещу него. Вавринка е №225 в ранглистата на ATP, пропускайки втората половина от миналия сезон заради контузия. На \"Уимбълдън\" Стан е стигал до 1/4-финал (2014, 2015), а Григор записа полуфинал през 2014 година. Вавринка има 16 титли, докато Димитров е с 8. За последно двамата са играли помежду преди две години, когато Григор надви Вавринка с 6:4, 6:4. Ако преодолее британското препятствие на \"Уимбълдън\", Димитров ще очаква във втория кръг от турнира индиеца Юки Бамбри или италианеца Томас Фабиано.", "date": "2018.07.02", "title": "Григор ще спира Стан Вавринка на старта на Уимбълдън"}
{"url": "https://www.faktor.bg/bg/articles/sport/braziliya-otvya-meksiko-s-2-0", "text": "Бразилия победи Мексико с  2:0 в осминафинала между 5-кратните световни шампиони и \"ацтеките\".   Неймар откри резултата в Самара с точен удар в 51-ата минута. В 89-ата минута Фирмино направи 2:0 отблизо. Атаката на бразилците водят Вилиан, Габриел Жезус и Неймар. От другата страна Чичарито бе с централна роля в нападението на мексиканците, но усилията му не стигнаха за победа. Бразилия е един от малкото фаворити за купата, който остана в надпреварата. Германия, Аржентина и Испания вече си заминаха от руския Мондиал. Преди началото на мача мнозина от футболните фенове се питаха дали и \"Селесао Бразилейра\" няма да последва съдбата на другите големи. Сега Бразилия ще чака победителя от мача Белгия - Япония, за да разбере срещу кой ще се изправи на четвъртфинала.", "date": "2018.07.02", "title": "Бразилия отвя Мексико с 2:0"}
{"url": "https://www.faktor.bg/bg/articles/sport/svetat/vavrinka-otnese-grigor-dimitrov-na-starta-na-uimbaldan", "text": "Григор Димитров за първи път, изключвайки дебютното му участие, отпадна в първия кръг на най-популярния тенис турнир - \"Уимбълдън\". Първата ни ракета се сгромоляса на старта срещу 33-годишния Стан Вавринка след загуба с 1:3 сета (6:1, 6:7(3), 6:7(5), 4:6) след почти три часа игра. Кризата в резултатите на българина продължава и той губи мач след мач още в началото на турнирите. Новините за него не са никак добри, тъй като Вавринка не влезе в двубоя в добра форма и бе твърд аутсайдер. Малцина тенис специалисти очакваха подобен развой. Григор започна страхотно мача и даде заявка за убедителна победа след бърз първи сет за 6:1, но след това позитивните черти в играта му започнаха да изледняват, както се случва все по-често в мачовете, в които повежда.   Вавринка обаче заслужава похвала, защото напомни за най-добрите си дни и показа защо е трикратен шампион на турнирите от Шлема. Швейцарецът бе учудващо постоянен на сервиса си и припомни за смъртоносния си бекхенд. Този на Димитров също бе по-добър в сравнение с последните мачове, но купища непредизвикани грешки и пропиляни възможности направиха резултата закономерен. В третия сет българинът пропиля аванс от 5:2 гейма и там някъде се пречупи психически. Вавринка го изравни и взе втори пореден тайбрек, въпреки че и в двата изоставаше с мини пробиви в хода на техния развой. Тъмните облаци над българина не се разсейват и можем само да се надяваме на коренна промяна в представянето му занапред. Вавринка ще играе с италианеца Томаш Фабиано в следващия кръг.", "date": "2018.07.02", "title": "Вавринка  отнесе Григор Димитров на старта на Уимбълдън"}
{"url": "https://www.faktor.bg/bg/articles/na-pochivka-v-balgariya-zashto-ne", "text": "Германците през миналия летен сезон са били най-многобройни сред чуждестранните туристи в България - над 700 хил. души, а с посетилите страната извън летните месеци броят им достига 870 хил. Министерството на туризма очаква този летен сезон броят им да се увеличи с 5%. \"Дойче веле\" публикува статия на германския \"Зюддойче Цайтунг\", поместени под заглавие \"На почивка в България: Защо не?\". В нея дават пет полезни съвети на немските летовници, пожелали да прекарат лятната си ваканция у нас Ако са Ви черпили с домашна ракия... Много шофьори се изкушават да изпият по някое и друго питие преди да седнат зад волана. Мислят си, че знаят на какво количество алкохол се равняват допустимите 0,5 промила. \"Но внимание!\", предупреждава германският \"Зюддойче Цайтунг\": \"Ако сте пили българска домашна ракия, сметките Ви могат да се окажат криви\". Когато българите клатят с глава... Когато човек е на почивка в страна, чийто език не говори, често се налага да използва мимики и жестове. На повечето места по света кимането сигнализира съгласие и потвърждение, а клатенето на глава - несъгласие. Но не и в България, пише \"Зюддойче Цайтунг\": \"Когато българите не са съгласни, те кимат. Когато се съгласяват, клатят с глава - и то въодушевено. Затова: Кимайте само в знак на несъгласие!\" съветва германското издание. Не оставяйте в колата никаква техника и пари \"Растящата престъпност през последните години предизвика растящо безпокойство сред мнозина българи. Носят се какви ли не слухове за наличието на руска и турска мафия. Макар и да няма място за паника, все пак трябва да се знае, че България не е вече така сигурна, както едно време\", пише \"Зюддойче Цайтунг\". Изданието съветва туристите да носят ценностите със себе си и да ги пазят грижливо, да паркират само на охранявани паркинги и да не оставят в колите си никакви видеокамери, мобифони и дамски чанти, както и да не демонстрират излишно, че носят в себе си големи суми в брой. Не се подвеждайте по подобни предложения \"Да обменяте валута по улиците на българските градове не си заслужава, а и е нелегално. Макар и по-рядко от преди, но все още се срещат мошеници, които предлагат на туристите обмяна по курс, по-изгоден от официалния. В никакъв случай не се подвеждайте по подобни предложения, защото в България има много ловки фалшификатори на банкноти\", пише \"Зюддойче Цайтунг\". Изданието съветва германските туристи да проявяват мнителност и тогава, когато някой им предложи да им развали по-голяма банкнота с по-дребни. Вестникът препоръчва още да не се ползват услугите на обменни бюра, защото в много от тях курсовете са неизгодни, а да се ходи в банка или да се теглят пари от банкомат. Гледайте си в краката Разходките по тъмно са крайно опасни. Но не толкова заради джебчиите, а заради дупките по уличната настилка и тротоарите, твърди германското издание и препоръчва на германските туристи да си носят джобни фенерчета.", "date": "2018.07.02", "title": "На почивка в България. Защо не?"}
{"url": "https://www.faktor.bg/bg/articles/ikonomika/biznes/tayni-agenti-na-nap-tragvat-po-moreto", "text": "Стотици данъчни инспектори, съвместно с други държавни органи, започват лятната контролна кампания по Черноморието. Над 25 000 проверки предстоят от утре до края на туристическия сезон, с основен акцент отчитането на обороти и издаване на касови бележки, съобщават от НАП.   От приходната агенция припомнят, че и през тази година неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания. От приходното ведомство отново ще използват дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти, на мониторинг ще бъдат подложени борси и тържища, които снабдяват хотелите с храни и напитки, допълват от НАП. В проверките, които ще обхванат цялото Черноморско крайбрежие, а не само големите курорти, ще участват инспекторите на звеното \"Фискален контрол\". Част от проверките ще са на принципа \"таен клиент\", но едновременно с това ще патрулират и съвместни екипи на НАП и правоохранителните органи с отличителни знаци. \"Главната ни задача е да подобрим данъчното поведение на търговците по Черноморието. Това, че ще изпратим екипи там обаче не значи, че ще нарушим качеството на контролната дейност във вътрешността на страната. Разполагаме с близо 800 души и добри софтуерни инструменти за целта\", каза по повод на започващата контролна кампания на НАП директорът на \"Фискален контрол\" Спас Шишков.", "date": "2018.07.02", "title": "Тайни агенти на НАП тръгват по морето"}
{"url": "https://www.faktor.bg/bg/articles/ikonomika/nankov-kitay-ima-seriozni-namereniya-da-investira-u-nas", "text": "\"На форума \"16 + 1\" идния петък ще подпишем меморандум с четири китайски компании основно с държавен капитал, които имат интерес не само към строителството на тунела под Шипка, но и изцяло към магистрала от Русе до Велико Търново. С тунела под Шипка ще се улесни преминаването на товарни камиони от Южна България до Дунав мост 1 Русе - Гюргево.\" Това каза министърът на регионалното развитие и благоустройството Николай Нанков в Димитровград, съобщава Канал 3. \"Сериозният интерес от тяхна страна е налице. Ще го материализираме с конкретен меморандум и споразумение\", добави Нанков. По негови думи отделно по линия на бъдещата тол-система и респективно държавния бюджет има възможност да се стартира със строителството в следващата година - година и половина като приключи обществената поръчка.  Николай Нанков участва в церемонията по първата копка на ремонта на над 50 километровия път Чирпан - Симеоновград от републиканската пътна мрежа. Отсечката е разделена на три лота, а срокът за изпълнение на строителните работи е 15 месеца.", "date": "2018.07.02", "title": "Нанков: Китай има сериозни намерения да инвестира у нас"}
{"url": "https://www.faktor.bg/bg/articles/novini/balgariya/katadzhiite-se-vidyaha-v-chudo-polugramotni-shofyori-izkarvat-knizhki-v-chuzhbina", "text": "В Сливен зачестяват случаите, в които при проверки шофьорите представят книжки, издадени в Кипър и Белгия, съобщиха пътни полицаи. Едно от обясненията е, че напливът за книжки от тези две страни в Европейския съюз се дължи на факта, че там не се изисква някакъв минимален образователен ценз за бъдещите водачи. В нашата страна законът изрично поставя праг пред кандидат-шофьорите да имат завършено поне основно образование. Това съобщиха експерти в \"Пътна полиция\" и служителите на автомобилната администрация на заседание на Областния съвет по безопасност на движението в Сливен. \"Става дума за лица, които са пребивавали в посочените държави и са се явили на курсове там. Тъй като документите са издадени от страни в ЕС, като се върнат, ги подменят без никакви пречки с български свидетелства за управление\", коментираха още служители на реда, цитирани от \"Труд\".   Кандидатите с основно образование, които се явявали на тестовете за книжка в Сливен, умеели да четат и да пишат. Но им липсвала функционална грамотност. В редица случаи не можели да свържат въпросите в теста с отговорите, защото нямали елементарни познания. Със сигурност неграмотни граждани няма как да станат шофьори с професионална категория заради по-ситната цедка при обучението и изпитите им, категорични са Автомобилната администрация. \"От 2016 г. сме оборудвали специализирана стая, в която тестовете бяха качени на таблети. Правят се и снимки на кандидатите\", обясниха те.   Имало е само два, и то - неуспешни опита, за измама на изпитващите. В първия случай кандидатът се явил с фалшива лична карта, а във втория - в копчето на ризата на кандидата била монтирана миниатюрна камера.", "date": "2018.07.02", "title": "Катаджиите се видяха в чудо: Полуграмотни шофьори изкарват книжки в чужбина"}
{"url": "https://www.faktor.bg/bg/articles/sofiya-i-berlin-v-edin-glas-reshenieto-za-migrantite-mozhe-da-bade-samo-obshtoevropeysko", "text": "Решението по темата за миграцията може да бъде само общоевропейско. Около това са се обединили вицепремиерът и министър на външните работи Екатерина Захариева и германският федерален министър на външните работи Хайко Маас.   Захариева разговаря със своя колега в Берлин, където е на официално посещение, съобщи МВнР.   В момента Германия е в управленска криза заради различните позиции на канцлера Ангела Меркел, която настоява за общоевропейско решение на мигрантската криза, и баварските ѝ партньори от Християн-социалния съюз (ХСС), които настояват Берлин да предприеме еднолично спешни мерки.    \"Няма как всяка държава да се опитва да се оправя сама - това е общ проблем. Фактът, че лидерите успяха да постигнат единодушие на Европейския съвет с много ясен план, означава, че все пак дори и в трудни моменти ние успяваме да бъдем обединени заедно. Едностранни действия не са добри не само за страната, която ще ги прилага, но и за целия ЕС\", заявила Захариева.    Тя е посочила, че по българската граница няма миграционен натиск и е припомнила българските предложения за отговор на мигрантската криза - затваряне на външните граници на ЕС, продължаване на споразумението с Турция, изграждането на центрове извън Европа и бързо връщане на незаконните мигранти.    \"По темата миграция е възможно само европейско решение, не може да има национално решение. Благодарим на България и на Екатерина за усилията това да може да се постигне\", посочил и министър Хайко Маас.   Германският дипломат поздравил Захариева за успешното провеждане на първото Българско председателство на Съвета на ЕС.    \"Ние всички сме много впечатлени от това, което вие постигнахте. Забележителни постижения, които не бяха лесни. Поздравяваме ви за успехите по вашите теми, особено по разширяването след Срещата на върха в София. Без вашите усилия нямаше да може да се постигнат заключенията на Съвета \"Общи въпроси\" за Република Македония и Република Албания\", казал Хайко Маас.   На журналистически въпрос кога най-сетне България ще бъде приета в Шенген, след като още през 2011 година е изпълнила техническите критерии, министър Маас заявил: \"Ние подкрепяме пълноценното ви присъединяване в Шенген. Признаваме усилията на България за всичко, което сте предприели в тази връзка, и казах ясно на моята колежка, че ви подкрепяме.\"   България от години вече е изпълнили техническите условия за членство, но някои страни все още имат резерви заради пропуски в борбата с корупцията и организираната престъпност.   Двамата първи дипломати обсъдили и отличните двустранни отношения. Догодина се навършват 140 години от установяване на дипломатически отношения между двете страни.   \"Германският бизнес се чувства добре в България и мога да ви уверя, че има пълната подкрепа на правителството\", казала Захариева, цитирана от ведомствения пресцентър.    Представители на германския бизнес у нас обаче периодично се оплакват от различни проблеми, сред които липсата на квалифицирани кадри, корупцията, правната система, непрозрачните обществените поръчки, недоброто образование, ниската производителност и недостатъчната инфраструктура", "date": "2018.07.02", "title": "София и Берлин в един глас: Решението за мигрантите може да бъде само \"общоевропейско\""}
{"url": "https://www.faktor.bg/bg/articles/tarikati-harchat-po-1-mln-leva-bez-ofitsialno-da-sa-obyavi-dohodite-si", "text": "Националната агенция за приходите (НАП) ще проверява двама българи, които през 2017 г. са изхарчили официално по над 1 млн. лв., но нямат никакви официално декларирани доходи. Това съобщи директорът на пресцентъра на НАП Росен Бъчваров. Въпросните лица излизат във фактури за извършени услуги или покупки на тяхно име, но в същото време не са подали данъчни декларации за доходите и са се осигурявали върху минималния осигурителен доход. Инспекторите на НАП ще изследват източниците на доходи в семействата на проверяваните, както и издръжката на домакинствата и разходите им. Не е невъзможно да се окаже, че въпросните лица имат богати съпрузи, поясни Бъчваров. Ако бъдат установени несъответствия между имущество и доходи, ще бъдат възложени данъчни ревизии за последните 5 години, допълват от приходната администрация. По думите на Росен Бъчваров инспекторите на данъчната агенция ще проверят 290 души, които са извършили разходи за минали години над 50 000 лв., но едновременно с това нямат никакви официално декларирани доходи. Общото между всички, на които са възложени проверки, е, че са се осигурявали върху минималния осигурителен доход, но дори не са подали данъчна декларация за доходите. \"До този извод стигнахме при анализ на данъчните декларации и базите с данни, с които разполагаме. Сравнихме два източника на информация – данъчните декларации и продажбите на всички регистрирани по ДДС фирми в България на най-различни стоки, включително луксозни. Оказа се, че между двете бази с данни има известно несъответствие – близо 300 души, които номинално не са декларирали нито лев доход за 2016 г., но едновременно с това са извършили покупки за над 50 000 лева. Все пак има двама души, които за този период са отчели покупки за над 1 млн. лв.\", обясни Росен Бъчваров от Националната агенция по приходите пред Нова телевизия. По думите му ревизията ще определи какъв данък не е внесен и какви лихви се дължат.", "date": "2018.07.02", "title": "Тарикати харчат по 1 млн. лева без да са обявили доходи"}
{"url": "https://www.faktor.bg/bg/articles/uvelichiha-ohranata-na-sotir-tsatsarov", "text": "През последните няколко месеца главният прокурор се появява на официални събития с двама охранители от Национална служба „Охрана“. До края на миналата година Сотир Цацаров беше охраняван от един гард. НСО не отрече, нито потвърди увеличената охрана на главния прокурор, защото това е секретна информация, съобщава \"Дневник“. Главният прокурор е сред задължително охраняваните по закон публични личности. През 2015 година бе оповестено, че срещу Цацаров има отправени смъртни заплахи. Тогава главният прокурор отказа охраната му да бъде увеличена, както и да ползва бронирана кола.", "date": "2018.07.02", "title": "Още един бодигард в охраната на Сотир Цацаров"}
{"url": "https://www.faktor.bg/bg/articles/novini/balgariya/turski-shofyor-probva-da-podkupi-s-20-lv-katadzhiya-kray-svilengrad", "text": "Турски водач на превозно средство на 51-годишна възраст е задържан за подкуп на пътя, съобщи пресцентърът на ОД на МВР-Хасково.   Автопатрул от РУ-Свиленград е спрял в града за проверка лек автомобил, шофиран от задържания. Мъжът е бил без обезопасителни колани. Обяснено му било, че ще бъде съставена глоба с фиш. За да избегне санкцията, шофьорът поставил в патрулната кола банкнота от 20 лева.   В същия момент е бил задържан от полицаи Димитър Георгиев и Драган Драганов, като е било образувано бързо производство.", "date": "2018.07.02", "title": "Турски шофьор пробва да подкупи с 20 лв катаджия край Свиленград"}
{"url": "https://www.faktor.bg/bg/articles/novini/balgariya/sabraha-se-bsp-brani-rusiya-i-kitay-ot-gerb", "text": "БСП се разгневи много от думите на председателя на Парламентарната група и заместник-председател на ГЕРБ Цветан Цветанов, че \"Русия и Китай са едни от основните заплахи за мира и сигурността.  \"Като оценяваме това изявление като безотговорно, непремерено и създаващо рискове за България, приемаме, че то е официална позиция на партията, респективно и на излъченото от нея и нейната Парламентарна група правителство\", съобщават в спцециално съобщение по този повод от пресцентъра на БСП.  \"Обръщаме се към министър-председателя и председател на ГЕРБ Бойко Борисов със следните въпроси: Как тази позиция кореспондира с обявените от него усилия за нормализиране на отношенията с Русия при неотдавнашната си визита в Москва? Как ще бъдат развивани енергийните проекти със страна, която е обявена за \"основна заплаха за мира и сигурността\"?  Как изявленията на Цветан Цветанов кореспондират с предстоящата на 6-7 юли среща в София Китай - Централна и Източна Европа? Как ще бъдат постигнати целите на визитата на Ли Къцян, след като дни преди това е обявен за премиер на страна - \"основна заплаха за мира и сигурността\"? Настояваме българският министър-председател да поеме лична отговорност за тези изявления като или ги потвърди, или се разграничи категорично със съответните действия по отношение на втория човек в партията му. Липсата на такива действия за нас ще означава, че правителството се солидаризира с тези позиции или че вторият човек в ГЕРБ вече, де факто, е първи.\", пишат от БСП.", "date": "2018.07.02", "title": "Събраха се: БСП брани Русия и Китай от ГЕРБ"}
{"url": "https://www.faktor.bg/bg/articles/novini/svyat/express-rusiya-vazobnovyava-proekt-na-saharov-za-torpedo-s-yadrena-boyna-glava", "text": "Русия се връща към преразглеждане на проект за торпедото с ядрена бойна глава Т-15 на академик Андрей Сахаров, способно да унищожи брегови обекти на противника чрез предизвикване на цунами. Това пише в Express Уил Стюарт в публикацията си „Russia makes world’s biggest torpedo nuke capable of drowning MILLIONS in man-made tsunami”.    „Сега има обща тенденция за връщане към нереализираните по-рано идеи” – казал за изданието водещият създател на руски ракети Шамил Алиев. Според него, сега се преразглежда идеята на Сахаров за създаване на торпедо с дължина 24 м, диаметър 1,5 м с ядрена бойна глава и далечина на плаването 50 км. Такива торпеда ще могат „да унищожават обекти по крайбрежието с помощта на взрив във водата”.    Алиев подчертал, че решението за отказването от плана на Сахаров по създаване на торпедата Т-15 през 50-те години на миналия век е взето изключително във връзка с липса на финансиране, а не защото е неубедително.   Според изданието Express, торпедата ще бъдат снабдени с ядрена бойна глава с мощност 100 мегатона тротилов еквивалент, което е 1000 пъти повече от мощността на взрива в Хирошима", "date": "2018.07.02", "title": "Express: Русия възобновява проект на Сахаров за торпедо с ядрена бойна глава"}
{"url": "https://www.faktor.bg/bg/articles/novini/balgariya/ognen-ad-reys-plamna-po-patya-burgas-pomorie", "text": "Автобус избухна в пламъци на пътя Бургас-Поморие. Инцидентът е станал около 15 часа днес малко след Сарафово, съобщава Burgas24.bg, позовавайки се на очевидци. По предварителна информация, пътниците са евакуирани навреме. Образувала се е сериозна тапа.", "date": "2018.07.02", "title": "Огнен ад: Рейс пламна по пътя Бургас-Поморие"}
{"url": "https://www.faktor.bg/bg/articles/novini/balgariya/siderov-nyama-osnovaniya-promeni-v-kabineta-no-borisov-sam-shte-reshi", "text": "Няма проблеми в управляващата коалиция между ГЕРБ и \"Обединени патриоти\".  Това заяви лидерът на \"Атака\" Волен Сидеров. Той уточни, че когато се чуват отделни различни мнения, те са част от различността им, защото, още когато са се групирали като коалиция, са били ясни позициите им и в международен, и в национален план. Според лидера на \"Атака\" няма основания и за смени в правителството, защото няма големи грешки от страна на министрите, но министър-председателят е този, който ще реши дали се налагат промени в Министерския съвет.  На въпрос дали на европейските избори партиите от \"Обединени патриоти\" ще се явяват самостоятелно, Волен Сидеров заяви, че той лично е на мнение, че трябва да се явят обединени, защото присъствието им ще бъде по-силно. Той допълни, че като лидер на \"Атака\" е направил най-много, за да се получи коалицията \"Обединени патриоти\" и затова смята, че трябва да продължат да бъдат заедно.", "date": "2018.07.02", "title": "Сидеров: Няма основания за промени в кабинета, но Борисов сам ще реши"}
{"url": "https://www.faktor.bg/bg/articles/novini/balgariya/tragediya-v-plovdiv-zhena-pochina-sled-kato-pet-dni-zhivyala-s-trupa-na-sina-si", "text": "Самотници майка и син от Пловдив издъхнаха от болести няколко дни един след друг. Първи починал, най-вероятно от инфаркт, синът Володя Генев на 57г., който имал сърдечно-съдово заболяване.  Пет дни след него е издъхнала от тежка бронхопневмония майка му Маруся на 87г.  Тежката миризма от разлагащите се тела принудила миналата събота мъж от съседния вход да се обади на 112 и така драмата се разплела.  Сигналът в полицията бил получен на 30 юни в 19,20 часа и на мястото бил изпратен първоначално един патрулен автомобил. На спешния телефон се обадил съседът им Красимир от другия вход, чийто апартамент граничел с този на мъртвите. Според други комшии майката Маруся чукала по тръбите на парното и този шум предизвикал обаждането. На адреса отишли и пожарникари, които с помощта на стълба първо се качили на козирката над входа и оттам успели да се прехвърлят до третия етаж, и да счупят стъклото на вратата на терасата в апартамента на мъртвите, според полицията в Пловдив следи от насилие няма, а по случая било образувано досъдебно производство.", "date": "2018.07.02", "title": "Разплетоха двойната смърт в Пловдив: Жената починала, след като пет дни живяла с трупа на сина си"}
{"url": "https://www.faktor.bg/bg/articles/ikonomika/knsb-nyama-osnovanie-za-poskapvane-na-stokite", "text": "„2% поскъпване на сметките за ток няма да бръкнат много в джоба на потребителите, ако това не се отрази на цените на стоките. Не виждам причина, за сега, търговците да увеличат цените на стоките.\" Това заяви шефът на КНСБ Пламен Димитров в предаването „Лице в лице“ по БТВ. \"Заплатите ще се увеличат до 60 %, ако запазим този растеж, и ако другите държави нямат рязък скок на заплатите. Темповете са постижими.  В момента средата и трудовият пазар изискват увеличение на заплатите. Произвеждаме повече, отколкото получаваме\", каза още Димитров.  \"На много места движението на заплатите не е еднакво, средното увеличение за 2017 година е 12 %. Средните величини не винаги са верни, но това сочи статистика ни\" допълни той", "date": "2018.07.02", "title": "КНСБ: Няма основание за поскъпване на стоките"}
{"url": "https://www.faktor.bg/bg/articles/novi-remonti-blokirat-tsentara-na-sofiya", "text": "Започва обновяванетo на така наречения идеален център на столицата - в пространствата около храм-паметника \"Александър Невски\", улица \"Московска\" и градинката \"Кристал\". Става въпрос за проект на стойност повече от 20 милиона лева. Ремонтът ще се проведе на няколко етапа, за да няма затруднения с трафика. Въпреки това, от Столична община предупреждават, че най-вероятно задръствания ще има, заради което призовават за търпение.", "date": "2018.07.02", "title": "Нови ремонти блокират центъра на София"}
{"url": "https://www.faktor.bg/bg/articles/s-kolko-shte-obedneem-sled-novite-tseni-na-toka-i-parnoto", "text": "Нови цени на газ, ток и парно бяха приети след закрито заседание на Комисията за енергийно и водно регулиране. Средното увеличение на цената на електроенергията е с 2%, на топлинната енергия с малко над 7%, а на природния газ - с 10,81% \"Всяко тримесечие се следи цената за предните 9 месеца на суровия нефт и неговите деривати. Те определят цената, която \"Газпром\" предлага на \"Булгаргаз\". Тази година трендовете вървят нагоре. Беше предложено увеличение с 18%\", обясни енергейният експерт Еленко Божков в студиото на \"България он Еър\". Той посочи, че задържането на цената на природния газ крие голяма опасност от скок с 30% за четвъртото тримесечие. По думите на бившия член на КЕВР има ужасяващи неща, които се случват при формиране цената на електрическата енергия. Еленко Божков отбеляза още, че всички упреци към КЕВР са основателни. На свой ред финансовият експерт Мика Зайкова подчерта, че цената на петрола спада през май и юни.  \"Цената е монополна и в нея има имагинерни елементи, защото има такси, които се движат не по пазарен начин. Когато става въпрос за монополна цена, тя трябва да бъде социално поносима\", обясни Зайкова.  Тя припомни, че в началото на година драстично се увеличи цената на водата на места. По думите ѝ ръстът на доходите е 9%, а ръстът на разходите - 11,3%.  Увеличението на цените ще повлияе на основните стоки, категорична бе Зайкова. По нейни груби сметки пенсионерите, които ползват парно и топла вода, ще обеднеят с не по-малко от 10%, а работещите българи -  с 4-5%.", "date": "2018.07.02", "title": "С колко ще обеднеем след новите цени на тока и парното?"}
{"url": "https://www.faktor.bg/bg/articles/obshtestvo/ulitsata/ne-e-za-vyarvane-nad-1200-opasni-ploshtadki-debnat-detsata-v-sofiya", "text": "Повече от 1200 детски площадки капани дебнат децата в столицата. Това показва интерактивната карта на общината. Част от катерушките са се превърнали в капани заради липсващите стъпала, счупени дъски и ръждясали пирони. Не са редки и случаите на наранявания, пише \"Телеграф\". Повечето малчугани се разминават с охлузвания и натъртвания, но не липсват и по-тежки инциденти със счупвания и дори черепно-мозъчни травми, които вкарват в болница. Лекарите най-често се сблъскват с контузии в областта на лакътната става, като при част от тях се налага оперативна интервенция. Предмишницата и китката са други уязвими места с редовни травми след игра по детски площадки. В София има над 1800 места, предназначени за игра. От тях за основен ремонт са 1173, които се стопанисват от Районната администрация и други 36 стопанисвани от Дирекция \"Зелена система\". За частичен ремонт са още 190 площадки.", "date": "2018.07.02", "title": "Не е за вярване: Над 1200 опасни площадки дебнат децата в София"}
{"url": "https://www.faktor.bg/bg/articles/obshtestvo/mahat-taksite-za-pridruzhitelite-na-invalidi-v-muzeite", "text": "Придружителите на хора с увреждания няма да плащат за вход в музея, когато водят своя близък или дете на посещение. Такива промени са заложени във внесения в петък в парламента от МС законопроект за изменение и допълнение на Закона за културното наследство. Досега хората с увреждания бяха освободени от задължението да купуват билет, но в повечето случаи посещението им бе осуетявано или затруднено заради това, че те няма как сами да го посетят,  а придружителят им трябваше да си купи редовен билет. Допълнението е вследствие на мярка в Националната стратегия за хората с увреждания 2016-2020, Приоритет № 6 „Осигуряване на достъп до спорт, отдих, туризъм и участие в културния живот“ и въз основа на Конвенцията на ООН за правата на хората с увреждания. Концепцията предвижда промени в нормативната уредба, свързани с осигуряването на безплатен вход  и за придружителите на хора с увреждания при посещенията им в музеите. Промените в Закона за културното наследство редуцират правото на безплатен вход в музеите от един път в седмицата на един ден месечно. Такива безплатни посещения са предимно за постоянните експозиции, а не за гостуващите изложби. Вносителите изтъкват, че музеите калкулират голяма загуба от този един безплатен ден за посещение седмично. Губят се приходи заради големия поток от посетители и фирми, които водят туристи основно в дните за безплатен вход, е записано в мотивите. Безплатният вход в музеите като политика за достъп до културното наследство се запазва, като музеите ще посочват публично, както и досега, освен определения ден за безплатен вход и на кои други дати през годината ще се осигури безплатен вход, както и кои категории посетители могат да влизат безплатно. До момента тази практика се прилага успешно в дните на национални празници и на други значими дати или  събития, посочват от МС. Друга новост е в Закона за културното наследство е, че при провеждането на конкурси за директори на регионални и общински музеи вече ще се сформира комисия, съставена от равен брой представители на местната власт и директори на национални и регионални музеи, притежаващи необходимата компетентност за оценка на специалистите в тази сфера.", "date": "2018.07.02", "title": "Махат таксите за придружителите на инвалиди в музеите"}
{"url": "https://www.faktor.bg/bg/articles/shok-v-plovdiv-otkriha-martvi-mayka-i-sin-v-doma-im", "text": "Открити са мъртви майка и син в апартамент в Пловдив. Това съобщава „Фокус”, цитирайки говорителя на ОДМВР. Сигналът е подаден от съседите в събота към 19.20 ч за силна миризма от апартамент на бул. „България” 30. Апартаментът е бил отключен от пожарникарите. Открити са телата на 57- годишен мъж и на майка му на 87 години. При огледа в присъствие на лекар е установено, че няма данни за насилие. По случая е образувано досъдебно производство.", "date": "2018.07.02", "title": "Трагедия в Пловдив: Откриха мъртви майка и син в дома им"}
{"url": "https://www.faktor.bg/bg/articles/obshtestvo/tristranniyat-savet-reshi-ravni-prava-na-osinoviteli-i-biologichni-roditeli", "text": "Осиновителите ще имат равни права като биологичните родители, когато отглеждат дете. Това е една от промените в Кодекса на труда, около които постигнаха съгласие партньорите в Националния съвет за тристранно сътрудничество. Другата промяна в трудовия кодекс, която породи разнопосочни мнения, е изменение, според което дните, през които работникът и служителят е във временна неработоспособсност, бременност и майчинство, нормата му да се преизчислява не в дни, а в часове. Това се подкрепя от държавата и бизнеса, но не и от синдикатите.", "date": "2018.07.02", "title": "Тристранният съвет реши равни права на осиновители и биологични родители"}
{"url": "https://www.faktor.bg/bg/articles/tragna-deloto-sreshtu-bivsh-vatreshen-zam-ministar", "text": "В специализирания съд ще започне делото срещу бившия заместник-министър на външните работи - Христо Ангеличин.  Делото е свързано с разпореждането му да бъдат закупени без обществена поръчка телефонни централи за над 800 хиляди лева.  През май 2017 година специализираното звено „Антикорупция“ прати Ангеличин на съд по обвинение в престъпление по служба.", "date": "2018.07.02", "title": "Тръгна делото срещу бивш вътрешен зам.-министър"}
{"url": "https://www.faktor.bg/bg/articles/obshtestvo/ulitsata/novo-20-bez-bukvi-v-novite-registratsionni-nomera-na-kolite", "text": "Регистрационните табели на автомобилите вече да не започват с букви, а да са само комбинации от цифри. Това предвиждат законови промени, подготвяни от Министерството на транспорта, съобщи Нова телевизия. Според готвените промени регистрационните табели вече няма да започват с буква, която да указва от коя област е автомобила, а ще представляват произволна комбинация от букви и цифри. По този начин автомобилите ще могат да бъдат регистрирани от всяка точка на страната и се предполага, че опашките за регистрации пред КАТ ще спрат. За регистрация на автомобил обикновено се чака дълго. В Благоевград заветният регистрационен номер шофьорите получават след часове, а понякога и след дни стоене на опашка. За да се справят с подобни опашки, от Министерството на транспорта предвиждат да бъдат открити частни лицензирани пунктове - по няколко в град, като те ще бъдат контролирани от Изпълнителната агенция \"Автомобилна администрация\". Таксата в тези частни пунктове ще бъде определена от държавата.", "date": "2018.07.02", "title": "Ново 20: Без букви в новите регистрационни номера на колите"}
{"url": "https://www.faktor.bg/bg/articles/salvini-poiska-obshtoevropeyski-alians-sreshtu-masovata-migratsiya", "text": "Италианският вътрешен министър Матео Салвини призова за общоевропейски алианс срещу \"масовата миграция\" на триумфална годишна среща на неговата крайнодясна партия \"Лигата\", предаде Франс прес. Пред аплодиращото го множество на петата партийна конференция в северното пристанище Понтида Салвини посочи и аргументите си.  \"Аз мисля за лига на \"Лигите\" в Европа, която обединява всички свободни движения, които искат да защитават своите граници и благосъстоянието на своите деца\". По-рано той заяви, че следващите избори за Европейски парламент ще бъдат референдум за \"Европа без граници... и Европа, която защитава своите граждани\". Около 50 000 души от цяла Италия пристигнаха, за да чуят речта на Матео Салвини, съобщиха местни медии.  По-рано пред журналисти вътрешният министър и вицепремиер заяви, че \"Лигата\" е утвърдила мястото си като \"най-популистката партия\" в Европа. \"Този термин е комплимент за мен\", каза 45-годишният Салвини, облечен в тениска, на която е щампован собственият му портрет, отбелязва Франс прес.", "date": "2018.07.02", "title": "Салвини поиска общоевропейски алианс срещу \"масовата миграция\""}
{"url": "https://www.faktor.bg/bg/articles/novini/svyat/migrantite-iznesli-ot-germaniya-18-mlrd-evro", "text": "Общата сума на паричните преводи от Германия за 10 години е нараснала с 6,5 млрд. евро. Федералната република се нарежда сред страните с най-голям брой преводи. Сумата на паричните преводи, които мигрантите изпращат на своите роднини в други държави, съществено е нараснала.  През 2016 г. около 17,7 милиарда евро са били преведени от Германия в родните страни на мигрантите, което е с 6,5 милиарда евро повече, отколкото през 2007 г. Германия влезе в групата на държавите, от които се правят най-много преводи, отбелязва „Ди Велт“. ФРГ е изпреварена само от САЩ, Саудитска Арабия и Швейцария. Германското правителство оценява голямото количество на паричните преводи като „стимулиращо развитието“, защото парите в крайна сметка се оказват в хората от развиващите се страни.  Към 2030 г. се очаква да бъдат съкратени много високите такси за преводи до нивата от по-малко от 3%. Представителят на партията „Алтернатива за Германия“ /АзГ/ Маркус Фронмайер смята, че получателите на социални помощи в Германия изпращат част от парите си на роднини. Той подчерта, че развитието на другите държави не може да става за сметка на германската социална система. АГ настоява да се забрани на мигрантите да превеждат част от помощите си в други държави.", "date": "2018.07.02", "title": "Мигрантите изнесли от Германия 18 млрд. евро"}
{"url": "https://www.faktor.bg/bg/articles/mvr-zadarzha-13-dushi-podgotvyali-ubiystva-na-magistrati-i-politsai", "text": "ГДБОП и прокуратурата разбиха престъпна група, подготвяла убийства на магистрати и полицаи. От прокуратурата заявиха, че са задържани 13 емблематични фигури от подземния свят. Информацията съобщи вътрешният министър Валентин Радев, който даде извънреден брифинг.  Бандата е наблюдавана още от миналата година. тя се е занимавала с разпространение на наркотици, както и с побой на дилъри. Сред задържаните е и синът на Йоско Костинбродския. Групата се е занимавала основно с разпространение на наркотици. През последните месеци е разширявала дейността си в София. Принуждавани са и малолетни да продават дрога.  В хода на разследването са претърсени над 100 адреса. Властите са намерили списък с имена на прокурори и полицаи, които групата е набелязала с цел убийство или побои. Двама прокурори от Спецпрокуратурата са били в този списък, а служител на СДВР е бил следен. Иван Гешев, ръководител на Специализирана прокуратура: Специализираната прокуратура, съвместно с парньорските ни служби от МВР ще продължим да работим активно в тази посока и няма да позволим абсолютно никаква форма на натиск, какъвто и да е той, каквато и форма да има, върху служители на МВР и магистрати, които изпълняват качествено задълженията си.  Младен Маринов, главен секретар на МВР: Заявявам, че няма да допуснем и ще вземем абсолютно всички мерки, които ни позволява законът да защитим всеки един служител, всеки един магистрат, който вършейки си съвестно и по закон работата попада в такива списъци и срещу него се планират насилствени действия.", "date": "2018.07.02", "title": "Разбиха престъпна група за убийства на полицаи и прокурори"}
{"url": "https://www.faktor.bg/bg/articles/novini/balgariya/-grazhdanska-otgovornost-skacha-nad-220-leva-goni-50-ot-saskoto", "text": "Цените на задължителната застраховка \"Гражданска отговорност\" твърдо са над 220 лева, показва справка в пет от най-големите играчи на застрахователния пазар. Има различни правила и отстъпки, но цената пада с незначителни суми, коментират собственици на автомобили. За масов 10-годишен автомобил среден клас с двигател до 1800 кубика без произшествия в предходен период, водач на средна възраст от около 40 години и застрахователна сума от 10 000 лева задължителната застраховка варира от 230 до 255 лева. За същия автомобил, застраховка автокаско е от 580 до 670 лева при използване на доверен сервиз. Общо осигуряването на двете застраховки на посочения примерен автомобил е над 800 лева, което прави застрахователни разходи на месец от около 67 лева. Поскъпването на Гражданска отговорност е реално, твърдят застрахователи. Те прогнозират и нов ръст на полицата догодина. Какво ще стане при въвеждането на системата \"бонус-малус\" никой не се наема сега да прогнозира. Дали тя ще доведе до намаляване на полиците за дисциплинирани шофьори, не е ясно. При каско застраховката нещата са малко по-различни. Тук на практика системата \"бонус-малус\" действа ако нямате застрахователни събития през годината и сте при същия застраховател. Тогава сумата е с около 20% по-ниска от средната за автомобила.", "date": "2018.07.02", "title": "\"Гражданска отговорност\" скача над 220 лева, гони 50% от каското"}
{"url": "https://www.faktor.bg/bg/articles/zeehofer-darzha-ostavkata-v-dzhoba-si", "text": "Ще завърши ли германският канцлер Ангела Меркел предсрочно четвъртия си мандат? Този въпрос става все по-актуален, след като стана ясно, че лидерът на коалиционния партньор на Меркел – вътрешният министър Хорст Зеехофер, е предложил да подаде оставка в рамките на следващите три дни. Хорст Зеехофер, който води Християнсоциален съюз (ХСС), е предложил да се оттегли не само от министерския си пост, но и от председателския пост на партията на среща при затворени врати, в която той и колегите му от ръководството на ХСС обсъдиха ползите от споразумението за мигрантите, постигнатона срещата на върха на лидерите на ЕС в Брюксел,  \"Фокус\", позовавайки се на информация от Deutsche Welle, The Guardian и Daily Express.  Председателят на парламентарната група на ХСС Александър Добринд обаче категорично не желае такъв развой и не иска да приеме оставката на германския вътрешен министър. В крайна сметка Зеехофер заяви пред репортери, че ще потърси нова среща с Меркел днес, 2 юли. Според някои анализатори оставката на Зеехофер може да означава победа на Меркел, но може да значи и раздяла с ХСС, а това със сигурност означава провал на управлението и нови предсрочни избори. Зеехофер твърдо обяви, че е готов да изведе от Германия всички мигранти, поискали бежански статут в друга страна-членка на ЕС. Министърът на вътрешните работи се оплака в Мюнхен, че е провел с Меркел \"разговор без никакъв ефект\" за плана му да изгони търсещите убежище, които вече са регистрирани в други страни от ЕС. Според източници, цитирани от вестник Die Welt, версията на Зеехофер за срещата с Меркел е съвсем различна от тази на канцлера. Меркел настоя в телевизионно интервю в събота вечер, че сделката, която е сключила в Брюксел, достига до същите крайни резултати като едностранните стъпки, предвидени от баварците. Канцлерът отхвърля плана на Зеехофер, според който Германия може едностранно да изгони вече регистрираните кандидати за убежище, като предпочита да търси сътрудничество със съседните страни. Меркел се опасява, че ако Германия затвори границите си, тя ще започне верижна реакция, която ще унищожи европейската зона за свободно движение, считана от ЕС за едно от най-големите му постижения. Дотук Меркел обяви, че вече има споразумение с Испания да бъдат върнати мигранти, поискали първо там убежище. Такова разбирателство има и с Гърция. Има обаче подусловие – в Германия ще отидат мигранти от двете държави, които са част от семейства, вече установили се на германска територия. Това значи, че 2900 души, които понастоящем живеят в Гърция, ще заминат за Германия, по информация на вестник Kathimerini. Изявлението на Зеехофер, първоначално насрочено за 19:00 часа вчера (1 юли), беше отложено до късно вечерта в неделя, тъй като той участваше в закрития дебат на партията му, дали да прекъсне дългогодишното партньорство с християндемократите. ХСС, който е изправен пред регионални избори през октомври, призоваваше Меркел в продължение на седмици да се справи с имиграцията, тъй като се опасява, че може да загуби позиции от антиимигрантската партия \"Алтернатива за Германия\".", "date": "2018.07.02", "title": "Зеехофер: Държа оставката в джоба си"}
{"url": "https://www.faktor.bg/bg/articles/karakachanov-hvali-premierat-dobar-darzhavnik-otstoyava-interesite-na-darzhavata", "text": "Благодарение на Патриотите днес Европа обсъжда бежански центрове извън границите на ЕС. Тази позиция изрази в социалната мрежа лидерът на ВМРО и вицепремиер Красимир Каракачанов по договорките в ЕС за мигрантите. Каракачанов припомни, че това е позиция на националистите поне от пет години и обяви Борисов за истински държавник, който отстоява интересите на държавата си. Лидерът на ВМРО е категоричен, че не само у нас, но и в Македония бежански центрове, лагери или подобни категорично нямат място. Ето я и цялата позиция на военния министър и лидер на ВМРО: Още от 2013-а година в качеството ми на лидер на ВМРО - БНД застъпвам позициите, които днес министър-председателят Бойко Борисов изнася и отстоява пред европейските ни партньори. Ние, Патриотите, никога не сме били съгласни България да става официален кръстопът и чакалня на мигранти. По никакъв начин не сме се съгласявали, а точно обратното - ние се борихме години наред, а твърдя, че и успяхме, въпреки порочния прочит на Дъблинското споразумение и ослушването на евролидерите спрямо неговото преразглеждане, България да не се превърне в „бежанския лагер на Европа“. Днес по повод т.нар мигрантска сделка се говори за „регионални платформи за пристигане“ и „контролирани центрове“ и т.н. Те не са конкретизирани като разположение, но от изказванията на премиера става ясно, че и той не желае да са на територията на България. Още една битка на „Обединени патриоти“, която си струваше усилията. Проблемите с мигрантите и неясната политика на Общността е залегнала в платформата ни още от 2013-а година. Ние бяхме категорични и го заявихме и в предизборната кампания през 2014-а, и през 2017-а година и отстояхме своята категоричност. Преди години за тези центрове актуално беше определението „горещи точки“. Е, ние и тогава се възпротивихме. Тогава отново през задната врата се опитаха да ни направят гетото на Европа, но ние не се дадохме. Благодарение на Патриотите във властта по тази тема нашите коалиционни партньори от ГЕРБ, в лицето на Борисов, възприеха тезите и мотивите ни да защитим българския интерес и да не отстъпим от правата на страната си за сметка на вече достатъчно привилегировани трети държави. Разбирам, че сега Ципрас е склонен да се съгласи на подобен ход. За него обаче не се учудвам, защото именно на неговата страна ЕС даде доста незаслужени подаръци, които го поставят в зависима ситуация. Ние, „Обединени патриоти“, сме категорични, че мястото на каквито и да било точки, лагери, кошари, биваци или както там ще ги нарекат партньорите ни в ЕС, е извън Европа. Нито в България, нито в Македония - другите да отговарят за себе си! Това за Патриотите са местата, на които е категорично недопустимо да бъдат създавани такива бежански „котила“. А сега като историк и доктор по международни отношения, ще Ви кажа и още нещо – всеки българин, който познава историята на страната ни, е наясно, че Патриотите от ВМРО в своята 125-годишна история никога не са предавали интересите на Майка България и целокупната българска нация! Няма да го направим и сега! Отдавна говорим за затваряне на границите и за спиране на безконтролния мигрантски поток към Европа. Това е моя и наша, на Патриотите от ВМРО, битка от много време. Ето, че сега вече водачите на ЕС се замислиха и над това. Крайно време беше. Радваме се, че лидерът на нашия коалиционен партньор ГЕРБ и министър-председател на България Бойко Борисов прие нашата битка като своя и към момента показа, че има куража като истински държавник да отстоява интересите на страната ни.", "date": "2018.07.02", "title": "Каракачанов: Благодарение на Патриотите днес Европа обсъжда бежански центрове извън границите на ЕС"}
{"url": "https://www.faktor.bg/bg/articles/novini/svyat/turski-medii-razyasniha-podrobnosti-okolo-novata-sistema-v-stranata", "text": "Вестник \"Сабах\" помества подробности за това как на практика ще се осъществи преходът към новата президентска система на управление, която официално трябва да влезе в сила след полагането на клета пред парламента от президента Реджеп Тайип Ердоган. Вестникът посочва, че преходът ще се осъществи поетапно с три указа - два от тях ще бъдат укази със силата на закон, а единият ще бъде президентски указ, който ще бъде издаден след полагане на клетва от президента. С първия указ със силата на закон ще бъдат премахнати всички положения, отнасящи се до премиерската институция и до министерския съвет, в съществуващите закони. При новата президентска система на управление ще отпадне премиерският пост. Този указ със силата на закон ще засегне близо 5000 положения в около 800 закона. Вторият указ със силата на закон ще премахне съществуващите сега министерства, информира БТА. Тези два указа със силата на закон ще бъдат издадени преди полагането на клетва от президента, но за да няма вакуум във функционирането на държавата, ще бъде посочено, че до встъпването в длъжност на президента и съставянето на нов кабинет, съществуващите министерство ще продължат да изпълняват задълженията си. След полагането на клетва от президента първата работа ще бъде публикуването на президентски указ за учредяването на 16 нови министерства. С този указ ще бъда определена новата организационна структура на кабинета, както и институциите и ведомствата, подчинени на министерствата. След това Ердоган ще обяви състава на първия кабинет от новата президентска система на управление. Възможно е министрите да бъдат назначавани един по един, но според информациите са планира 16-те министри да бъдат назначени едновременно, отбелязва вестникът. При новата система ще отпаднат съветниците на министерствата, а ще има заместник-министри. Ще може да бъдат назначавани до петима заместник-министри. Предвижда се също Националната разузнавателна организация /МИТ/ да бъде преименувана в Национално разузнавателно управление, а Съветът на отбранителната промишленост ще бъде преименуван на Управление на отбранителната промишленост. Тези две институции, както и Съветът за национална сигурност, генералният щаб, Дирекцията по религиозните въпроси ще преминат на подчинение на президента. Вестник \"Джумхуриет\" пише, че се работи по въпроса за сливане на министерството на външните работи и министерството за ЕС. Съветниците на двете министерства подготвят доклад по въпроса, който да представят на Ердоган. Вестникът отбелязва, че съветниците застъпват идеята министерството на ЕС да бъде запазено като структура под формата на главен секретариат. Вестник \"Джумхуриет\" посочва, че за поста на министър на външните работи се спрягат имената на сегашния министър на външните работи Мевлют Чавушоглу, на президентския говорител Ибрахим Калън и на началника на разузнаването Хакан Фидан. Името на Ибрахим Калън обаче се споменава и във връзка с един от най-важните постове при новата президентска система, а именно Държавен секретариат, начело на който той може да има координационна роля.", "date": "2018.07.02", "title": "Турски медии разясниха подробности около новата система в страната"}
{"url": "https://www.faktor.bg/bg/articles/meksiko-izbra-nay-leviya-si-prezident-sled-1934", "text": "Андрес Мануел Лопес Обрадор спечели убедително президентските избори в Мексико, като проправи пътя към най-лявото правителство от десетилетия насам, предаде Ройтерс. Това става в момент на напрегнати отношения с администрацията на Доналд Тръмп. 64-годишният бивш кмет на столицата Мексико Сити се зарече да изкорени корупцията и да подчини наркокартелите с по-малко конфронтационен подход. Надеждите към него са големи, но усилията му да намали неравенството са следени зорко от изнервените инвеститори. Правителството на Лопес Обрадор може да наложи по-строг контрол върху чуждите инвестиции и по-твърдо отношение към САЩ. Но въпреки това мексиканското песо скочи с 1 на сто, след като съперниците на победителя признаха поражението си. „Народът искаше промяна“, заяви Рикардо Аная – бивш шеф на дясноцентристката Партия на националното действие (ПАН), който бе един от съперниците на Лопес Обрадор. Аная е втори на изборите преди кандидата на управляващата Институционно-революционна партия (ИРП) Хосе Антонио Мийд. Хората се стекоха на огромния централен площад „Сокало“ в Мексико Сити, където бе установен специален подиум за победителя. На него бе изписано „Андрес Мануел Лопес Обрадор президент“ Често сравняват Лопес Обрадор с Доналд Тръмп заради неговите национализъм, инат и нападки срещу съперниците. В туитър президентът на САЩ поздрави новия президент на Мексико с победата. „Поздравления за Андрес Мануел Лопес Обрадор за това, че стана следващият президент на Мексико. Чакам с голямо нетърпение да работя с него. Има да се свърши много работа, която ще бъде от полза и за САЩ, и за Мексико“, написа Тръмп. Първият контакт на високо равнище между Лопес Обрадор и Белия дом вероятно ще бъде още днес по телефона. Вчера Тръмп допусна облагане с данъци на колите, внесени, от Мексико, ако се стигне до напрежение с новото правителство. САЩ, които са на нож с Мексико и Канада по въпроса на предоговарянето на северноамериканското споразумение за свободна търговия (НАФТА), започнаха проучване дали да бъдат наложени мита върху вносните коли. Резултати се очакват до няколко месеца. Ноата администрация в Мексико ще встъпи в длъжност на 1 декември. За нея ще се съди по това какви отношения с Тръмп ще установи Лопес Обрадор. Президентът на САЩ вече разгневи южните съседи с призивите си да се построи стена по границата межу двете страни. Някога Лопес Обрадор се прочу със снимка с окървавена фланелка, след като бе ударен с палка по време на протест. С годините той омекна и сглоби екип, който е в състояние да гарантира на инвеститорите, че програмата му няма да навреди на икономиката. На пазарите обаче се следи под лупа представянето на партията МОРЕНА на победителя на изборите за Конгреса. Едно мнозинство би позволило на Лопес Обрадор да се отметне от скорошните икономически реформи. (МОРЕНА е съкращение от Движение „Национално възраждане“. Но се получава игра на думи, тъй като morena на испански означава „мургава“ - б.р.) „Днес станахме свидетели на много дълбоко прояна на политическата карта на страната, - заяви икономистът от „Голдман Сакс“ Алберто Рамос. - Балансът на силите н федерално и местно равнище окончателно се наклони вляво, с неясни последици за краткосрочната насока на политиката.“", "date": "2018.07.02", "title": "Мексико избра най-левия си президент след 1934"}
{"url": "https://www.faktor.bg/bg/articles/trusove-v-kabineta-na-tsipras-zaradi-imeto-na-makedoniya", "text": "Теодорос Тосунидес, говорител на управляващата партия „Независими гърци\" (АНЕЛ) предупреди, че партията му ще обмисли излизане от коалицията със СИРИЗА, ако правителството внесе в парламента договора за името, постигнат между Атина и Скопие след месеци на интензивни дипломатически преговори и усилия, съобщава електронното издание на гръцкия вестник Kathimerini. „Ние поддържахме страната на крака и ние я извеждаме от програмата на спасителните планове, но, да, има вероятност пътищата ни да се разделят в бъдеще, когато сделката [за името] влезе в парламента\", призна Тосунидес пред частния телевизионен оператор SKAI. Неговият коментар повтаря този на лидера на „Независими гърци“ и министър на отбраната Панос Каменос, който по-рано заяви, че партията му може да напусне управляващата коалиция, ако договорът за името бъде внесен за обсъждане в парламента в Атина. „За нас проблемът с името не се търгува. Гръцкият народ ни избра [да служим] в името на доброто. Така че, когато дойде времето, и ако дойде времето, ние ще продължим с този популярен мандат, като използваме най-важните средства, които имаме. Нашето оттегляне от правителството\", подчерта Каменос в рамките на среща с депутатите от „Независими гърци“.", "date": "2018.07.02", "title": "Трусове в кабинета на Ципрас - СИРИЗА плаши да напусне коалицията"}
{"url": "https://www.faktor.bg/bg/articles/bsp-iska-ot-moskovski-analiz-za-kontsesiyata-na-letishte-sofiya", "text": "БСП поиска от Министерство на транспорта да предостави анализите за концесията на летище София, съобщиха от пресцентъра на \"Позитано\" 20.  ПГ на „БСП за България” изпрати искане до министъра на транспорта Ивайло Московски във връзка с откритата миналата седмица процедура за определяне на концесионер и възлагане на концесия на летище София. Социалистите поискаха да им бъде предоставен анализът на международните консултанти – Световна банка и Европейска банка за възстановяване и развитие за концесията.  ПГ на \"БСП за България\" поиска и решението на МС и документацията за обявяване на процедурата за отдаване на концесия на летище София. Припомняме, че на брифинг в парламента миналия четвъртък, социалистите обявиха, че на закрито заседание, като извънредна точка, правителството е взело решение за втори път да даде старт на концесията на Летище „София“. Тогава депутатът Георги Свиленски обяви, че ПГ на \"БСП за България\" е последователна през всички години, когато това правителство и предишното, се опитват да отдадат най-печелившото българско държавно дружество на концесия. По думите му, летището ни е обект и на национална сигурност и не може да бъде отдадено на концесия по този тъмен и непрозрачен начин. Той разкри, че на летището са започнали съкращения на работници и въвеждане на изискванията на бъдещия концесионер според предварителните условия, за да може, когато му бъде предоставено дружеството, да няма противопоставяне от страна на работниците. Той заяви, че левицата ще застане зад всеки един работник, който бъде неоснователно съкратен, уволнен или изгонен от летището.", "date": "2018.07.02", "title": "БСП притиска Московски - иска анализ за концесията на летище \"София\""}
{"url": "https://www.faktor.bg/bg/articles/rumyana-kolarova-borisov-ne-tryabva-da-se-zabluzhdava-che-shte-ostane-da-bade-balansyor", "text": "Премиерът Бойко Борисов символично предаде председателството на Съвета на Европейския съюз на австрийския канцлер Себастиан Курц. Това ще бъде третото заставане на чело на европейската политика за Австрия. От своя страна България приключи първото си такова, а според политолога Румяна Коларова и социалния антрополог Харалан Александров страната ни се е справила добре с председателството си на Съвета на ЕС.  \"България много ефективно се справи с онези ежедневни включени в дневния ред на ЕС въпроси, които предвижи напред, но второ - наложи приоритет\", коментира политолога Румяна Коларова в студиото на \"България он Еър\". По думите ѝ приоритетът \"Западни Балкани\" директно отговаря и на националния ни интерес.  Социалният антрополог Харалан Александров се съгласи с факта, че България е направила много по време на своето председателство. \"България е в по-добра позиция категорично, от колкото беше преди председателството, въпросът е дали ще можем да я отиграем\", посочи той. Относно това, което предстои да се случи Румяна Коларова предупреди, че българският премиер трябва да не се заблуждава, че след края на председателството, може да продължи с ролята на балансьор или посредник, защото това е статут за държава, която е председател. Харалан Александров пък обърна внимание, че по време на председателството ни, българската администрация е научила много в този процес. Двамата коментираха и действията на опозицията у нас в лицето на БСП през последните 6 месеца, като Коларова и Александров споделиха разочарованието си от нея.  \"В момента омбудсманът Мая Манолова върши повече работа еднолично, от колкото цялата БСП\", каза социалният антрополог. По думите му това е много тъжно.", "date": "2018.07.02", "title": "Румяна Коларова: Борисов не трябва да се заблуждава, че ще продължи да бъде балансьор"}
{"url": "https://www.faktor.bg/bg/articles/zapochvame-sedmitsata-sas-slanchevo-i-toplo-vreme", "text": "Днес слънцето ще е наш постоянен спътник и ще грее през целия ден. Въпреки това, температурите в страната ще са между 25 и 29 градуса. Следобед и вечерта ще се заоблачи от запад. Ако започне да вали, то ще е за кратко в Южна България. ВРЕМЕТО ПО ЧЕРНОМОРИЕТО Отпускарите имат късмет днес. Около Черноморието се очертава топъл ден с температури от 25-26 градуса. Морската вода е идеална за къпане и плуване – около 24 градуса. Следобедът и вечерта ще са прохладни, а на юг дори облачни. Но дъждове са малко вероятни. ВРЕМЕТО В ПЛАНИНИТЕ Над планините облаците ще бъдт повече. Вероятността да вали и гърми ще бъде значителна. Максималната температура на височина 1200 метра ще е около 19 градуса, а на 2000 метра – около 12 градуса. ВРЕМЕТО ПРЕЗ СЕДМИЦАТА От днес до неделя ще се радваме предимно на слънчево време. Преди началото на уикенда температурите ще са най-високи – около 29-30 градуса, чак до 32 градуса на места. Валежите ще са кратки и незначителни. По-сериозни дъждове с гръмотевични бури са възможни през почивните дни в Западна и Централна България. ВРЕМЕТО ПО ПЪТИЩАТА По пътищата в началото на седмицата не се очакват големи усложнения. Критично място през седмицата ще са двата гранични пункта по пътя на гастарбайтерите – ГКПП \"Калотина\" и ГКПП \"Капитан Андреево\". Традиционният годишен поход на гастарбайтерите ще продължи поне още 2 седмици. Движението ще е натоварено по магистрала „Тракия\". Извън този поток, заради влагата и изпаренията се очакват мъгли на някои усойни места по проходите и магистралите. А на много места в планинските райони има свлачища и опасност от падащи камъни. Това важи най-вече за пътищата в Родопите, където земните пластове се раздвижиха след последните порои. ВРЕМЕТО В РАЙОНИТЕ, ПОСТРАДАЛИ ОТ НАВОДНЕНИЯ В общините Смолян и Чепеларе времето ще бъде непостоянно през следващите 3 дни. Дори днес следобед са възможни валежи, но без те да са в опасни количества. Влажното време предразполага и към образуване на свлачищата. А в Родопите това е сериозен проблем. Около Роман слънцето ще изгрее за по-дълго чак в сряда. Дотогава периодично ще превалява, но отново в безопасни количества, нормални за сезона. Подобна картина се очертава и за Етрополе и региона. Около Садово, по поречието на река Чая днес и утре ще е предимно слънчево. Едва в сряда вечерта е възможно да превали и прегърми. ВНИМАНИЕ! ОПАСНОСТ ОТ НАВОДНЕНИЯ Продължава оттичането на водата по всички реки. През следващите дни опасност от поройни наводнения в Северна България има покрай притоците на Искър в района на София и по горното течение на река Осъм в Централна България. На юг подобен риск има по течението на река Стряма, притоците по горното течение на Марица и Тунджа, както и река Въча в Родопите преди едноименния язовир. Особено внимание и към притоците на реките Струма и Места в Западна България. РАВНОСМЕТКАТА ОТ ЦИКЛОНА „НЕФЕЛИ“ Около 100 литра на квадратен метър се изляха за 24 часа на места в Бургаско и по-конкретно община Средец още на 27 юни. В Хасковско в района на Ивайловград количествата бяха същите. В областите Пловдив и Смолян – валежи над 150-175 литра на квадратен метър на 29 юни. Подобни валежи имаше и на границата между Софийска област и Врачанска област. Източник: Нова ТВ", "date": "2018.07.02", "title": "Започваме седмицата със слънчево и топло време"}
{"url": "https://www.faktor.bg/bg/articles/novini/balgariya/premierat-zapochva-sanktsii-za-marzelivite-chinovnitsi", "text": "Чиновниците, които дремят по бюрата и взимат заплати, вече няма да остават безнаказани, както досега. Това ще стане, ако влязат в сила приетите от парламентарната правна комисия промени в Административно-процесуалния кодекс (АПК). Съгласно новата редакция на чл. 302, служител, който не изпълнява в срок задълженията си, не издава навреме административни актове и документи, и така осуетява произнасянето по искане на граждани, ще се наказва с глоба от 50 до 1000 лева (ал.1). Ако е сторил това в противоречие с нареждането на началника си, глобата за него ще бъде от 100 до 1000 лв. (ал. 3), пише \"Труд\".  Санкцията нараства до 1500 лв., при положение, че длъжностното лице не реагира своевременно на жалба, не я препрати на шефа си или на съда и не вземе мерки за проверка на сигнал за нередност (чл. 303). И в момента има текст в АПК, според който се глобява заради мързела и небрежността, обаче на практика такава глоба не е наложена на нито един от многобройните обитатели на канцеларии у нас.  Председателят на комисията Данаил Кирилов посочи причината за това: „Досега беше уреден редът за налагане на административно - наказателната отговорност и не беше ясно нито кой следва да установи нарушението, нито кой да издаде наказателното постановление“. Докато разпоредбите за разплата с ленивата администрация остават мъртви на практика, тя спокойно безобразничи и с това масово се нарушават правата на гражданите, коментираха депутати. Именно затова те записаха за първи път в АПК кой точно ще установява бездействието на чиновниците и кой ще ги наказва за него. Нарушенията ще се хващат от инспекторатите на държавните органи и ведомства, а наказанието ще се определя от шефовете и заместниците им. Издънките на висшите представители на изпълнителната власт – министри, областни управители и шефове на държавни агенции ще се разкриват и документират от Главния инспекторат. А наказателните заповеди ще издава лично министър-председателят, освен ако не упълномощи друг правителствен деятел за това.  „Мълчаливият отказ“ на администраторите да работят беше определен от законодателите като най-тежка форма на бездействие. Това стана по идея на учени от БАН и във връзка с него беше предвидено специално задължение на съда. Всеки път, когато се убедят, че е налице мълчалив отказ за обслужване на населението, съдиите ще издават акт срещу виновника ище изпращат копие от него на ръководството му. По предложение на председателя на Върховния административен съд Георги Чолаков за първи път в АПК е уреден и специфичен ред, по който администрацията ще носи отговорност за нарушение на европейското право.", "date": "2018.07.02", "title": "Премиерът въвежда парични санкции за мързеливите чиновници"}
{"url": "https://www.faktor.bg/bg/articles/novini/balgariya/atanas-semov-borisov-ima-istoricheska-vazmozhnost-sled-predsedatelstvoto-ni-da-hvane-nozha-i-da-rezhe-dalboko", "text": "\"Божидар Димитров си отиде както България - без време. Нашето председателство беше много успешно. Имахме усещането, че нямаме сили да поставяме въпроси и да ги решаваме, но свършихме страшно много работа. Показахме отново, че сме царе на последния момент. Предишните правителства не бяха свършили нищо\". Това заяви пред БТВ Атанас Семов, който коментира изтеклото ни вече председателство в ЕС. \"С темата за Западните Балкани показахме, че можем да сме фактор на европейската сцена. Председателството ни ще бъде забравено след седмици, ако правителството не се възползва от историческия момент да свърши нещо важно в България. Има нещо парадоксално. На европейска сцена се справихме нелошо, но вътре положението е драматично. Приличаме на БДЖ, на вагони за скрап. Направихме успешно председателство на фона на неуспешно членство в ЕС. Превърнали сме лекарите в чиновници, администрацията ни е раздута, има съдилища, които създават мрежа на феодализъм. Пред правителството има две възможности - или да хваща ножа и да реже дълбоко, или да хваща пътя\", каза още Семов.  \"Нямам предвид да се режат глави, а структури в държавата, защото това са тумори. Имаме 260 общини, 30 области с 6 млн. народ, куп агенции, които пречат на бизнеса. Властта, както е изградена върху тази конституция, предлазполага към корупция. нека да се каже истината за БДЖ, които са недъгава структура. Българското образование не дава образование. В университетът идват деца, за които духовният мир е чалгата. Смяната на министрите е като смяната на футболистите. Трябва да знаеш какво правиш на терена. Ние сме като Самуиловите войници - на 100 нещастници има един, който вижда. Василий II Българоубиец не е в чужбина. Това сме ние, българите\", коментира Атанас Семов.", "date": "2018.07.02", "title": "Атанас Семов: Борисов има историческа възможност след председателството ни да хване ножа и да реже дълбоко"}
{"url": "https://www.faktor.bg/bg/articles/novini/balgariya/atanas-merdzhanov-ninova-sprya-da-pravi-politika-i-da-otstoyava-pozitsiite-ni-pred-gerb-sled-prezidentskite-izbori", "text": "Бившият депутат от БСП Атанас Мерджанов разкритикува столетницата в ефира на БТВ. Той нападна лично Корнелия Нинова и констатира, че след президентските избори лидерът на социалистите е спряла да прави политика и да отстоява позициите ѝ пред ГЕРБ и Бойко Борисов.  По \"елегантен\" начин социологът намекна, че Корнелия Нинова няма място на председателския пост. Мерджанов отбеляза, че в партията решенията се взимат понякога само от няколко души зад гърба на останалите. По думите му \"старите\" в партията не са изтикани в ъгъла и това нямало как да стане, въпреки че не са в Народното събрание и гласът им там не се чува. Според него Румен Овчаров не само че не иска Корнелия Нинова да подаде оставка от председателския пост, а между двамата имало много силна връзка. Такава съществувала и между Жельо Бойчев и бившия енергиен министър.", "date": "2018.07.02", "title": "Атанас Мерджанов: Нинова спря да прави политика и да отстоява позициите ни пред ГЕРБ след президентските избори"}
{"url": "https://www.faktor.bg/bg/articles/bdzh-e-na-pat-da-zagubi-sgradata-si-v-tsentara-na-sofiya", "text": "БДЖ може да загуби своята знакова централа в центъра на София – на ул. „Иван Вазов”. Днес е последният ден за подаване на оферти за имота, който е и паметник на културата. Въпреки обещанията на държавата, че ще спаси знаковата сграда, процедурата по продажбата от частни съдебни изпълнители не е прекратена. Освен това над 2700 вагона също са обявени за разпродажба заради дългове. \"За мен на 90% сградата е загубена, каза Петър Бунев от железничарския синдикат пред БТВ. \"Има големи апетити към нея\", допълни той. Бунев уточни, че обявените за продажба вагони не са в експлоатация. \"Проблемът е, че те ще бъдат продадени на по-ниска цена – с 20% – 30% по ниска\", уточни синдикалистът. Според Петър Бунев е възможно да се стигне и до продажба на вагони в експлоатация, и това ще е краят на БДЖ. Според ръководството на железниците самите кредитори ще спрат търга за сградата. По думите на Бунев кредитори са пет чужди държавни банки.", "date": "2018.07.02", "title": "Железничарският синдикат предупреди: БДЖ са загубили на 90% сградата си в центъра на София"}
{"url": "https://www.faktor.bg/bg/articles/valentin-radev-tendentsiite-pokazvat-che-vseki-den-stavame-po-dobri", "text": "Сигурността е една от най-чувствителните теми. Като се погледнат тенденциите , излиза, че се справяме добре. Нямам предвид себе си, а МВР и правителството. Така министърът на вътрешните работи Валентин Радев коментира мотивите на опозицията за искания вот на недоверие на тема „Сигурност”, който беше отхвърлен на гласуването в парламента. „В мотивите си социалистите хващаха отделни случаи и върху тях градяха някаква логика. Според мен не е правилно. Трябва да се правят анализи и тогава да се атакува нещо”, заяви Радев и добави: Като наблюдавам тенденциите – смятам, че МВР се справя все по-добре. Но ние всички искаме да се справяме още по-добре, аргументира се Радев.  По думите му полицията е еманация на всички лошо в държавата. Затова нашата задача е да имат авторитет и полицията, и институциите, и държавата. Радев посочи още, че МВР търси всички избягали затворници, те са 114 на брой. Те ще бъдат хванати и ще бъдат наказани. Статиската показва, че винаги е имало бягства от затвора и в предходни периоди, макар сега най-много да се говори по тази тема. Същото се отнася и за убийствата. „За да кажем дали сме добре, трябва да се сравним с предишни периоди – какво е било преди година, 2-3-10. А анализите сочели, че сравнение с преди години, както и сравнено с други държави, МВР се справя добре. Мога да ви покажа за убийствата в другите държави. Графиките показват, че в държавите, с които се сравняваме, убийствата са в пъти повече”, заяви Радев. Като пример той даде Белгия и Финландия, където убийствата на 100 000 души били повече. По думите на Радев системен проблем в МВР е раздутият щат в системата. Но сега ще бъдат направена структурната реформа  по правилния начин - ще с помощта на науката.", "date": "2018.07.02", "title": "Валентин Радев: Тенденциите показват, че всеки ден ставаме по-добри, проблемът е в разтутия щат на МВР"}
{"url": "https://www.faktor.bg/bg/articles/novini/balgariya/martin-dimitrov-bsp-sa-prevarnali-demagogiyata-v-nachin-na-zhivot", "text": "\"БСП са превърнали демагогията в начин на живот. С години левите бранят тоталния монопол на Москва при доставките на газ за България\". Това написа във Facebook.bg бившият лидер на СДС Мартин Димитров.  \"По тази причина все още няма нито един работещ интерконектор. В последно време и ГЕРБ тотално обърнаха приоритетите си и също защитават монопола на Кремъл. Всеки монопол вдига цените и когато газът поскъпна, БСП щели да протестират. Само че БСП трябва да протестират срещу себе си и ГЕРБ, защото заради тях продължаваме да купуваме газ от един доставчик и нямаме други алтернативи\", казва още в поста си Димитров.", "date": "2018.07.02", "title": "Мартин Димитров: БСП са превърнали демагогията в начин на живот"}
{"url": "https://www.faktor.bg/bg/articles/razpraskvat-sas-salzotvoren-gaz-i-palki-stotitsi-uchastnitsi-v-gey-parada-v-turtsiya", "text": "Със сълзотворен газ и палки полицията в Истанбул разпръсна снощи стотици хора, които се събраха за участие в гей парад въпреки забраната на властите. Демонстрантите, със знамена с цветовете на дъгата, скандирания и лозунги, се опитаха да преминат в шествие по централния търговски булевард \"Истиклял\",  но бяха спрени от силите на реда. Четвърта година поред властите в мегаполиса забраняват такъв парад, като се позовават на съображения за сигурност и \"чувствителността\" на обществото към тази тематика. Организаторите на проявата твърдят обаче, че е нарушено правото на свобода на събиранията.", "date": "2018.07.02", "title": "Разпръскват със сълзотворен газ и палки стотици участници в гей парада в Истанбул"}
{"url": "https://www.faktor.bg/bg/articles/novini/balgariya/akad-georgi-markov-ninova-shte-posledva-nomenklaturnata-traditsiya-i-shte-otide-v-bryuksel-po-modela-stanishev", "text": "\"Загубихме един голям български историк, един сладкодумец. Имаме и други добри историци, които са сухари, а той умееше историята да я поднася достоверно и забавно\", коментира акад. Георги Марков по БТВ. \"Днес малко историци имат позиция, повечето са приспособленци. Има и фондации, които поръчват музиката. Автоцензурата я нямаше при Божо\", добави още академикът. Той припомни как Божидар Димитров беше уволнен в края на 90-те години, когато отказа на президента Петър Стоянов да върнем История Славянобългарская. \"Днес има все по-малко такива хора. Политиците искат от историците да ги обслужват\", каза още Марков.  Той коментира и съдбата на Корнелия Нинова, след като постепенно парламентарната група на БСП започна да се разпада с напускането на Жельо Бойчев и на земеделеца Спас Панчев. Според него, лидерката на социалистите ще има съдбата на Сергей Станишев и рано или късно ще последва политическата номенклатура с пост в Брюксел. Историкът прогнозира, че господарката на \"Позитанов\" 20 ще се занимава с бъдещето на Европа и ще зареже вътрешните проблеми в страната, както направи предшественикът ѝ Станишев.", "date": "2018.07.02", "title": "Акад. Георги Марков: Нинова ще последва номенклатурната традиция и ще отиде в Брюксел по модела \"Станишев\""}
{"url": "https://www.faktor.bg/bg/articles/novini/balgariya/evroparlamentat-obsazhda-doklada-na-borisov-za-predsedatelstvoto-ni-v-es", "text": "Европейският парламент ще се запознае на сесията си в Страсбург тази седмица с доклада на премиера Бойко Борисов за работата на завършилото първо българско председателство на Съвета на ЕС. Предвижда се българският премиер да говори пред евродепутатите във вторник. Изслушването ще продължи с представянето на целите на австрийското председателство от премиера Себастиан Курц. България предаде на Австрия председателството от началото на юли. ЕП ще разисква във вторник следобед предложените от Европейската комисия промени в правилата за работа в чужбина. Промените засягат изпратените временно и за постоянно в друга държава от ЕС служители, включително водачите на товарни превозни средства за международни доставки. В частта за водачите ЕП за първи път отхвърли становището на своя комисия и реши да обсъди въпроса на общо заседание. След обсъждането се предвижда в сряда предлаганите промени да бъдат подложени на гласуване. В началото на юни комисията на ЕП по транспорт гласува допълнения към предложените от ЕК промени. Допълненията въвеждаха определение за \"дом\" на водачите, строги изисквания за тяхната почивка, както и за извършването на междинни превози. Няколко дни по-късно ЕП отхвърли становището на парламентарната комисия. След като тази седмица допълненията бъдат гласувани на общо заседание, очаква се ЕП да влезе в преговори с ЕК и със Съвета на ЕС. В хода на преговорите ще бъдат уточнени текстовете на промененото законодателство. Когато се стигне до съгласие между трите институции, промените следва да преминат второ четене в ЕП. Започващата тази вечер сесия ще продължи утре с отчет на председателя на Европейския съвет Доналд Туск за заседанието на държавните и правителствените ръководители от ЕС в Брюксел миналата седмица. На заседанието бяха приети заключения за миграцията и бе отправен призив за напредък в преговорите по напускането на Великобритания. (НЖ/КТ)", "date": "2018.07.02", "title": "Европарламентът обсъжда доклада на Борисов за  председателството ни в ЕС"}
