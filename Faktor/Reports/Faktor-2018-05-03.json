{"url": "https://www.faktor.bg/bg/articles/novini/balgariya/zemetresenie-kray-topolovgrad", "text": "Земетресение от 2,2 по Рихтер е регистрирано близо до Тополовград. Трусът е регистриран в 9,40 ч. тази сутрин с епицентър на 13 км югоизточно от Тополовград, по данни на Европейския сеизмологичен център. Дълбочината на земетресението е 7 км. Всеки трети на Земята - под заплаха от земетресение Според Геофизичния институт на БАН епицентърът на земетресението е южно от Тополовград, между селата Мрамор, Сакарци, Планиново и Костур, с дълбочина 4,8 км.", "date": "2018.05.03", "title": "Земетресение край Тополовград"}
{"url": "https://www.faktor.bg/bg/articles/novini/balgariya/chitalishteto-v-devinskoto-selo-gyovren-s-blagodarstveno-pismo-do-tsvetan-tsvetanov", "text": "Благодарствено писмо до председателя на ПГ на ГЕРБ и зам.-председател на партията Цветан Цветанов изпратиха от Народно читалище „Светлина-1948“ – с. Гьоврен, област Смолян. Причината е полученото дарение в размер на 1000 лв. за реализиране на инициативи по случай 70-годишния юбилей на местното читалище. Средствата са осигурени от парламентарната група на ГЕРБ. „Благодарение на Вас читалището ще осъществи успешно своята дейност и институция със 70-годишна история ще продължи да пази българската култура и традиции. Вашата подкрепа доказва, че с общи усилия можем да осъществим много благородни каузи. Благодарим Ви за бързата реакция и оказано съдействие. Вярваме, че и за в бъдеще ще запазим отличните си отношения и ще разчитаме на Вашата помощ в името на НЧ „Светлина-1948“ и жителите на с. Гьоврен“, се казва в благодарствения адрес, подписан от секретаря на читалището Рамадан Шанов.   През месец април Цветан Цветанов посети девинското село Гьоврен и обеща подкрепа на читалищните дейци за реализиране на дейности, които възпитават в патриотизъм.", "date": "2018.05.03", "title": "Читалището в девинското село Гьоврен с благодарствено писмо до Цветан Цветанов"}
{"url": "https://www.faktor.bg/bg/articles/novini/balgariya/bezplaten-kontsert-na-gvardeyskiya-predstavitelen-duhov-orkestar", "text": "По повод Деня на храбростта тази вечер в Националния дворец на културата ще се проведе традиционния празничен концерт на гвардейския представителен духов оркестър и представителния ансамбъл на въоръжените сили.  Концертът по случай 6 май ще е безплатен.", "date": "2018.05.03", "title": "Безплатен концерт на гвардейския представителен духов оркестър"}
{"url": "https://www.faktor.bg/bg/articles/mareshki-iska-referendum-za-izlizane-na-balgariya-ot-nato", "text": "Ще започнем лансирането на идеята за референдум за излизане на България от НАТО. Това заяви пред БНР лидерът на партия „Воля“ Веселин Марешки. Според него българите страдат, защото Европа на практика е ограбила българския народ.      „Те забраниха изграждане на нова АЕЦ, накараха ни да затворим предварително наши реактори, забраниха ни да участваме в „Южен поток“. В същото време се изграждат „Северен“, „Турски“ и всякакви други потоци. Германски, френски, американски фирми съвсем свободно си инвестират и сътрудничат с Русия, но това е забранено на Китай. Нас вместо да ни направят мост към Русия и Изтока, ни правят преграда към тях. На практика едва ли не насила ни вкарват в увеличаване на напрежението. Надявам се да не се стига до военни конфликти. Тези неща могат да бъдат променени, след като истински европейски патриотични формации застанат в управлението или начело на ЕС“, категоричен е Марешки. Той участва в среща на десни политически лидери, домакинствана от лидера на Френския национален фронт Марин Льо Пен, след като на 1 март \"Воля\" се присъедини към „Движение за Европа на нациите и свободите“.  След срещата лидерът на \"Воля\" каза: „Европа по този начин умира, обезкървява се, ограбва се. Трябва да бъде разтърсена отвътре. Да се опитаме чрез едно силно представяне на всички наши сродни партии да направим голяма група в Европейския парламент, с която да променим Европа отвътре. Явно е, че по този начин, хората, които в момента управляват Европа, които на практика не са се явявали на избори и не са избрани от никой, са по скоро слуги на външни фактори.“ Марешки смята още, че трябват силни държави за силна Европа. „В момента ЕС прилича по скоро на Съветския съюз с един феодал отгоре, някакъв диктатор и отдолу послушни републики, послушни поданици. Идеята на нашето движение е точно обратното – силни европейски народи, които да образуват силна обединена Европа“, посочи той.", "date": "2018.05.03", "title": "Марешки надъхан след срещата с Льо Пен: Искаме референдум за излизане от НАТО!"}
{"url": "https://www.faktor.bg/bg/articles/novini/svyat/nay-malko-100-dushi-sa-zaginali-v-rezultat-na-prolivni-dazhdove-i-navodneniya-v-keniya", "text": "Най-малко 100 души са загинали в резултат на проливни дъждове и наводнения в Кения, продължили няколко дни, предаде ДПА. 250 000 души в различни части на страната са били принудени да напуснат домовете си, съобщава местният Червен кръст. 33 души са ранени в стихията.  Повредена е инфраструктура, което доведе до спирания на тока и ограничи достъпа до тържищата в страната. Най-малко 29 училища и 33 болници са под вода или недостъпни заради бедствието. Метеоролозите прогнозират още дъждове в идните дни. Валежите са нетипични за сезона, отбелязва ДПА, цитирана от БТА.", "date": "2018.05.03", "title": "Най-малко 100 души са загинали в резултат на проливни дъждове и наводнения в Кения"}
{"url": "https://www.faktor.bg/bg/articles/novini/svyat/evropa-zabranyava-sintetichni-vilitsi-chashi-chinii-slamki-i-dori-mokrite-karpichki", "text": "Европа обявява война на пластмасата. Брюксел планира да забрани пластмасовите вилици, чаши, чинии, сламки и дори мокрите кърпички. Причината е, че тонове опасен отпадък замърсява околната среда „Върви този диалог, търсят се решения. Няма нищо невъзможно. Тези пластмасови сламки, чинии, вилици, са неща, без които можем. И преди сме живели без тях”, заяви Деница Петрова – „Грийнпийс”. „80% от отпадъците, които плуват във водните басейни, идват от сушата - резултат от това, че хората не си изхвърлят отпадъците на определените за това места и от лошото управление на системите за разделно събиране на отпадъците”, заяви Цветанка Тодорова, Асоциация „Полимери”. „Не е възможно да се преустанови производството на такъв вид продукти, защото то трябва да се замести с нещо друго. Говори се, че може да се направят картонени и хартиени чашки, но това отнема повече вода, ресурс и труд за производството и ги прави по-скъпи”, заяви Мирослав Каленов, производител на пласмасови изделия. Той обясни още, че новите сметища се замислят така, че отпадъците да не се разграждат, за да не влизат в почвата и да се просмукват във водите.", "date": "2018.05.03", "title": "Европа забранява синтетични вилици, чаши, чинии, сламки и дори мокрите кърпички"}
{"url": "https://www.faktor.bg/bg/articles/novini/svyat/the-times-britanski-miliarder-podkrepyasht-brekzit-e-bil-ruski-agent", "text": "Защитникът на Брекзит, милиардерът Кристофър Чандлър може би е свързан с руското разузнаване, твърди представителят на консервативната партия Робърт Сили, който разполага с документи от полицията на Монако и френското разузнаване, пише The Times. По думите на Сили, с информацията са се запознали още четирима членове на британския парламент, а документите ще бъдат предадени на парламентарните комисии, които се занимават с \"руската вредоносна дейност\". \"Документите са датирани през 2005 година и обхващат период от началото на 90-те години и се отнасят до действия на Кристофър Чандлър и неговия брат\", обяснява Сили. Той уточнява, че в документите Чандлър е посочен като \"обект, представляващ интерес\" по подозрение, че е работил за руското разузнаване още от 2002 година. Сили подчертава, че документите са автентични, а информацията в тях се потвърждава от френското разузнаване, а също така от британските и американските служби. Сили заявил, че Русия представлява заплаха за свободните и демократични общества, на която трябва да бъде противодействано.", "date": "2018.05.03", "title": "The Times: Британски милиардер, подкрепящ Брекзит, е бил руски агент"}
{"url": "https://www.faktor.bg/bg/articles/novini/svyat/-royters-tramp-e-reshil-da-se-ottegli-ot-yadrenata-sdelka-s-iran", "text": "Президентът на САЩ почти е взел решение до 12 май да се оттегли от подписаното през 2015 г. споразумение за иранската ядрена програма. Неясно остава обаче как точно ще го направи, твърдят източници от Белия дом и такива, запознати с дебатите по въпроса в американското правителство, цитирани от Ройтерс.  Според единия от източниците има възможност Тръмп да реши да остави САЩ в споразумението (то предвижда отмяна на санкции в замяна на ограничаване на ядрената програма на Техеран). Източникът допълни, че при подобен развой главният аргумент ще бъде \"поддържането на съюза\" с Франция и да не бъде подронван авторитетът на френския президент Еманюел Макрон, който миналата седмица се срещна с Тръмп и го призова да остане в споразумението.  При решение САЩ отново да върнат санкциите е почти сигурно, че това ще потопи споразумението и може да предизвика враждебна реакция на Иран. Техеран може да възобнови програмата си за ядрено оръжие или \"да накаже\" американските съюзници в Сирия, Ирак, Йемен и Ливан, заявиха дипломати.  На практика Тръмп трябва до 12 май да реши остава ли в сила отмяната на някои санкции срещу Иран или не.  Източник от Белия дом, пожелал анонимност, заяви, че е възможно президентът на САЩ в крайна сметка да излезе с решение, което \"да не представлява пълно оттегляне\", без обаче да обясни какво би представлявало подобно решение.  В понеделник израелският премиер Бенямин Нетаняху направи презентация на документи за програма от миналото на Иран за ядрено въоръжаване. Това може да даде нов аргумент на Тръмп да се оттегли, въпреки че според инспекторите на ООН Техеран спазва условията на споразумението за ядрената програма, отбелязва Ройтерс.  Споразумението между Иран и шестте световни сили - Великобритания, Китай, Франция, Германия, Русия и САЩ - беше едно от знаковите външнополитически действия при управлението на президента Барак Обама. Тръмп обаче го окачестви като \"едно от най-лошите\", които е виждал.  Източникът от Белия дом заяви, че президентът \"до голяма степен клони към оттегляне от споразумението, но не е взел окончателно решение\". Тръмп \"изглежда готов да го направи, но докато не е взето решение от този президент, нищо не е окончателно\", добави източникът.  Тръмп даде на Великобритания, Франция и Германия краен срок до 12 май да бъдат поправени съществуващите според него дефекти в споразумението. Макар и европейските представители да продължават да работят за \"отстраняването\" на тези дефекти, те са на мнение, че нещата не са обнадеждаващи, че това ще се случи.  Източник, който е запознат с дебатите по въпроса в правителството на САЩ, заяви, че американските преговарящи са в трудна ситуация заради факта, че на практика не знаели къде точно е границата на Тръмп за преговорите, от която той не би отстъпил. Поради тази причина те не можели да кажат на европейците какво би могло да удовлетвори президента. Тръмп може да откаже да продължи отмяната на санкции, но същевременно да даде на новия държавен секретар Майк Помпейо време за още преговори с европейците. Той може да направи това, като се възползва от заложения в споразумението механизъм за уреждане на спорове или от оставащото време, преди най-драконовските санкции да са влезли в сила.  Няколко добре осведомени за преговорите източници заявиха, че ако Тръмп се оттегли, за европейците въпросът ще бъде дали подобен развой ще бъде началото на много по-твърд курс на САЩ към Иран, включително военна конфронтация.  \"Европейците не изгарят от желание да бъдат въвлечени в регионален конфликт от САЩ\", заяви източник, запознат с водените разговори.  Два източника от средите на американското разузнаване казаха, че са особено обезпокоени от възможен ирански отговор чрез по-трудно проследими действия, например кибератаки срещу САЩ и техни съюзници и атаки срещу меки цели от хора без явни наглед връзки с Техеран.  Подобни действия се оценяват като по-вероятни от действия, които биха могли да предизвикат американски военен отговор срещу ирански ядрени и военни цели.", "date": "2018.05.03", "title": "\"Ройтерс\": Тръмп е решил да се оттегли от ядрената сделка с Иран"}
{"url": "https://www.faktor.bg/bg/articles/novini/balgariya/e-karanikolov-bezrabotitsata-e-5-2-tova-e-rekord", "text": "„Изпълнили сме всички изисквания за чакалнята на Еврозоната. Мисля, че е наше право да искаме да влезем в тази чакалня”, коментира пред бТВ министърът на икономиката Емил Караниколов. По думите му няма държава, която да е приела еврото като валута и сега да се оплаква. „Не считам, че животът ще поскъпне след въвеждане на еврото, ние сме вързани към него и сега. Ще има много повече ползи за нас”, категоричен е министърът. Той добави, че това ще бъде много положително и за големия бизнес, като по този начин ще бъдат привлечени повече инвестиции в страната. Караниколов посочи, че процентът на безработните продължава да спада. „Безработицата е 5,2%, това е рекорд”, каза министърът. Той цитира и данните, според които средната работна заплата в страната се е повишила с 11%, но борбата за квалифицирани кадри продължава Министърът коментира, че правителството прави всичко възможно да елиминира дисбаланса в доходите в отделните региони на страната. „България е демократична държава, всеки българин има право да посещава такива страни – това е негово решение, негово право” – така Караниколов коментира посещението на лидерът на партия „Атака” Волен Сидеров в Крим. „Позицията за Крим, която е на българската държава е и моята позиция. Тя е ясна и трябва да се спазва”, категоричен е Караниколов. Той добави, че макар и номинация на партия „Атака”, той представлява българското правителство като министър. На въпрос дали ако „Атака” реши да излезе от управлението Караниколов ще ги последва, той отговори, че ще съобрази с политическото решение на партията.", "date": "2018.05.03", "title": "Е. Караниколов: Безработицата е 5,2%, това е рекорд"}
{"url": "https://www.faktor.bg/bg/articles/falit-za-keymbridzh-analitika", "text": "Компанията за политически консултации \"Кеймбридж Аналитика\" прекратява дейността си и влиза в процедура по несъстоятелност. Тя беше обвинена, че е злоупотребила с лични данни чрез социалната мрежа Фейсбук. Това стана, след като социалната мрежа Фейсбук призна, че по неправомерен начин е споделила с британската фирма лични данни на 87 милиона потребители. Компанията, заедно със своя партньорска фирма, прекратяват дейността си заради загуба на клиенти, гласи официално съобщение. Дали обаче чрез този юридически ход \"Кембридж Аналитика\" ще избегне правосъдието? \"Трябва да сме сигурни, че това не е опит за бягство и че тези компании не спират работа, за да избегнат разследването срещу тях за използването на лични данни и за законността и етиката на техните практики. Това разследване ще продължи. Ние трябва да знаем какво се е случило. Много е лесно да затвориш една компания, а хората зад нея просто да се появят на друго място заедно с всички данни и контакти, които вече са натрупали\", заяви Деймиън Колинс, председател на комитета на британските адвокати. Сред обвиненията към \"Кембридж Аналитика\" са, че консултантската фирма е използвала данните от Фейсбук, за да повлияе на президентските избори в САЩ и референдума за членството на Великобритания в ЕС. Процедурата по обявяване в несъстоятелност на компанията ще протече в Обединеното кралство. Преди близо месец Управителният съвет на Кеймбридж Аналитика уволни шефа й Александър Никс, докато се води независимо разследване на действията му. Управителният съвет съобщи, че причината за уволнението е изказване на Никс пред репортер под прикритие на британската телевизия Чанъл-4 Нюз. Телевизията излъчи тайно заснета среща на един от репортерите си с Никс, който казва, че компанията за събиране на данни и политически консултации е изиграла важна роля за победата на Доналд Тръмп на президентските избори в САЩ през 2016 г., включително \"с всички данни, анализи и таргети\". Никс освен това казва, че Кеймбридж Аналитика е използвала имейли с \"таймер за самоунищожение\" в предизборната кампания на Тръмп, за да не може да се проследят действията й. Думите му са: \"Няма доказателства, няма следи на хартия, няма нищо\". Телевизията посочи, че Никс направил тези изявления пред репортер, представил за богат клиент, който искал да използва Кеймбридж Аналитика, за да влияе на предизборни кампании в Шри Ланка.", "date": "2018.05.03", "title": "\"Кеймбридж Аналитика\" се спасява с фалит"}
{"url": "https://www.faktor.bg/bg/articles/kitay-i-rusiya-v-edinen-front-sreshtu-zapada", "text": "Жестоко убийство е извършено вчера край харманлийското село Браница, съобщава Дарик. 33-годишен мъж намушкал с нож жена си на нива край селото към 11 часа.  Според запознати, жертвата - на 27 години от симеоновградското село Тянево, и мъжът живеели на семейни начала. Вчера тя работела на нива край селото, когато Живко Костов решил да я посети. Скарали се и той я намушкал 7 пъти с нож. По първоначална информация убийството е извършено от ревност.   33-годишният мъж до момента не е имал криминални прояви. Той се е укривал няколко часа в различни къщи в селото, докато е бил арестуван от полицията. В издирването са били използвани обучени полицейски кучета. Ножът до момента не е намерен. На престъплението има двама свидетели. Единият от тях е 7-годишното дете на Бояна. Жената издъхнала в ръцете на сина си. Именно малчуганът е направил опит да спре Живко, но безуспешно. Минути след убийството Живко и детето тръгнали към дома си. Там Живко облякъл върху окървавените дрехи други и тръгнал да се укрива.", "date": "2018.05.03", "title": "Жена издъхна в ръцете на 7-годишния си син, след като мъжът й я закла на нивата"}
{"url": "https://www.faktor.bg/bg/articles/zapochva-podgotovkata-za-voenniya-parad-na-6-may", "text": "Започва подготовката за военния парад на 6 май. Ще бъдат изпълнявани тренировъчни полети, а в същото време в страната ще има предислоциране на военна техника. Днес министърът на отбраната Красимир Каракачанов и началникът на отбраната генерал-лейтенант Андрей Боцев ще поздравят военните ни контингенти във видео конферентна връзка.", "date": "2018.05.03", "title": "Започва подготовката за военния парад на 6 май"}
{"url": "https://www.faktor.bg/bg/articles/obshtestvo/zakon-i-red/yordan-isaev-ranil-s-bombichka-dvama-politsai-se-izpravya-otnovo-pred-sada", "text": "Йордан Исаев, който рани с бобмичка двама полицаи по време на дербито ЦСКА – „Левски”, се изправя отново пред съда.  Защитата на 25-годишния футболен фен обжалва пред Апелативния съд наложената от по-долната инстанция мярка за неотклонение – задържане под стража. Според обвинението обаче Исаев представлява обществена опасност поради характера на тежкото престъпление, което е извършил. В съда преди 10 дни младежът се разкая за постъпката си и се извини на служителката на жандармерията Гергана Зашева. Нейното зрение пострада сериозно от стъкло, врязало се в окото ѝ след взрива от бомбичката.   Няколко дни след инцидента Исаев доброволно се предаде в полицията и беше задържан.", "date": "2018.05.03", "title": "Йордан Исаев, ранил с бомбичка двама полицаи, се изправя отново пред съда"}
{"url": "https://www.faktor.bg/bg/articles/valeri-simeonov-predotvratihme-vtora-katunitsa", "text": "Искам да благодаря на община Асеновград. Там беше назряла една втора Катуница. Там за първи път направихме една съгласувана кампания с местните власти. Гордея се, че имах участие в този процес. Етнически градът беше разделен на 2. Имаше рискове от сблъсъци, кръвопролития. Ние постигнахме пълно омиротворяване. Оттогава в Асеновград няма никакви проблеми. Същият модел наложихме в Пловдив\", заяви вицепремиерът Валери Симеонов пред БНТ и допълни: \"Дистанционно управление и с напудрени доклади и мерки не се решават проблемите в ромските квартали. Те се решават, когато човек влезе в тях и създаде ред в бъркотията.\" Той коментира и исканите от него законодателни промени за премахването на рекламирането на резултатите от хазартните игри. „Болестно състояние е търкането на билетчета“, заяви той. „Аз никога не съм си купувал талон. Само БПЦ не продава талони в момента“, добави Симеонов „Това е една пандемия, паталогично разстройство, в което участва държавата със своята пасивност“, каза Симеонов. „С търкането на билетчета се разрушава ценностната система на нацията, защото се внушава, че лесно се постига всичко в живота, без да се образоваш, без да се бориш, а постигаш късмета си срещу 3 лв., 4 лв., 5 лв. или 10 лв.“ , каза той и добави: „Възрастни жени с нисък статус и малки пенсии, влизат в магазина купуват си храна за 5 лв. и билетчета за 10 лв.“. „От хазарта Северозападна България не забогатява“, напомни той и се възмути, че постоянно има реклами за печалби, придружени с олигофренски усмивки. \"10% от учениците от 8 до 10 клас го правят всеки ден. На всичко това трябва да се сложи край, защото такова промиване на мозъци няма. Спортният тотализатор в момента е изгубил своите позиции. Той е изместен от частните игри\", посочи още Симеонов.  \"До края на седмицата ще получа отговор от моите коалиционни партньори от \"Патриотите\". Мисля, че каузата е толкова значима, че би трябвало да обедини доста от партиите\", обясни вицепремиерът за промените, които е предложил той в закона за хазарта - да не се излъчват реклами и да не се продават навсякъде талони. Помолен да коментира исканата от него забрана за тютюнопушене, Валери Симеонов напомни, че няма заведение, в което човек да не излезе опушен. Той смята, че с исканите промени ще премахне двуличието и напомни: „Тютюнопшушенето е вредно“. \"Пълното ограничение в закритите обществени места беше въведено през 2012 г. от ГЕРБ. Аз като непушач съм подложен на непрекъснат терор. Тютюнопушенето е вредно и то трябва да бъде определено в конкретни места. Забраната остава - разрешаваме само в ресторанти, барове, кафенета и дискотеки. Само в тези места, които са свързани с туризма\", каза Симеонов. \"Между 30-40% засега от пътя Поморие - Слънчев бряг вече е асфалтиран\", заяви вицепремиерът. \"Държавата има нужда от тази стабилност, която вече дава резултати икономически. Нека да се казват нещата, защото тогава проблемът може да бъде решен\", заключи той.", "date": "2018.05.03", "title": "Валери Симеонов: Предотвратихме втора Катуница"}
{"url": "https://www.faktor.bg/bg/articles/novini/balgariya/parlamentat-shte-obsazhda-deputatskite-zaplati-i-vakantsii", "text": "Очаква се депутатите да обсъдят промени в парламентарния правилник. Според предложението на БСП депутатските заплати трябва да бъдат намалени с близо 600 лева, а почивките да са съобразени с официалните празници.  Социалистите предлагат още да има фиксирана заплата за този парламент от около 2900 лв. Сега депутатите получават над 3500 лева, защото възнаграждението е обвързано със средната работна заплата. Още при внасянето на промените от ГЕРБ отговориха, че заплатите пазят депутатите от това да бъдат подвластни на икономически кръгове. За три години депутатските заплати са скочили с 30%.", "date": "2018.05.03", "title": "Парламентът ще обсъжда депутатските заплати и ваканции"}
{"url": "https://www.faktor.bg/bg/articles/novini/svyat/petima-zaginaha-pri-katastrofa-na-voenen-samolet-v-sasht", "text": "Авио инцидент в Съединените щати – петима души загинаха при катастрофа на военнотранспортен самолет. Машината се е разбила близо до летището на град Савана в американския щат Джорджия. Трагедията се е разиграла със самолет на Националната гвардия на Пуерто Рико. Той е изпълнявал тренировъчен полет и е паднал на пътно кръстовище. Същевременно самолет на авиокомпанията „Саутуест еърлайнс” извърши извънредно кацане в Кливланд заради пукнатина на един от илюминаторите. Няма пострадали.", "date": "2018.05.03", "title": "Петима загинаха при катастрофа на военен самолет в САЩ"}
{"url": "https://www.faktor.bg/bg/articles/novini/svyat/kray-na-protestite-v-armeniya-upravlyavashtite-shte-podkrepyat-kandidata-na-opozitsiyata", "text": "Край на протестите в Армения. Опозиционният лидер Никол Пашинян призова хората да се приберат по домовете си, след като управляващите намекнаха, че ще го подкрепят за премиер. На митинг в Ереван Пашинян заяви, че проблемът е решен. Вчерашният протест буквално парализира страната за часове. Причината - кандидатурата на Пашинян не събра необходимото мнозинство и той призова хората да блокират пътища. Новият вот за премиер е насрочен за следващата седмица.", "date": "2018.05.03", "title": "Край на протестите в Армения, управляващите ще подкрепят кандидата на опозицията"}
{"url": "https://www.faktor.bg/bg/articles/novini/svyat/nominirat-donald-tramp-za-nobelova-nagrada-za-mir", "text": "Американският президент Доналд Тръмп ще бъде номиниран за Нобелова награда за мир. Инициативата е на американски конгресмени, които изпратиха писмо до нобеловия комитет в Осло. Аргументът на 13-те конгресмени е, че Тръмп е заслужил наградата заради усилията за помиряване на двете корейски държави, премахването на ядрените оръжия от полуострова и постигането на мир. Любопитното е, че Тръмп беше номиниран за Нобел и през миналата година. Неговият предшественик Барак Обама получи наградата в същата година, когато встъпи в длъжност, което предизвика противоречиви реакции по света.", "date": "2018.05.03", "title": "Номинират Доналд Тръмп за Нобелова награда за мир"}
{"url": "https://www.faktor.bg/bg/articles/novini/svyat/17-godishen-be-obvinen-v-sasht-zaradi-planirana-masova-strelba-v-mol-vdahnovil-se-ot-id", "text": "Тийнейджър от предградие на Далас бе обвинен, че е планирал масова стрелба в мол, вдъхновен от терористичната групировка Ислямска държава.  Младежът, който е на 17 години, бе обвинен в терористична дейност, съобщи Асошиейтед прес.  Матин Азизи-Яранд от Плано е планирал да разпространи и изявление, озаглавено \"Послание до Америка\", в което да обясни мотивите си за атаката.  Според следователите той е похарчил над 1400 долара за закупуване на оръжие и бойна екипировка, с която да извърши атаката.  Момчето се намира в ареста в окръг Колин. За да излезе на свобода до началото на делото, то трябва да плати 3 милиона долара гаранция.", "date": "2018.05.03", "title": "17-годишен бе обвинен в САЩ заради планирана масова стрелба в мол, вдъхновил се от ИД"}
{"url": "https://www.faktor.bg/bg/articles/prezidentat-na-avstriya-aleksandar-van-der-belen-pristiga-na-poseshtenie-u-nas", "text": "Президентът на Австрия Александър Ван дер Белен идва на посещение по покана на държавния глава Румен Радев. В 10.00 часа ще се състои церемонията по официалното му посрещане, а след това той ще положи венец пред Паметника на Незнайния войн. Президентите ще имат среща на четири очи на „Дондуков\" 2, след което ще се състоят пленарните разговори на делегациите. Следобед двамата президенти ще направят изказвания пред участниците в Българо-австрийски бизнес-форум. Утре Александър Ван дер Белен ще участва в неформалната среща на президентите на България, Румъния и Австрия в град Русе.", "date": "2018.05.03", "title": "Президентът на Австрия Ван дер Белен пристига на посещение у нас"}
{"url": "https://www.faktor.bg/bg/articles/elen-gerdzhikov-ivancheva-e-vse-oshte-deystvasht-kmet-zamestnikat-y-tryabva-da-podade-ostavka-pred-neya", "text": "Става върпос за едни много сериозни обвинения, но мисля, че е рано за основни изводи. Това е, което мога да кажа за този момент. Другото нещо е липсата на адекватна политическа реакция, коментира пред БНТ председателят на Столичния общински съвет Елен Герджиков относно случая със задържаната за подкуп кметица на \"Младост\" Десислава Иванчева. \"Тук не става въпрос само за забавяне на преписки. Тук става въпрос за объркани и липсващи такива. Това е притеснително, защото се бавят не само частни проекти, но и такива с обществена значимост\", допълни той. \"Няколко пъти г-жа Иванчева е викана в Комисия заедно със зам.-кметовете си, за да даде обяснения. Ние подходихме административно и по логически път. Когато нещо не е свършено, да помолиш да се свърши\", обясни Герджиков. Той обясни още, че временно изпълняващият длъжността кмет на район \"Младост\" трябва да подаде оставка пред г-жа Иванчева. \"Тя е неговият шеф и Иванчева е все още действащ кмет. Г-н Клисуров или трябва да изпълнява функциите на кмет, или да се разбере със своя работодател\", заяви председателят на Столичния общински съвет.", "date": "2018.05.03", "title": "Елен Герджиков: Иванчева все още е действащ кмет, заместникът й трябва да подаде оставка пред нея"}
{"url": "https://www.faktor.bg/bg/articles/novini/svyat/s-pasi-smyatam-che-s-kim-tryabva-da-se-pregovarya-nestandartno", "text": "\"Срещата между Доналд Тръмп и Ким Чен Ун ще бъде голямо събитие, защото може да сложи края на война, продължила десетилетията след Втората световна война\", коментира пред бТВ бившият министър на външните работи Соломон Паси. Според него, най-интересният въпрос е дали ще бъде дадена Нобелова награда за мир, заради приключването на войната на Корейския полуостров \"Думите в политиката вече имат все по-малко значение. Важни са делата. Контрастът между думи и дела става все по-голям, за добро или зло\", обясни той рязката промяна от размяна на остри думи към желание за среща между Тръмп и Ким. \"Смятам, че с Ким трябва да се преговаря нестандартно. Доколкото американският президент сам по себе си е нестандартна личност, смятам, че ще подходи нестандартно към разговора си с Ким\", прогнозира Паси. \"Ние от Атлантическия клуб от 11 години призоваваме ЕС да вземе отношение към събитията на Корейския полуостров. Щом ЕС иска да бъде главен играч в геополитиката, трябва да вземе участие в случващото се. За съжаление Брюксел отказва. ЕС се провали в това отношение, дано американците успеят\", завърши Паси.", "date": "2018.05.03", "title": "С. Паси: Смятам, че с Ким трябва да се преговаря нестандартно"}
{"url": "https://www.faktor.bg/bg/articles/novini/svyat/vzriv-v-severen-london-ima-raneni", "text": "Близо 30 души са ранени при взрив в Стамфорд Хил, Северен Лондон, съобщи Ройтерс, позовавайки се на вестник „Експрес”. Взривът проехтял, когато много хора се събрали за еврейския празник Лаг Баомер, на който традиционно се палят огньове.", "date": "2018.05.03", "title": "Взрив в Северен Лондон, има ранени"}
{"url": "https://www.faktor.bg/bg/articles/toploto-vreme-prodalzhava", "text": "Днес отново ще преобладава слънчево време. В източните райони и Горнотракийската низина преди обяд ще има ниска слоеста облачност или мъгла. Това съобщиха от Националния институт по метеорология и хидрология (НИМХ) при Българската академия на науките (БАН), предаде „Фокус”. Временни увеличения на облачността ще има и над Западна България, но само на отделни места, след обяд в планинските райони ще превали и прегърми. Ще духа слаб до умерен вятър от изток-югоизток. Максималните температури ще са между 25° и 30°, по-ниски ще са по Черноморието 16° - 21°. Атмосферното налягане ще бъде близко до средното за месец май (946 хПа) и ще остане без съществена промяна.  По Черноморието ще има ниска облачност или мъгла, които около обяд ще се разсеят и ще се установи предимно слънчево време. Ще духа слаб до умерен източен вятър. Максималните температури ще са 16° - 21°. Температурата на морската вода е 16° - 18°. Вълнението на морето ще е 1 - 2 бала.  Над планините ще бъде предимно слънчево. След обяд ще се развива купеста и купесто-дъждовна облачност и на места, главно в Рило-Родопската област ще превали и прегърми. Ще духа слаб до умерен вятър от юг-югоизток. Максималната температура на височина 1200 метра ще е около 19°, на 2000 метра – около 12°.", "date": "2018.05.03", "title": "Топлото и слънчево време продължава"}
