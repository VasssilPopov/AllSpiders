{"url": "http://www.faktor.bg/bg/articles/novini/svyat/maskirani-obraha-za-2-minuti-moskovska-banka", "text": "Петима въоръжени бандити ограбиха клон на „Бинбанка“ в Москва за две минути, съобщи Ройтерс.  Те са влезли в банката в 18 часа московско време, носили са маски и след като насочили оръжията си към касиерите, прибрали наличните пари, които се оказаха около 100 000 долара.  След това са избягали с „Хюндай“, който сега се издирва в града. Няма пострадали сред персонала на банката или клиенти. МВР обяви план „Издирване“, затворени са входно-изходните пунктове, проверява се всяка кола.", "date": "2018.03.28", "title": "Маскирани обраха за 2 минути московска банка"}
{"url": "http://www.faktor.bg/bg/articles/tramp-nepreklonen-i-sled-vizitata-na-kim-chen-un-v-kitay-sanktsiite-kam-phenyan-ostavat", "text": "И след срещата между лидерите на Китай и Северна Корея, санкциите срещу Пхенян ще останат в сила. Това потвърди със свой пост в Туитър американският президент, след като е бил информиран за разговорите в Пекин. Севернокорейският лидер Ким Чен Ун е бил на четиридневно неофициално посещение в Пекин по покана на китайския си домакин. Дълго време новината беше тайна, а това на практика е първата визита извън КНРД на нейния лидер откак преди 6 години пое властта в Северна Корея. Ким Чен-ун избра Пекин, за да разговаря със стратегическия си партньор - китайският президент Си Дзинпин. Това е поредната изненада в светкавично развиващата се ситуация около Пхенян след зимната Олимпиада. Ким Чен-ун е определил идването си в Китай с думите \"Това е мой тържествен дълг.\" Разговорите са били за двустранните отношения, мира и стабилността на Корейския полуостров. И без съмнение - подготовка за обявените предстоящи срещи на севернокорейския лидер с южнокорейския и с американския президент. Премахването на ядрените оръжия от Корейския полуостров може да се постигне, ако, по думите на Ким Чен Ун, Южна Корея и САЩ отговорят на нашите усилия с добра воля и създадат атмосфера на мир и стабилност, като същевременно предприемат мерки за постигането на мир. Доналд Тръмп написа в Туитър - \"Получих съобщение снощи от Си Дзинпин от Китай, че срещата му с Ким Чен Ун е преминала много добре и Ким очаква с нетърпение срещата с мен. Междувременно, за съжаление, санкциите и натискът с пълна сила трябва да останат на всяка цена.\" Това е първа, но не и последна среща на лидерите - това стана ясно от изявлението на външното министерство в Пекин. Ким Чен Ун се обърна към единствения си съюзник, преди да се срещне с враговете си от Сеул и Вашингтон - обобщи срещата Асошейтед прес. И Сол Джу - съпругата на Ким Чен Ун блестеше в стилни тоалети и отново предизвика любопитство. За нея се знае малко. За сватбата на двамата бе съобщено през юли 2012 г. Според американския баскетболист Денис Родман двамата имат дъщеря.", "date": "2018.03.28", "title": "Тръмп непреклонен: И след визитата на Ким Чен-ун в Китай санкциите към Пхенян остават"}
{"url": "http://www.faktor.bg/bg/articles/novini/balgariya/kemerovski-razmisli-prosvetna-li-im-na-rusnatsite-che-zhiveyat-v-zoopark", "text": "Ясно е, че Путин е краят. Но защо руснаците се правят на дръж ми ушанката за началото и средата? Началото, както знаем, е въоръженият болшевишки преврат, който те десетилетия наричаха „Велика октомврийска социалистическа революция”. Тази „революция” скапа живота на милиони хора. На гърба ѝ болшевиките си направиха свое царство-господарство и мислеха, че ще векуват. Но не би.  Средата е времето когато болшевиките избиваха не само руския народ, но и други народи. Времето през което „строяха социализъм”. Те така го строяха, че строежът рухна преди да е завършен. СССР отпътува в царството на Хадес. Днешният президент на Русия е роден в това средно време, между началото и края, затова имаше щастието да види  Между Ленин и Путин гледката е ужасна – милиони избити невинни хора, масов глад и депортации, концлагери, съюз с нацистка Германия, подпалване на Втората световна война, окупация на Източна Европа, налагане на тоталитарен режим на държави и народи, което им преобърна и съкрати живота. В историческото пространство между Ленин и Путин има насилие, омраза, агресия, нищета. Имат ли руснаците вина, че крепяха това „пространство”?  Или само политиците имат вина, но не и народите? По-възрастните помнят как много европейски народи притиснати от съветския „социализъм” искаха „недоносче”, както го наричаше Тодор Живков, да има поне „човешко лице”. Но от Кремъл не даваха. Според Кремъл социализмът трябваше да има зверска мутра. Трябваше половин Европа да живее като руснаците – в зоопарк. На плакат издигнат на протестен митинг в Кемерово, след страшната трагедия сполетяла този град, се чете:  Добре е, че вече има руснаци, които схващат какво представлява Путинова Русия. Същата, която мрази свободния свят, която граби и окупира чужди територии, дрънка оръжие и плаши света с война. Русия на Путиновите олигарси, които крадат труда на руския народ. Това е Русия, която продължава да си вре мордата в живота на други страни и народи, да бъде заплаха за тяхната сигурност. Както впрочем е заплаха и за българската национална сигурност, според миналогодишния доклад на правителството. Но отрадно е, че все повече руснаци разбират, че живеят в „зоопарк”.  Мнозина се питат кога ще дойде краят на тази зоопарковата Русия. Ще дойде. Ще има ясен знак. Всички ще го видят. Това ще бъде сюблимният момент на изнасянето на мумията – символ на началото, от Мавзолея на Червения площад в Москва. Това ще бъде християнски знак-знамение. Ще ни каже той, че и руснаците искат да живеят нормално, по християнски, по европейски, както учи нашият Апостол на свободата: „Да бъдем равни с другите европейски народи зависи от нашите собствени задружни сили\". Но трябваше ли да се случи трагедията в Кемерово, да загинат толкова много деца, за да схванат руските граждани, че е време да заживеят без Ленин, Сталин и Путин? Не, не трябваше. Трябваше да се досетят много преди Кемерово. Да схванат още преди изграждането на Берлинската стена, преди Пражката пролет, преди полската „Солидарност”, преди трагедията на матросите от „Курск”, преди гибелта на децата в Беслан, преди гибелта в Театралния център на Дубровка, преди ансамбъл „Александров” да потегли към дъното на Черно море, преди агресията срещу Афганистан, Чечения, Молдова, Грузия, Украйна, преди „Кримнаш”, преди убийството на Александър Литвиненко, Борис Немцов и Анна Политковская, преди терористичното нападение в Солсбъри, преди да им прогонят дипломатите от цял свят, изобщо много, много преди трябваше да вдянат руснаците. Защото народ, който не се сеща навреме да пожелае свободата си, губи най-ценното си – своето бъдеще, децата.  Поклон пред невинните жертви на трагедията в Кемерово. Дълбок поклон и  искрица надежда, че в Русия няма да е вечно така. Че идва краят.", "date": "2018.03.28", "title": "Кемеровски размисли – просветна ли им на руснаците, че живеят в „зоопарк”"}
{"url": "http://www.faktor.bg/bg/articles/ek-nyama-voenen-shengen-es-izpalnyava-svoyata-otbranitelna-strategiya", "text": "Предложението на Европейската комисия за подобряване на европейската инфраструктура е в изпълнение на отбранителната стратегия, няма \"военен \"Шенген\". Това заяви днес еврокомисарят по транспорта Виолета Булц при представянето на плановете за подобряване на възможностите за придвижване на военна техника в Европа, съобщи БТА. Тя отбеляза, че до 2030 г. ЕС е готов да вложи 500 милиарда евро в завършването на деветте основни транспортни коридора на континента. По нейните думи днешното предложение цели да се изготви списък, съставен от държавите от ЕС, който ще съдържа \"дупките\" на тяхна територия в цялостната европейска транспортна схема. Засега не е известно колко ще струва запълването на тези празноти. Булц уточни, че проектирането на коридорите е завършило преди четири години. Пет държави от ЕС не членуват в НАТО, но нуждата да бъдат готови при необходимост е еднаква за всички в Общността, уточни еврокомисарят. Не трябва да бъдем изненадвани при настъпването на определени събития. Светът е непредвидим, ставаме напоследък свидетели на много промени, добави Булц. По нейните думи средствата, които ще бъдат необходими за доусъвършенстването на инфраструктурата, ще бъдат осигурени \"от различни бюджетни линии\".", "date": "2018.03.28", "title": "ЕК: Няма \"военен Шенген\", ЕС изпълнява своята отбранителна стратегия"}
{"url": "http://www.faktor.bg/bg/articles/otnovo-ognen-ad-v-rusiya-gori-avtosalon-v-peterburg", "text": "Пожар се разрази в автосалон на „Хюндай” в Санкт Петербург, съобщава РИА Новости, позовавайки се на източник от извънредните служби в региона. Информацията бе потвърдена от компания „Ролф”, която е собственик на салона. „Има пожар, беше проведена евакуация на хората, на място работят противопожарни команди”, съобщи представител на компанията. Пожарът се е разразил на площ от 500 квадратни метра. Гори склад с автомобилни части. Все още няма информация за пострадали.", "date": "2018.03.28", "title": "Отново огнен ад в Русия: Гори автосалон на \"Хюндай\" в Петербург"}
{"url": "http://www.faktor.bg/bg/articles/za-prav-pat-rusiya-obyavi-voenni-trenirovachni-poleti-do-amerika-prez-severniya-polyus", "text": "Руските въоръжени сили са провели тренировъчни полети до Северна Америка над Северния полюс за пръв път в демократичната история на страната. Това съобщи министърът на отбраната Сергей Шойгу, цитиран от РИА \"Новости\" и РБК. Полетът е извършен с противоподводен самолет.  Последните подобни операции са от времето на студената война. \"За пръв път от съветски времена е осъществен полет на противоподводната авиация през Северния полюс към северноамериканския континент\", обяснява Шойгу в стенограма от заседание на екипа на Министерството на отбраната. Не се уточнява колко такива полети са направени и кога. За пръв път в съветската история те се случват през лятото на 1937 г. Съобщението бе направено на фона на изострени отношения между Русия и Запада, които се обтегнаха допълнително от решението на редица европейски държави, Съединените щати, Канада и други да изгонят руски дипломати заради покушението срещу бившия руски агент Сергей Скрипал и дъщеря му Юлия Скрипал, посочва \"Дневник\".", "date": "2018.03.28", "title": "За пръв път: Русия обяви военни тренировъчни полети до Америка през Северния полюс"}
{"url": "http://www.faktor.bg/bg/articles/rumen-radev-komentira-kak-razbira-evropeyskata-solidarnost", "text": "\"Решението за отзоваване на посланика ни в Русия е в правомощията на правителството и то трябва да отговори. Това е стъпка, която не е съгласувана с мен\", каза държавният глава по повод привикването на посланика ни в Русия Бойко Коцев за консултации. Солидарността е важен принцип, но тя не трябва да бъде сляпа и едностранна, каза Радев и напомни, че преди година е поискал от европейските лидери солидарност срещу намесата на Турция във вътрешните работи на България, но не е получил такава. Не така разбирам европейската солидарност, коментира той. Необходими са сериозни доказателства по случая \"Скрипал\", смята Радев. Запитан дали привикването на посланик Коцев може да повлияе негативно на визитата на руския президент Владимир Путин у нас, Радев заяви: Тези въпроси са към българското правителство. А на въпрос дали България може да предприеме стъпки за изгонването на руския посланик у нас, президентът отговари: \"Не мога на гадая\". По повод позицията на партньорите в управляващата коалиция, че българската позиция по случая \"Скрипал\" е балансиран, президентът заяви: И аз мисля така. Запитан защо още не е изпратен номинираният от него за посланик в Русия Атанас Кръстин, Радев обясни, че \"това е сложна процедура между двете страни\". По повод срещата ЕС - Турция във Варна държавният глава обяви, че е очаквал европейска солидарност, но не е чул такава. \"Чухме как турският президент отстоява турската позиция. С изумление чух как българският премиер излага турските претенции към България. За съжаление не чухме нито една дума от европейските лидери по въпроса за турската намеса в нашия изборен процес и другите наши двустранни проблеми. За мен това не е солидарност\", коментира Радев.", "date": "2018.03.28", "title": "Румен Радев се жалва - отзоваването на Бойко Коцев от Москва не е съгласувано с мен"}
{"url": "http://www.faktor.bg/bg/articles/novini/balgariya/novo-ruko-poseshtenie-li-se-zadava-che-mvr-profilaktira-po-zhivkovski", "text": "Понякога намирам за изключителен свой дефект, че не ползвам нецензурен език - вероятно професионален дефект. ГДБОП и МВР профилактират по живковски и 20 дни след като Патриарх Кирил си замина по-живо, по-здраво. Я план имат да изпълняват, я се задава някакво ново посещение. Ако се запитате коя е най-голяма опасност за националната сигурност, то без съмнение това са подобни служби и подобни служители като този Цветан Димитров от Второ РПУ (профилактирал в понеделник Олена Косева, виж  , б.р.), комуто държавата е възложила да тълкува понятието национална сигурност, да плаши, да задържа за 24 часа и прочие  Да сте чували да профилактират паравоенните формирования, които се финансират от Русия и ръководят от офицери от службите  - пък и дори  бивши, са си пак такива? Да сте чували да са разкрили някаква организирана престъпна група напоследък или профилактирали престъпници, които ви тормозят, крадат и насилват? Онзи ден Баретата си тръгна по живо по здраво от съда - чист като сълза.  Не ме плашат толкова руските разведки у нас. Срещал съм се с хора от техните служби, включително ФСБ и хора които работят по тероризма и разбирам, че всеки си върши работата. Когато ме предупреждаваха, че ме подслушват винаги съм твърдял – не ме притеснява, че официални служби ме подслушват, там има някакъв ред. Проблемът винаги е когато калпави несъстояли се  полицаи-милиционери вземат закона в свои ръце.  Само си представете - този човек, който очевадно се поставя в \"услуга-в-прогрес\" на сигурността на Патриарх Кирил по нареждане от горе, но не физическа - защото никой не е терорист, а за да се осигури душевният комфорт на главата на РПЦ, да не би да усети, че не всички български граждани сияят от хокането на българския президент. Да не би въпросната жена да организира протест, да издигна плакати против Крим и политиката на Русия?! Току виж са се сринали братските отношения. Господин Димитров, в европейска България има гарантирана свобода на словото и следващия път, когато се разсеяте за това право, сериозно трябва да се замислим, дали не сте  От тези, които сега гонят в почти всички страни на ЕС и НАТО като руски. За да не остане сянка на съмнения и да не обвиняваме, господин Димитров, като първоизточник на проблема, /което няма да е справедливо/ - тук изходния мотив идва от президента, който през НСО, които си измислят риска за заплаха на Патриарх Кирил /като не споменават, че става въпрос за идейния му комфорт - там където НСО няма никакви пълномощия, а не физическата му сигурност/ прехвърлят топката през ГДБОП на този нещастен служител в МВР, който изпълнява задачата с творческо вдъхновение. Така, че търсете генерал-президента Румен Радев в основата на това най-зловещо посегателство срещу демократичните права и свободи на българина - без прецедент в цялата история на прехода. Идват като аслан демократи, а си отиват ...... Дори преди да бъде избран настоящият президент не спря да се оплаква, че не съм разбирал неговата привързаност към демокрацията и евроатлантизма, и бъдещата госпожа Радева беше редом. И как завършват? Като обикновени пазванти на чуждо спокойствие - снишени, И да се чудиш какво получи нашият Първи за цялото си натегачество и усърдие да профилактира като първи секретар на ЦК на БКП и гарантира народната любов на поредния вожд от Москва - звучен шамар от охраняваното по негова заповед Патриарх Кирил - публичен, в ефир. Както казват глупостта е непреходна - веднъж глупав, та цял живот. Олена, продължавайте да протестирате и да не Ви пука. България е Европа - може да има отделни изцепки на подобни изкопаеми от тоталитарното минало, но бъдещето не е тяхно. Следващият път ги провокирайте - нека посмеят да Ви арестуват.", "date": "2018.03.28", "title": "Ново руско посещение ли се задава, че МВР профилактира по живковски..."}
{"url": "http://www.faktor.bg/bg/articles/nova-kampaniya-za-ostavane-v-es-zapochna-vav-velikobritaniya", "text": "Проевропейската организация \"Най-доброто за Британия\" (Best for Britain) започна днес национална кампания с разлепяне на афиши, целяща организирането на втори референдум за Брекзита, година преди планираното излизане на страната от блока, предаде Франс прес.  Кампанията включва разлепяне на афиши по улиците, послания във вестниците и в интернет, насочени както към противниците, така и към поддръжниците на Брекзита. Афишите вече бяха разлепени в Лондон, Бирмингам, Манчестър и Ливърпул тази седмица.  \"Кога ще знаем за какво сме гласували? Всички заслужаваме да имаме последната дума по споразумението за Брекзита\", пише на афишите. Във вестници като \"Ивнинг стандард\" и \"Гардиън\" ще бъдат публикувани реклами, насочени към обществеността.  Организацията цели да привлече хората към кампанията, призоваваща за ново гласуване за Брекзита, се казва в комюнике на \"Най-доброто за Великобритания\".  Избирателите са все по-разочаровани, че не знаят какво означава Брекзита, обясни Марк Малок-Браун, председател на групата, която получи дарение от най-малко 400 000 лири от американския милиардер Джордж Сорос.  Неотдавна във Великобритания започнаха няколко инициативи, които, използвайки несигурността относно Брекзита, се опитват да спрат процеса на напускане на ЕС. Предвидено е той да завърши на 29 март 2019 година.  В началото на февруари противниците на Брекзита създадоха обща платформа Група за народна координация (Grassroots Coordinating Group), за да координират усилията си за повлияване на преговорите с Брюксел и дори да се опитат да постигнат нов вот. Андрю Адонис, представител на Лейбъристката партия в Камарата на лордовете, лансира собствена кампания заедно с група младежи, желаещи да спрат Брекзит по демократичен път. Тя е наречена \"Нашето бъдеще, нашият избор\" (Our Future Our Choice), припомня АФП.", "date": "2018.03.28", "title": "Нова кампания за оставане в ЕС започна във Великобритания"}
{"url": "http://www.faktor.bg/bg/articles/novini/svyat/sarbi-ot-kosovo-skochiha-na-prishtina-iskat-sazdavane-na-asotsiatsiya-na-srabskite-obshtini", "text": "Косовските сърби дадоха три седмици на Прищина да започне формирането на Асоциация на сръбските общини, информира B92, цитирана от news.bg. Новината се появява на фона на възникналото напрежение между Белград и Прищина, след като косовските власти не пуснаха няколко сръбски политици в страната и арестуваха един за кратко. Представители на Сърбия в Косово се събраха в Косовска Митровица, за да обсъдят създаването на Асоциацията. Съветници от десет сръбски общини в Косово и Метохия единодушно приеха достигнатите заключения. Те обявиха, че сами ще създадат Асоциация на сръбските общини, ако Прищина не предприеме \"конкретни стъпки през следващите три седмици\" за формиране на организацията. Те осъдиха действията на полицията срещу сърбите. На събитието участваха 120 съветници. Според косовските сърби Брюкселското споразумение не е прилагано вече 5 години. В него е заложено да бъде създадена такава Асоциация. Вчера беше съобщено, че косовските сърби напускат правителството. Лидерът на Сръбска листа Горан Ракич заяви, че са информирали сръбския президент Александър Вучич, че \"ако Прищина не създаде асоциацията, те сами ще го направят по своя инициатива на 20 април и така че ще изпълнят Брюкселското споразумение\". Междувременно от пресцентъра на косовския премиер Рамуш Харадинай подчертаха, че всяка инициатива, която не е основана на демократични закони и процедури в страната, ще се възприема като незаконна и няма да бъде допусната. Допълва се, че асоциацията ще бъде създадена в близко бъдеще.", "date": "2018.03.28", "title": "Сърби от Косово скочиха на Прищина - искат създаване на Асоциация на сръбските общини"}
{"url": "http://www.faktor.bg/bg/articles/kabinetat-odobri-novi-merki-za-zashtiteni-svideteli-dava-gi-na-parlamenta", "text": "Днес правителството одобри промени в Закона за защита на лица, които предлага да бъдат гласувани от парламента. Една от тях е свидетели, подсъдими и др. участници в наказателни дела, както и техните близки, да получават незабавна защита, когато са застрашени заради участието си в дело или разследване. Мерките са - лична охрана или преместване на безопасно място например.  С проекта се цели оптимизиране работата на Бюрото по защита при главния прокурор, на използваните ресурси, както и подобряване на взаимодействието му с останалите държавни органи с отношение към осъществяването на специалната защита, пише \"Дневник\". Предложенията за законова промяна въвеждат определение на понятието \"специална защита\", която ще включва два вида и ще се реализира на два етапа – предварителна защита и програма за защита на застрашени лица. До момента защитените участници в наказателно производство, които са съдействали на съда или разследващите, биваха включвани в програма за защита, процедурата по която отнемаше обаче доста време. Затова и измененията целят да въведат предварителна незабавна защита, през което време ще тече и процедурата по задействане на програмата. Предварителната защита цели и да осигури време за събиране и оценка на необходимата информация за вземане на решението от главния прокурор за включване или не на застрашеното лице в програмата за защита. С този срок ще се даде възможност и на застрашения да разбере в детайли възможностите си и ограниченията, които ще му наложи програмата за защита, както и да организира личните си дела със съдействието на Бюрото по защита. Предвидено е изпълнението на мерките по предварителната защита да започва след разпореждане на главния прокурор и писмено съгласие на застрашеното лице, като при отказ от даване на съгласие от застрашеното лице процедурата да бъде прекратена. Законопроектът предлага въвеждане на нови мерки за защита като психологическа, правна и медицинска. Успоредно с това се предлага да отпаднат като самостоятелни мерките \"лична физическа охрана\" и \"пълна промяна на самоличността\", тъй като те са доказали своята неефективност. Такива мерки не съществуват и в аналогичните закони в останалите държави, членки на Европейския съюз. С проекта се създават необходимите условия за намаляване на риска от посегателства срещу защитените участници в разследвания и дела чрез оптимизиране на специалната защита. Очаква се още да се ограничи необоснованото им пребиваване в програмата за дълго време без съществуваща спрямо тях заплаха, както и осъществяване на мерки за защита, несъответстващи на обективната степен на заплаха. Очаква се също постигане на дисциплиниращо въздействие по отношение на застрашените чрез въвеждане на механизъм за възстановяване на извършваните разходи при неспазване от тяхна страна на поетите задължения при осъществяване на мерките за защита.", "date": "2018.03.28", "title": "Кабинетът одобри нови мерки за защитени свидетели, дава ги на парламента"}
{"url": "http://www.faktor.bg/bg/articles/pravitelstvoto-opredeli-kontsesioner-za-letishte-plovdiv", "text": "Правителството определи концесионер за Летище Пловдив. Новият оператор на летището е консорциум между китайската компания \"Хайнан груп\" и \"Пловдив Еърпорт Инвест\". Концесията е за 35 години, а за този период концесионерът ще инвестира в летището близо 80 милиона евро. Средствата са поддържане и ремонт на съществуващата инфраструктура и изграждане на нова. Китайската компания \"Хайнан\" към момента разполага със 145 милиарда активи, управлява 14 авиокомпании и има 410 000 служители по цял свят. Годишно компанията превозва над 100 милиона пътници. Процедурата за концесия на летището започна през май 2017 и след отхвърлени обжалвания от участници - финализирана на 1 март 2018 г..", "date": "2018.03.28", "title": "Правителството определи концесионер за Летище Пловдив"}
{"url": "http://www.faktor.bg/bg/articles/layf-stayl/politolozi-umuvat-shte-iska-li-razvod-melaniya-tramp", "text": "\"Мелания все още има достатъчно основания да го направи, ако тя иска това\", казва Сам Абрамс, преподавател по политически науки в колежа \"Сара Лорънс\".“Тя може би осъзнава, че е по-добре да го преглътне“, смята той. Става въпрос за евентуален развод  с президента на САЩ Доналд Тръмп. \"Имаме снежна топка от скандали, спускаща се по хълма и обграждаща самия Тръмп и неговите деца ден след ден“, каза Катрин Джелисън, професор по история в университета в Охайо. Порно звезда съди президента. Бивш модел на \"Плейбой“ се извини на първата дама за това, че е спала със съпруга й. Най-големият син се развежда, а нивото на достъп до класифицирана информация на забъркания в скандали зет е понижено. Седемнадесет месеца, след като Хилъри Клинтън каза на Америка, че единственото нещо, което уважава у Доналд Тръмп, са неговите \"невероятно способни и посветени\" деца, блясъкът, свързван с първото семейство, започва да се износва. В изборната нощ през ноември 2016 г. цялото семейство стоеше на сцената, с клубно облекло и блестеше, след като баща им измъкна немислимото и спечели придружаваната с най-голяма мощ на планетата работа. Оттогава те рядко са били снимани всичките заедно. Първата дама Мелания Тръмп се занимаваше с телевизионното интервю на порно звездата Сторми Даниълс, докато се наслаждаваше на пролетна почивка със своя 12-годишен син във Флорида, на разстояние 1600 километра от съпруга й, който бе ангажиран в Белия дом, цитира Канал 3. Когато страната беше потопена в обвиненията, че една 27-годишна порно звезда е проникнала до същността на бъдещия президент и беше сравнявана с дъщеря му Иванка, говорителката на първата дама настоя за сдържаност. \"Тъй като зная, че медиите се наслаждават на спекулации и сладки клюки, бих искала да напомня на хората, че има непълнолетно дете, чието име трябва да се пази от новините, когато това е възможно \", написа в Туитър в неделя вечерта Стефани Гришам. На въпрос дали 47-годишната Мелания е гледала интервюто, Гришам е казала на американските медии: \"Тя се е съсредоточила върху това, че е майка и се радва на пролетна почивка в Мар-а-Лаго, докато работи по бъдещи проекти\". Когато Тръмп се премести във Вашингтон, двамата му най-големи синове официално останаха в Ню Йорк, за да ръководят семейния бизнес, докато Иванка и съпругът й, потомък на занимаващо се с недвижими имоти семейство и издател на списания Джаред Кушнер, се присъединиха към него като съветници в Белия дом. Иванка е снимана непрекъснато от папараците, които се настаниха около дома й във Вашингтон, правейки буквално ревю на скъпи модни дрехи. Тя изглежда, че действа предимно като свободен агент, подбира домашни любимци и представлява баща си в чужбина по време на събития като Зимните олимпийски игри, но предизвика критики, че стои до своя баща по обвиненията в сексуален тормоз. \"Мисля, че имам това право като дъщеря да повярвам на баща ми\", каза тя пред NBC News, докато много жени на нейната възраст се качиха във влака #MeToo. Ако Кушнер някога беше златното момче, за което Тръмп каза, че може да донесе мир в Близкия изток, сега той е обект на разследване за това, че се е опитвал да привлече чуждестранни инвеститори, за да финансира компанията си по време на президентския преход и е замесен в разследването за тайните връзки с Русия. Миналия месец неговото ниво на достъп до класифицирана информация беше понижено. Макар Кушнер да остава в Белия дом - засега - коментатори смятат, че той все повече отива в периферията. Също така имаше много вдъхновение за таблоидите, които да съобщят за това, че Доналд младши и съпругата му Ванеса се развеждат и за разкритията, че той въртял връзка с поп звезда, участваща в телевизионното риалити шоуто на баща му, докато бременната Ванеса не разбрала за това и се твърди, че баща му му казал \"зарежи това“. Слуховете за изневяра по адрес на президента не са нещо ново. Той спечели изборите през 2016 г. въпреки, че се хвалеше, че е опипвал жени. Нито пък е първият главнокомандващ на САЩ, обвинен в изневяра. Миналия четвъртък бившият модел на \"Плейбой“ Карън МакДугал се извини на Мелания за продължила десет месеца връзка, за която твърди, че е имала с Тръмп през 2006-2007 година. Ако първата дама е възприела по принцип студена, изчаквателна позиция, и се смята, че съпрузите спят в отделни спални, малцина очакват Доналд и Мелания да разбият още едно президентско табу и ще се разведат, докато той заема поста. На 22 март Мелания публикува в Туитър снимка на себе си с президента в заснежения Бял дом, усмихващи се и двамата, която по-късно той също пусна в мрежата. \"Те не приличат на никое от първите семейства, които някога сме виждали\", казва журналистката Адел М. Стан. Ако много либерални американски жени дълбоко искат Мелания да подаде жалба за развод, малко коментатори смятат, че ще го направи.", "date": "2018.03.28", "title": "Политолози умуват ще иска ли развод Мелания Тръмп"}
{"url": "http://www.faktor.bg/bg/articles/novini/balgariya/blok-se-raztsepi-na-dve-v-ruse", "text": "Блок разцепен на две с луфт от 25 см. Недотам обичайната жилищна сграда e в квартал \"Бенковски\" в Русе. Въпросната дупка между двете половини на блока се е отворила и нараснала до над 25 см само за няколко дни, сигнализират обитателите на блока, като десетки семейства вече се притесняват за здравето си, предава \"Нова телевизия\". Всички живеещи в блока смятат, че причината за разцепването е в честите ВиК аварии. Последната е от преди няколко дни. Тогава пред блока бликва гейзер. От дружеството отстранили аварията, но хората забелязали, че само за няколко дни фугата между секциите не се увеличава, а сградата се накланя. Причината за пропадането на сградата, според собствениците, е в честите аварии на водопровод, който минава на метри от жилищната сграда, а според ВиК дружеството конструкцията на сградата не е добра. Отворили са се фуги, през които преминават повърхностни води и подкопават основите. От общината в Русе обещаха проверки. Хората от блока  се тревожат и за това колко ще струва укрепването на сградата. Повечето от тях са пенсионери и такива строителни работи биха били непосилни за тях.", "date": "2018.03.28", "title": "Блок се разцепи на две в Русе"}
{"url": "http://www.faktor.bg/bg/articles/tsveti-pironkova-stana-mayka-na-momchentse", "text": "Най-добрата българска тенисистка Цветана Пиронкова потвърди радостната новина, че е станала майка на момченце. Бебето се е родило тази нощ АГ болница \"Селена\" Пловдив, а първите ласки е поело от д-р Снежана Топалова. \"Щастлива съм да споделя с вас, че през изминалата нощ, на бял свят се появи нашето малко момче! Изминали са само няколко часа от появата му, a вече целия ни свят изглежда по-различен. Голямо щастие е! Ние сме добре и здрави\", написа тенисистката в акаунта си във Фейсбук. В края на миналата година стана ясно, че полуфиналистката от Уимбълдън няма да играе през целия сезон 2018 на Женската тенис асоциация, а причината е прекрасна. Пиронкова не е играла в официален двубой от 6 юли миналата година, когато отстъпи с 3-6, 4-6 на Каролин Возняцки на Уимбълдън. Все още не е известно дали Пиронкова планира завръщане на корта след раждането, подобно на редица тенисистки, сред които Серина Уилямс и Виктория Азаренка. Единствената титла в кариерата си пловдивчанката спечели през 2014 г. в Сидни. Цветана Пиронкова и съпругът ѝ Михаил Мирчев са заедно от седем години. Мирчев е бивш футболист, юноша на Локомотив (Пд), който е сложил край на кариерата си заради контузия.", "date": "2018.03.28", "title": "Цвети Пиронкова стана майка на момченце"}
{"url": "http://www.faktor.bg/bg/articles/kultura/art-faktor/akad-umberto-galimberti-osvetyava-v-sofiya-mitovete-na-nasheto-vreme", "text": "В края на тази седмица за първи път у нас ще дойде известният италиански философ, социолог и психоаналитик  акад. Умберто Галимберти. Името му е от световна величина, но за съжаление няма нито един текст, публикуван на български език.      Академик У. Галимберти е преподавател по философия във Венецианският университет и известна обществена фигура. Той е  един от малкото европейски философи, чийто трудове са насочени не само към научните кръгове, но и към популярния читател. Издал е повече от 30 книги с продажби от над 1 млн. екземпляра. Това, което го е направило толкова популярен е неговия дълбок и в същото време разбираем анализ на феномените в съвременното общество.      Галимберти е не само специалист в сферата на тълкуването на съвременният светоглед и неговите проблематики, но и в посочване на пътищата за излизане от кризите и парадоксите, които самото общество създава. Проникновенията в неговите лекции и книги са истинска наслада, за онези, които не само искат да разберат света, в който живеят, но желаят да живеят смислено и пълноценно.  По тази причина той е търсен и ценен събеседник – участва в десетки ТВ и радио предавания, политически и социални дебати, научни конференции, беседи, симпозиуми, семинари и др.      Лецията му „Митове на нашето време” в Столична библиотека-Американски център на 30 март (петък), от 18 часа е първата му среща с българска публика, което превръща гостуването му у нас в истинско академично и интелектуално събитие.  Посещението на италианския философ е по покана на фондация \"Междукултурен диалог\".", "date": "2018.03.28", "title": "Акад. Умберто Галимберти осветява в София  митовете на нашето време"}
{"url": "http://www.faktor.bg/bg/articles/sgp-raboti-po-signal-za-biznesa-na-dimitar-gamishev-ot-nachaloto-na-mart", "text": "Европейската комисия предложи мерки, които да доведат до намаляване на разходите за трансгранични трансфери на евро в рамките на целия Европейския съюз, правейки по този начин валутните трансфери по-справедливи за всички потребители, а не само за тези от еврозоната. Съгласно настоящите правила няма разлика за гражданите, или за предприятията в еврозоната, ако бъдат извършвани транзакции в евро в собствената им страна, или в друга държава от региона на общата валута, посочва ЕК. Днес Комисията представи предложение за разширяване на по-евтините трансфери в евро, които да са валидни и за останалите държави от ЕС, намиращи се извън еврозоната. Това ще позволи на всички потребители и предприятия да се възползват в пълна степен от предимствата на единния европейски пазар, когато изпращат или теглят средства, или когато се наложи да плащат в чужбина. Съгласно съществуващите правила трансграничните плащания в евро в рамките на 19-те страни от еврозоната не могат да струват повече от вътрешните транзакции в отделните държави членки, като това удобство трябва да бъде разширено и да бъде валидно за всичките 28 членки на ЕС, коментира Комисията, цитирана от агенция Блумбърг. Предложението ще намали таксите за транзакции до няколко евро или дори до няколко евроцента, докато към днешна дата подобни банкови преводи могат да струват до 24 евро в някои от държави - членки на съюза, които са извън еврозоната. ЕК посочва, че предложението ще бъде валидно за банкови преводи, картови плащания и за теглене на пари в брой. Комисията също така предлага да се повиши прозрачността на плащанията, включващи обмен от една в друга валута, така че потребителите да са осведомени за разходите по тези транзакции. Очаква се потребителите на платежни услуги в ЕС да спестяват около 900 млн. евро годишно, показва оценка на комисията за позитивното въздействие от предложените мерки.", "date": "2018.03.28", "title": "ЕК предлага по-евтини трансфери в евро за целия ЕС, не само за еврозоната"}
{"url": "http://www.faktor.bg/bg/articles/p-etar-baran-samneniyata-za-sdelkata-za-chez-sa-osnovatelni-smetkite-ne-savpadat", "text": "\"ЧЕЗ е качествена компания, която винаги си проверява всички участници и всички кандидати за подобни сделки. Компанията е голяма, публична и не може да си позволи да прави непрозрачни сделки\", каза в студиото на БНТ бившият главен оперативен директор на ЧЕЗ България Петър Баран. Според Баран от ЧЕЗ са направили проверка и компаниите, допуснати до търга, са 100% чисти и могат да участват в тази операция. По негово мнение това, че компанията е най-голямата у нас е поводът да се създават съмнения за сделката и за това, че малката компания на Върбакова не може да се справи с бизнеса. Баран обясни, че има две основни причини за изтеглянето на ЧЕЗ от Източна Европа. Първата е промяната в цялостната стратегия на групата. Те се изтеглят към Западна Европа където печалбите са по-малки, но средата е по-сигурна. Втората причина е, че през 2012-2013 година средата в България и била много трудна. От 2014 година тече процедура за отнемане на лиценза на дружеството у нас, която не е спряна и до сега. ЧЕЗ и големите компании в енергетиката винаги са били инструмент на политическите битки, заяви Баран. Той беше категоричен, че това не е така в други страни, в които те инвестират, с изключение на Албания. Идеята България да влезе в сделката за купуването на ЧЕЗ Баран определи като \"тотална глупост\". По негово мнение, ако държавата е проявила интерес преди госина и нещо, когато стартира процедурата за продажба, ЧЕЗ не би имала инструмент да откаже. Той смята, че съмненията за сделката са основателни, поне частично, защото не съвпадат сметките. Говори се за 342 милиона евро, но не се говори за това, че трябва да се погаси заем от 600 милиона.", "date": "2018.03.28", "title": "Петър Баран: Компаниите, допуснати до търга за ЧЕЗ, са 100% чисти"}
{"url": "http://www.faktor.bg/bg/articles/zashto-imotite-u-nas-sa-nadtseneni-i-kakvi-riskove-krie-tova", "text": "Имотите в голяма част от развитите икономики в момента са надценени, а България също не прави изключение от тази тенденция. Това заяви Милена Виденова от \"Кофас България\" по време на представянето на доклад на фирмата, свързан с рисковете за строителния сектор в световен мащаб и у нас, пише money.bg. По нейните думи една от слабите страни на индустрията в страната е свързана с това, че растежът на цените на жилищата в страната е по-бърз от този на възнагражденията, което крие рискове в дългосрочен план. \"През 2017 в сравнение с 2016 година увеличението на цените е в рамките на 7%. За деветмесечието на 2017 година обаче цените са с ръст от 17,6% спрямо 2015 година, докато в същото време заплатите в страната растат с около 10%\", коментира експертът. Виденова отчита още, че по данните на Българската народна банка (БНБ) ипотечното кредитиране продължава да расте. Към края на миналата година то нараства със 7,85 на сто или с над 688 милиона лева спрямо предходната. \"Ако лихвите започнат да се качват, ако България влезе в чакалнята на Еврозоната и не на последно място като се има предвид инфлационният натиск, това повдига въпросът до каква степен гражданите ще могат да покриват задълженията си по тези заеми\", смята тя. На въпрос кога в Европа може да се очаква основните лихви да бъдат повишени, Милена Виденова заяви, че според оценката на \"Кофас\" за Еврозоната този момент ще настъпи в края на 2018 година. \"Като цяло има общо очакване покачването да се случи в края на тази година, но не може да се каже в какъв процент ще бъде то\", посочи експертът и допълни, че това няма да даде веднага отражение върху условията в България, но ще има ефект при дългосрочното ипотечно кредитиране. Ръст на новите разрешителни за строеж, но рискове за компаниите \"Продължаващото издаване на разрешения за строеж ще доведе до пускането на нови имоти на пазара в бъдеще. Големите инфраструктурни проекти също ще имат голямо значение, като сред тях са магистралите \"Хемус\" и \"Струма\", метрото в София, линията между Пловдив и Ботевград\", обобщи Милена Виденова. Според данните общо издадените разрешителни за строеж през 2017 година са се увеличили с 19 на сто до 11 149. Половината от тях са за жилищни сгради. Експертът обаче посочва, че освен много печеливш, строителството е и рисков сектор. За това говори, че от общо 31 848 компании в бранша за 31% или 9880 има висока степен на опасност да изпаднат в несъстоятелност. Общо за последното десетилетие дружествата в несъстоятелност от сектора са 1083. Между 2014 и 2018 година това се отнася за 395 компании. Тези с открито производство по несъстоятелност за същия период пък са 425 фирми.", "date": "2018.03.28", "title": "Защо имотите у нас са надценени и какви рискове крие това?"}
{"url": "http://www.faktor.bg/bg/articles/zdravnata-kasa-obmislya-da-namali-planovoto-lechenie-v-chuzhbina", "text": "Надзорният съвет на НЗОК търси начин да затегне контрола над плановото лечение на българи в други страни от ЕС. Засега обаче все още не разполага с достатъчно ясни и пълни данни на какво се дължи ръстът на броя на пациентите, личи в стенограма от заседанието, цитирана от \"Медиапул\".  Ако в годината на присъединяване на България към Европейския съюз 2007 г. само четирима българи са имали нужда от специално лечения в други държави членки, до 2017 г. общият брой на заминалите за лечение българи е вече общо 632. Толкова са издадените формуляри S2 за десет години, с които българските граждани отиват в чуждестранни болници за лечение, ако не могат да го получат в България. С най-голям дял български пациенти са Германия, Белгия, Франция, Швейцария.  Тази статистика представя председателят на надзорния съвет на Националната здравноосигурителна каса и зам.-министър на здравеопазването Жени Начева по време на заседание през март. \"Анализът, който е направен на видовете заболявания по исковете, за мен показва един застрашително нарастващ размер на случаите от 2007 г. до 2017 г. включително\", обобщава Начева. В същото време стана ясно, че дълговете на НЗОК към чуждестранни здравни фондове към края на 2017 г. възлизат на над 270 млн. лв.. Именно те станаха повод за конфликт между здравното министерство и ръководството на касата и дебати в парламента през февруари тази година. По думите на Начева лечението в чужбина е съсредоточено в няколко на брой болници, вероятно поради тяхната специфика и традиции в лечението на съответните заболявания. \"Поне аз останах с впечатлението, че основно това са заболявания, които са свързани с онкологията и лечението на редки заболявания, сърдечно-съдови заболявания, които се твърди, че не се лекуват у нас. Най-вече и тежки състояния, свързани с трансплантация\", пояснява председателят на надзора. Според нея тази година трябва да се засили контролът върху медицинското решение за насочване на пациентите за лечение в чужбина. Идеята на Начева е да се работи повече с националните консултанти \"какви пациенти се насочват, по повод на какви заболявания, защо толкова нараства броят на пациентите по тези заболявания\".  \"Вероятно трябва да потърсим и консултация с националните консултанти, с които касата работи, за да прецизираме тези заболявания, дали те не могат да се лекуват у нас, от какво са породени, тъй като нараства наистина много броят на лицата, които се насочват в чужбина\", казва тя.", "date": "2018.03.28", "title": "Здравната каса обмисля да намали плановото лечение в чужбина"}
{"url": "http://www.faktor.bg/bg/articles/zemedeltsi-gotvyat-natsionalen-protest-na-3-april", "text": "Земеделците подготвят национален протест на 3 април. Повод за недоволството им е готвеният Законопроект за административно регулиране на икономически дейности. Целта му е да се пребори сивата икономика и контрабандата с горива. В така предложения вариант фермерите ще бъдат принудени да зареждат на масовите бензиностанции, а не във ведомствените, както е сега. От Националната асоциация на зърнопроизводителите излязоха с декларация и поискаха депутатите да изключат земеделските производители от обхвата на закона. Заявяват и че са против контрабандата с горива. Ако до 3 април не бъдат чути, ще излязат на протест - ще зареждат тракторите си на масовите бензиностанции, което ще доведе до тапи по всички пътища в страната.", "date": "2018.03.28", "title": "Земеделците с ултиматум: на 3 април ще правят тапи по всички пътища"}
{"url": "http://www.faktor.bg/bg/articles/signal-sreshtu-dimitar-gamishev-proveryavat-ot-prokuraturata", "text": "В началото на март по електронната поща на прокуратурата е постъпил анонимен сигнал срещу депутата от ГЕРБ Димитър Гамишев. Това съобщи говорителят на главния прокурор Румяна Арнаудова. По-рано днес народният представител подаде оставка. В сигнала било описана информация за семейството му, снаха му, негови роднини. В края имало и две изречения, че е продал търговското си дружество, което към момента на продажбата е имало към 200 хил. лева задължения. В сигнала било споменато още и за катастрофата, причинена от Гамишев през 2014-та година, при която загина възрастен човек. Преди дни заради нея той беше осъден на 2 години условно.  Говорителят на главния прокурор съобщи, че сигналът е бил изпратен в Софийска градска прокуратура. В същото време преди дни главният прокурор Сотир Цацаров се e самосезирал от публикация в \"Биволь\", че Гамишев е сключил сделка, за да се избегне данъчно задължение. Във връзка с това НАП проверява подалия оставка народен представител.", "date": "2018.03.28", "title": "Сигнал срещу Димитър Гамишев проверяват от прокуратурата"}
{"url": "http://www.faktor.bg/bg/articles/newsweek-otryad-ruski-ubiytsi-sa-otrovili-skripal", "text": "Руското външно министерство поиска от Великобритания да докаже, че покушението срещу бившия агент на военното разузнаване ГРУ Сергей Скрипал не е дело на британските спецслужби, и заплаши, че в противен случай ще го смята за атака срещу руски граждани. Чрез изявление, публикувано на сайта й, институцията поиска от Лондон доказателство, че специалните служби нямат никаква отговорност за случилото се. \"Анализ на обстоятелствата... ни кара да мислим за възможно участие в отравянето на британските разузнавателни служби,\" продължава съобщението. Фактите също така свидетелстват за \"незаинтересоваността на британските власти да изяснят истинските мотиви и да установят извършителя на престъплението в Солсбъри\", смята руската дипломатическа служба. \"Ако не бъде представено убедително доказателство за противното на руската страна, ще считаме, че става въпрос за покушение срещу живота на наши граждани като резултат от мащабна политическа провокация\", предупреди външното министерство в Москва. Този месец британският премиер Тереза Мей също поиска от Русия да обясни дали има отношение към инцидента с нервнопаралитично вещество, или е изгубила контрол върху количества от него и е допуснала то да бъде използвано на британска земя. След като Москва отказа да се съобрази с еднодневния ултиматум, Лондон изгони руски дипломати и предприе други мерки. По-късно това направиха и редица други страни от Европейския съюз и извън него, а България и Словакия извикаха посланиците си за консултации. \"Поведението на британските власти извиква множество въпроси\", продължава руското министерство. \"Населението на Великобритания бива държано в неведение за ключови моменти от този инцидент, обявен за сериозна заплаха, не е известен общият брой на пострадалите... британските власти систематично демонстрират неспособност да гарантират сигурността на руските граждани на своя територия.\" Малко по-рано днес в. \"Комерсант\" съобщи, че на брифинг за чужди дипломати в британското посолство в Москва е била направена презентация, според която Русия \"извън всякакво съмнение\" е отговорна за покушението в Солсбъри. Същата презентация обвинява Москва и за убийството на Александър Литвиненко през 2006 г., атаката срещу естонския интернет през 2007 г., грузинската криза от 2008 г., окупацията на Крим и Донбас, свалянето на полет MH17 над Донбас през 2014 г. и намесата в американските избори за президент. Сред 12-те точки, за които Лондон държи Москва несъмнено отговорна, са и кибератаките срещу Бундестага и датското отбранително министерство (съответно май 2015 г. и в рамките на 2015-2016 г.); кампанията за дезинформация срещу Германия по \"случая Лиза\" от януари 2016 г.; опита за преврат в Черна гора около изборите през 2016 г. и атаката с вируса NotPetya през юни миналата година. Британското външно министерство не реагира на публикацията в първите часове след нея, съобщава \"Дневник\".", "date": "2018.03.28", "title": "Русия с контраудар: Великобритания да докаже, че службите й не са отровили Скрипал"}
{"url": "http://www.faktor.bg/bg/articles/n-pr-anatoliy-makarov-otzovavane-na-balgarskiya-poslanik-ot-moskva-e-razbiraemo-i-pravilno", "text": "Руският посланик у нас Анатолий Макаров заяви, че българската реакция по случая с отзования българския посланик в Москва е разбираема и правилна, предаде Нова тв.  Според него националните интереси не трябва да бъдат забравяни заради солидарността. Макаров допълни, че Русия винаги е била и ще бъде надежден партньор на България и Европейския съюз.  Припомняме, че във вторник министър-председателят Бойко Борисов нареди посланика ни в Москва Бойко Коцев да се върне в София за консултации с правителството. Мярката е заради напрежението между Русия и Запада след отравянето на бившия руски шпионин Сергей Скрипал.  Българската реакция е ход, с който страната ни се опитва да отговори на исканията на европейските си партньори, но и опитва да запази баланс в дипломатическите отношения с Русия.  Два пъти преди решението посланикът ни в Русия да бъде извикан за консултации в София, от МвНР категорично съобщиха, че България на този етап няма да отзовава руски дипломати.", "date": "2018.03.28", "title": "Н.Пр.Анатолий Макаров: Позицията към българския посланик в Москва е разбираема и правилна"}
{"url": "http://www.faktor.bg/bg/articles/ad-pod-nebeto-dva-samoleta-se-sblaskaha-pri-katsane-v-tel-aviv", "text": "Германски и израелски самолет се сблъскаха на пистата на летище \"Бен Гурион\" в Тел Авив в сряда сутрин, съобщава БТА. При инцидента няма пострадали хора. На машините обаче са нанесени материални щети. Говорител на Израелската администрация на летищата съобщи, че опашката на самолет на авиокомпания \"Германия\" (Germania), който трябвало да излети за Берлин, се ударила в опашката на самолет на израелския авиопревозвач \"Ел Ал\", пътуващ към Рим.  По думите му по-сериозно увреден е германският самолет, но за пасажерите не е имало никаква опасност. Те били прекачени на други машини.", "date": "2018.03.28", "title": "Два самолета се удариха при излитане от летището в Тел Авив"}
{"url": "http://www.faktor.bg/bg/articles/mvr-za-intsidenta-na-letishteto-nyama-drug-sluchay-granichni-politsai-vkupom-da-zarezhat-posta-si", "text": "Няма друг констатиран от МВР случай, при който гранични полицаи вкупом да зарежат поста си на летище \"София\" или друга аерогара и да оставят новопристигнали пасажери да влязаъ в страната без проверка на документите. Това обяви шефът на \"Гранична полиция\" Светлан Кичиков по повод скандалния случай, отразен в докладна на служителка на дирекцията от 21 март. По-късно от МВР бе уточнено, че това се е случило на 20 март, противно на отразената в доклада дата. \"Служителите, които са виновни или които имат отношение към конкретния случай са отстранени, на тяхно място са докарани други служители. Проведени са беседи с всички останали служители\", добави Кичиков. Както е известно, веднага щом случаят стана публично достояние, от МВР бяха отстранени общо 13-има гранични полицаи. Съдбата им обаче ще стане ясна едва след приключване на образуваните производства. Сред тях бяха шефовете на смяна, на ГКПП-Аерогара София и на РДГП-Аерогари, като на тяхно място бяха пренсаочени екипи от Бургас и Варна. Образувани бяха вътрешна проверка и дисциплинарни производства срещу замесените граничари, които обаче ще приключат до няколко дни, \"за да сме докрай прецизни по отношение на обстоятелствата\". \"Отговорността, за това което се случи на летището е изцяло наша, на МВР, на \"Гранична полиция\", посочи очевидното вътрешният министър Валентин Радев, уточнявайки, че е обсъдил казуса с транспортния министър Ивайло Московски. \"За мен това е едно грубо нарушаване на служебната дисциплина и на инструкцията, която регламентира действията на граничните полицаи, работещи на граничните пунктове, за което естествено ще бъдат взети най-строги мерки. На тези хора им е гласувано доверие и те трябва да го оправдават, в крайна сметка за това получават пари\", коментира на свой ред шефът на \"Гранична полиция\". Според главния секретар на МВР Младен Маринов \"на фона на активната работа и ангажимент за контрол по границите – въздушни и сухопътни, инцидентът е немарливост по отношение на изпълнението на дейностите и създадената организация за сигурността на границата\" Той също декларира, че ръководството ще бъде безкомромисно \"към всяко нарушение\".", "date": "2018.03.28", "title": "МВР за инцидента на летище \"София\": Няма друг случай гранични полицаи вкупом да зарежат поста си"}
{"url": "http://www.faktor.bg/bg/articles/slovakiya-i-lyuksemburg-otzovavat-poslanitsite-si-ot-moskva", "text": "Словакия и Люксембург отзоваха посланиците си от Русия за консултации, предаде РИА Новости. Причината са обвиненията на Лондон срещу Москва за отравянето на бившия агент Сергей Скрипал. Братислава прави това за първи път от 20 години, каза словашкият външен министър Мирослав Лайчак.   \"Що се отнася до молбата на Великобританя съюзниците й да изгонят дипломати, работещи като необявени сътрудници на спецслужбите, ние приеме това много сериозно, разглеждаме го. Аз съм в контакт с ръководството на нашата страна и с чуждестранните партньори\", каза Лайчак. Той допълни, че смята да обсъди въпроса със SIS - контраразузнаването. Крайното решение за възможно изгонване на дипломати обаче е в ръцете на словашкото ръководство. Люксембург също решително осъжда нападението срещу Скрипал и се присъединява към заключенията на Лондон, че е много вероятно Москва да носи отговорност за него. България вече отзова от Москва за консултации посланика си Бойко Коцев. Засега страната ни няма намерение да гони руски дипломати. Първи това направи Европейският съюз. Черна гора пък изгони днес един руски дипломат.  \"Решението е взето в съответствие с позициите на съюзниците и партньорите ни, с ЕС и НАТО, и като израз на солидарността ни към Великобритания\", се казва в изявлението на правителството в Подгорица. Черна гора е кандидат за членство в Европейския съюз и е най-новото попълнение на НАТО, към която се присъедини миналата година. (източник: КлубZ.бг)", "date": "2018.03.28", "title": "Словакия и Люксембург отзовават посланиците си от Москва"}
{"url": "http://www.faktor.bg/bg/articles/rusiya-katastrofira-vav-vanshnata-si-politika", "text": "\"Не ти вярвам!\" - провиквал се към актьорите създателят на съвременния руски театър Константин Станиславски, когато не бил доволен от играта им на сцената. На 26 март Обединеното кралство и неговите съюзници по цял свят заедно изразиха същата позиция. \"Не ви вярваме! Вие ни лъжете!\" - това е посланието, стоящо зад безпрецедентното отзоваване на руски дипломати от страни от ЕС, САЩ, Канада и Австралия. Тази стъпка ще влезе в учебниците по история на международните отношения. Западът не е подлагал на такова публично унижение нито Садам Хюсеин, нито династията Ким в Северна Корея. Това е сериозна политическа и дипломатическа победа за британската правителствена ръководителка Тереза Мей.    Два момента се открояват в тази драматична история. Навремето малката Исландия зашлеви шамар на Съветския съюз, като първа призна възстановяването на независимостта на Латвия през 1991 година. Сега, на 26 март тя обяви политически и дипломатически бойкот на официална Москва, макар че не е член на ЕС и няма особени отношения с Великобритания, за разлика от Канада, Австралия и САЩ. И „най-добрият приятел“ на Кремъл, премиерът на Унгария Виктор Орбан реши да отзове един руски дипломат. Може би не по собствено убеждение, може би неохотно, но конфликтуващият с ЕС унгарски премиер все пак показа кои са истинските му приоритети. Дали изгонването на руски дипломати от западни държави беше правилна крачка? Не, убеден е германският депутат Юрген Тритин. \"Ако продължава така, съвсем скоро ще стигнем до ситуация, която бих нарекъл Студена война 2.0.\" (27.03.2018) И това вероятно не е краят на бойкота. Председателят на Европейския съвет Доналд Туск заяви, че страните-членки на ЕС могат в бъдеще да предприемат и други мерки.  С други думи тези, които все още не са отзовали сътрудници на руските дипломатически мисии, все още могат да го сторят, ако експертите от Организацията за забрана на химическите оръжия докажат, че нервнопаралитичното вещество, с което бяха отровени Сергей Скрипал и дъщеря му, е разработено в Русия. Възможно е в Токио да чакат именно този момент. Представител на правителството на Шиндзо Абе отклони отговора на въпроса дали главният азиатски съюзник на Вашингтон поддържа американската позиция. В западните демокрации подобен мащабен скандал би довел до оставките на ръководството на външното министерство и на тайните служби, както и до сериозно парламентарно разследване. И той значително би отслабил позицията на президента. Но Русия не е демокрация. В понеденик външният министър Сергей Лавров демонстративно отиде да играе футбол с ветераните на московския „Спартак“. А пък руското посолство в САЩ реши да се пошегува. То публикува в Туитър предложение към читателите - с гласуване да определят кое американско консулство да закрие Москва в отговор на закриването на руското дипломатическо представителство в Сиатъл. С това обаче се изчепрват обичайните политически и дипломатически възможности на официална Москва. В същото време Великобритания разполага с още много възможности. Обединеното кралство може за замрази активите на руските олигарси във Великобритания, може да отнеме британските паспорти на собствениците на съмнителни богатства и да включи официални руски лица в британския списък „Магнитски“. Не бива да изключваме и бойкот на Световното пъренство по футбол, ако разследването на случая Скрипал изнесе нови неприятни факти за Кремъл. Официална Русия много е лъгала. За Александър Литвиненко, за Борис Березовский, за „грузинската агресия“ срещу Южна Осетия, за „украинските фашисти“ на Крим, за отсътстието на руски войски в Донбас и за лъжливия авиодиспечер, който „видял“ как украински изтребител свали малайзийския пътнически самолет. Лъжите на Москва вече станаха премного. Но тази политика няма да се промени. Защото руската политическа върхушка възприема всяко отстъпление като поражение. В Москва вече сигурно обмислят т. нар. „асиметричен отговор“ срещу Запада. За тази цел си има хакери, пропагандатори и въоръжени сили. Това вече не е Студена война. Студената война си имаше свои правила. В новата война на Русия срещу Запада такива правила няма да има.Депутатите-марионетки в Държавната дума и марионетните „експерти“ от близките до Путин телевизии остроумничат по темата за, меко казано, сексуалните отношение на САЩ с неговите съюзници. Ако вярваме на държавната руска пропаганда, работата не била в химическата атака в Солсбъри, която застраши живота на десетки хора, а в желанието на Америка да нанесе удар срещу Русия. Държавната пропаганда втълпява в главите на руските граждани версията, че Вашингтон е принудил своите лакеи да се присъединят към дипломатическия бойкот. Ясно е, че Кремъл ще отвърне със същите мерки. Ще отзове дипломати, ще закрие още някое американско консулство. Може да закрие и кореспондентското бюро на BBC, ако британските власти спрат излъчването на пропагандната телевизия Russia Today.", "date": "2018.03.28", "title": "Русия катастрофира във външната си политика"}
{"url": "http://www.faktor.bg/bg/articles/bivsh-ukrainski-prezident-natroven-ot-moskva-s-dioksin-znam-ot-kakvo-se-strahuva-putin", "text": "Аз знам от какво се страхува Владимир Путин, каза бившият украински президент Виктор Юшченко за Скайнюз.  Политикът, който бе начело на източноевропейската страна от 2005 до 2010 г. даде интервю пред британската медия. \"Аз знам от какво се бои руският държавен глава. Той се страхува от това светът да не се обедини срещу него, да не го изолира. Когато Путин почувства опасност, той започва да действа. Неговите постъпки са груби и агресивни\", посочи още бившият държавен глава на Украйна.  Според Юшченко отравянето на Сергей Скрипал и дъщеря му Юлия Скрипал е било планирано в Москва.  \"Вероятно операцията е била съгласувана на най-високо ниво и одобрена от Кремъл. Самият Путин не обича импровизациите\", допълни той.  Украинецът припомни и за това как е бил отровен с диоксин преди 14 около години. \"Исках да водя прозападна политика и заради това ми сипаха токсин в храната. Слава Богу, оцелях, но следите все още се виждат по лицето ми\", каза той.  Юшченко посочи, че преди отравянето е нямал белези.", "date": "2018.03.28", "title": "Бивш украински президент, отровен от Москва с диоксин: Знам от какво се страхува Путин"}
{"url": "http://www.faktor.bg/bg/articles/arestat-na-puchdemon-vdigna-reytinga-mu-preizbirat-go-za-lider", "text": "Парламентът на испанската автономна област Каталуния прие символично предложение, потвърждаващо правото на бившия й лидер Карлес Пучдемон да бъде преизбран на предишната си длъжност, въпреки че е в ареста и може да бъде съден, предаде Асошиейтед прес. Подкрепящите каталунската независимост партии използваха крехкото си мнозинство, за да одобрят предложението и да продължат своето неподчинение на испанското правителство, което казва, че областта не може да се отцепи. Преди пет месеца Пучдемон избяга от Испания, за да не бъде арестуван след обявената от каталунския парламент независимост. Испанските власти го уволниха и наложиха пряко управление на областта. В неделя Пучдемон, който е обвинен в бунт от Върховния съд на Испания, беше задържан в Германия съгласно европейска заповед за арест и германските власти трябва да вземат решение за неговата екстрадиция.", "date": "2018.03.28", "title": "Арестът на Пучдемон активира каталунците - ще го преизбират за лидер"}
{"url": "http://www.faktor.bg/bg/articles/merkel-goni-ruskite-diplomati-no-ikonomicheskite-interesi-s-rusiya-ostavat-nepokatnati", "text": "Макар Меркел да гони руските дипломати, икономическите интереси на Германия остават непокътнати. \"Германия одобри изграждането и експлоатацията на газопровода \"Северен поток 2\", изграден от Русия, съобщиха във вторник операторът и Германският морски орган, предаде Ройтерс, цитиран от \"Епицентър\".   Операторът \"Северен поток 2\" заяви, че очаква други четири страни по маршрута на подводния газопровод - Русия, Финландия, Швеция и Дания - да издадат разрешителни през следващите месеци. \"Планираните строителни работи трябва да бъдат изпълнени през 2018 г.\", добави той.   Германският морски орган BSH заяви в изявление във вторник, че е одобрило изграждането на 31-километровия участък, който минава през водите му, тъй като не представлява опасност за корабоплаването или за околната среда.", "date": "2018.03.28", "title": "Германия хем гони руските дипломати, хем икономическите й интереси с Русия остават непокътнати"}
{"url": "http://www.faktor.bg/bg/articles/varzaha-balgarin-po-vreme-na-polet-opital-da-vleze-sas-sila-v-pilotskata-kabina", "text": "Авиокомпанията „Блу Еър” съобщи, че екипажът на самолет, пътуващ по маршрута Бирмингам-Букурещ снощи, е бил принуден да вземе мерки срещу пътник, който имал неадекватно поведение, съобщава информационният сайт Зиаре, цитиран от БТА. Пътникът - 27-годишен българин, станал от мястото си по време на полета и се насочил към пилотската кабина, като се опитал да влезе със сила и след това попитал стюардесата за кода за достъп. След като не получил отговор, мъжът се ядосал и започнал да се държи агресивно, в резултат на което екипажът бил принуден да го върже до края на полета, където бил предаден на властите. Компанията уточнява, че инцидентът не е довел до създаване на паника на борда на самолета и той е кацнал по план на международното летище \"Хенри Коанда\" в Букурещ.", "date": "2018.03.28", "title": "Българин опитал да влезе със сила в пилотската кабина"}
{"url": "http://www.faktor.bg/bg/articles/36-godishnata-zhena-zalyata-s-kiselina-izpadna-v-koma", "text": "36-годишната жена, която беше залята с киселина преди два дни в София, е в тежко състояние и е в кома. Разследващите разчитат на нейните показания за разкриване на извършителя на нападението, съобщи вътрешният министър Валентин Радев.", "date": "2018.03.28", "title": "36-годишната жена, залята с киселина, изпадна в кома"}
{"url": "http://www.faktor.bg/bg/articles/rayonniyat-prokuror-na-pazardzhik-podade-ostavka-zaradi-dokumentite-na-dans", "text": "Изтичането на справки от ДАНС към кмета на Септември е по вина на Районната прокуратура в Пазарджик и затова административният ръководител Георги Кацаров подаде оставка, каза Сотир Цацаров в парламента след заседанието на ресорната комисия. Не може обаче да се каже дали прокурор или служител от администрацията е ксерокопирал справките от ДАНС, в които има информация за контролиран вот на изборите праз 2015 година. Открити са четири документа. Веднага назначихме четири броя справки, като те установиха, че нито един от тях не е класифициран, каза още Цацаров. \"Тези документи са били явни и са държани явно в деловодството като всички останали документи. Това е причината да не можем да установим на този етап дали копирането на тези документи е осъществено от съдебен служител, от технически сътрудник, от прокурор, но достатъчно ясно е, че копирането е било извършено в прокуратурата, което не е повод за гордост. Ръководителят на Районна прокуратура - Пазарджик Георги Кацаров пое отговрност и подаде оставка, която бе приета незабавно от Висшия съдебен съвет. Трябва да бъдем честни - отговорността за случая не е нито на МВР, нито на ДАНС, отговорността е изцяло на прокуратурата\", категоричен беше Цацаров. Кметът на Септември Марин Рачев наскоро беше обвинен за злоупотреба с власт, както и корупционни практики. При претърсване у тях са открити секретните справки от ДАНС за изборите от 2015 година.", "date": "2018.03.28", "title": "Районният прокурор на Пазарджик подаде оставка заради изтичане на справки от ДАНС"}
{"url": "http://www.faktor.bg/bg/articles/fondatsiya-iskam-bebe-nagradi-premiera-boyko-borisov", "text": "Фондация \"Искам бебе\" награди премиера Бойко Борисов и правителството заради помощта им за двойките с репродуктивни проблеми. През последните месеци правителството съкрати драстично процедурите за кандидатстване на двойки, които искат да заченат инвитро, от 11 на 3 месеца. Отмени лимита на броя инвитро процедурите, през които двойката може да премине, и увеличи бюджета на Центъра за асистирана репродукция от 11 на 20 милиона лева за 2018 г.  През миналата година са родени 906 деца след инвитро процедури, а годишно броят на заявленията към Центъра е около 4000. За 9 години, откакто съществува Центъра, са родени 7 000 бебета.", "date": "2018.03.28", "title": "Фондация \"Искам бебе\" награди премиера Бойко Борисов"}
{"url": "http://www.faktor.bg/bg/articles/kontrolirano-se-izpuska-yazovir-studena", "text": "Контролирано се изпуска язовир \"Студена\", съобщиха от \"ВиК\"-Перник. Мярката е предприета с цел освобождаване на обем преди пролетното пълноводие. Тя е рутинна и предпазна, за поддържане на нормалния изискуем обем на водата в язовира, обясняват от \"ВиК\".  Към момента водният обем на питейния водоизточник на Перник е 20 532 800 куб. м, при капацитет 25 200 000 куб. м.  Специалисти на \"ВиК\" извършват всекидневни измервания и наблюдения на водния поток и на язовирната стена.", "date": "2018.03.28", "title": "Контролирано се изпуска язовир \"Студена\""}
{"url": "http://www.faktor.bg/bg/articles/izdirvan-ot-politsiyata-komentira-snimkata-si-v-sayta-na-sdvr", "text": "Обявен за издирване мъж написа на страницата на СДВР във Facebook телефонния си номер, след което те го потърсиха. Красимир Тончев е с влязла в сила присъда за шофиране без книжка, предаде \"Дарик\". Той разказа, че полицията никога не се е свързвала с него преди да публикува телефонния си номер. Днес СДВР пусна 56 снимки на хора с влезли в сила присъди, които са обявени за издирване. В момента Тончев живее в Германия и твърди, че всички призовки от съда отиват на адреса му по лична карта, където в момента живее бившата му жена, с която няма контакт.  Тончев твърди, че полицията не е търсила други негови близки роднини. Красимир Тончев живее в Германия през последните няколко години. Твърди, че през 2015 година е карал автомобил, без да има шофьорска книжка. Същата година е наказан с пробация 2 години и 6 месеца. Началото на миналата година обаче присъдата му става ефективна, без той да разбере. Полицията го обявява за издирване, за което той разбира едва днес от фейсбук страницата на СДВР. Призовките се получават на адреса му по лична карта, където живее бившата му жена, която не го информирала за делата и че е обявен за издирване.  „Не мога да ви кажа откога съм обявен за издирване. Не знам. Това го разбрах днес сутринта. Един приятел ми се обади и каза, че ме има във фейсбук сред най-лошите“, разказа Тончев. Тончев заяви, че от полицията са го потърсили днес, след като е оставил телефонния си номер под публикуваната от СДВР снимка: „С мен се свърза един полицай и ми писа дори във фейсбук, че ми е дал номера на тополовградската полиция. Казах, че те го имат от много време. Просто няма смисъл да ми звънят“. Тончев допълни, че не мисли да се укрива, когато се прибере в България.  „Ще се предам като се върна в България. Аз не съм човек, който да се крие цял живот, просто не мога да понеса това. Не съм се крил никога, просто никой не ме е търсил“, обясни още Красимир Тончев.", "date": "2018.03.28", "title": "Издирван от полицията коментира под снимката си в сайта на СДВР"}
{"url": "http://www.faktor.bg/bg/articles/prof-mutafchiyski-vma-nyama-dalgove-tryabva-da-zapazim-finansovata-stabilnost", "text": "ВМА няма дългове. Една от основните ни цели е запазване на финансовата стабилност на институцията. Това заяви началникът на ВМА бригаден генерал професор д-р Венцислав Мутафчийски, по време на Общо събиране на личния състав на болницата, на което представи и отчет за десетте месеца, в които той временно ръководеше болницата. Ако към юни 2014 година ВМА генерираше дълг между 5-8 милиона лева на месец, то към 31 декември 2017 година болницата има нула лева дълг. Тази тенденция се запазва и в първите три месеца на настоящата година. Може би е време да не говорим за дългове, а за развитие и по-сериозни капиталовложения, коментира д-р Венцислав Мутафчийски. \"Когато ген. Петров отстъпи от тази длъжност задълженията на ВМА бяха около 16 млн. Не е имало ПМС - някакви пари, които да са давани от тук-от там\", каза д-р Мутафчийски. Изпълнили и преизпълнили сме лимита си. Откакто имахме министър и управител на НЗОК ни се влошиха отношенията с тези две институции, каза шефът на ВМА. Имаме повече приходи около 8 млн., но не уточни какви средства очакват от Касата. Той изтъкна, че стремежите са към въвеждане на нови лечения и изграждане на школи, каквито са клиниките на професор Илия Салтиров, професор Крум Кацаров, професор Никола Владов. Това са моделите, към които ще се стремим във всяка клиника, заяви проф. Мутафчийски и изтъкна, че тези клиники са на европейско и на световно ниво. Сред приоритетите са още съхраняване на кадрите във ВМА, създаване на възможност за устойчиво кариерно развитие, привличане на нови кадри, закупуване на нова апаратура, изтъкна още проф. Мутафчийски. ВМА е включена в програмата за обновяване на спешните центрове. Нашият спешен център е уникален, по тази програма ще бъде ремонтиран половината, обясни още шефът на ВМА.", "date": "2018.03.28", "title": "Проф. Мутафчийски: ВМА няма дългове, трябва да запазим финансовата стабилност"}
{"url": "http://www.faktor.bg/bg/articles/politika/hlyab-i-pasti/-az-sam-kemerovo-g-n-prezident-a-vie-malchite", "text": "В Руската федерация стана ужасяваща трагедия. Днес там е ден на траур.   25 март 2018 г ще остане в историята като един от най-трагичните дни в съвременната история на Русия.  В търговския център \"Зимняя вишня\" на миньорския град Кемерово в Сибир избухна опустошителен пожар, който изпепели много хора, живи хора.  Случи се неделя – родителите очевидно са били  там, за да зарадват  децата си. Трагедията  е  наистина огромна. Почти всички изгоряха, повечето заключени в двата киносалона.  Според властите са загинали 64 души, според  хората от града, които не им вярват,  те са над 350. Точно това разминаване накара жителите на да се вдигнат и да направят спонтанен митинг в центъра на града.  Сибиряците се разбунтуваха, последваха ги още 20 града, но сега говорим за друго… Британският премиер Тереза Мей изпрати съболезнователна телеграма до руския президент Владимир Путин по повод загиналите най-малко 64 души при пожара в търговски център в Кемерово,  съобщи на  своята страница във Фейсбук посолството на Обединеното кралство в Москва, цитирано от Ройтерс.  Не го направи президентът на България Румен Радев, което е изключително странно. Поне до 28 март сутринта, когато пиша този текст, няколко дни след трагедията.  Очевидно съветниците му умуват дали е удачно държавният глава да изрази съболезнования. Не е ли важно да си съпричастен с  огромната трагедия на един  народ-мъченик, който наричаш братски.  Нима някой ще те обвини, ще повдигне темата дали има  в това решение  политически нюанси.  Важна ли е в този момент  позицията на пиарите,  да не се преекспонира „руската връзка“? Или опасението как Кремъл ще погледне на този акт, вбесен от реакциите в Русия?   Няма никакво друго обяснение на този абсурд, а тези обяснения граничат с лудостта. Не за Путин и маниите му, а за човешка трагедия и е задължително да покажем своята съпричастност. Това е задължение и дълг на държавния глава…. Наистина ли в президентството, където уж са се наредили „русофил“ до русофила, не правят разликата? Нормално е, като се замисля.      На 7 януари 2015 г., когато в Париж група ислямсистки малоумници разстреляха журналистите от редакцията на френския сатиричен седмичник „Шарли Ебдо“ , хиляди хора от целия свят написаха в профилите си  в социалните мрежи: Je suis Charlie . Ще рече: „Аз съм Шарли Ебдо“. После тази идея се мултиплицира и стана маркер за съпричастност. „ Аз съм…“ започна да се употребява за изразяване на солидарност с пострадалите от нападенията на джихадистките изроди навсякъде по света, а и изобщо при всякакви трагедии. Тогава троловете завиха на умряло: „Защо не сте…. Нещо руско“.    Гледах по телевизия «Дождь» живото предаване от протестите. Един симпатичен,   но безкрайно отчаян мъж беше включен на живо и  разказа как е загубил в огнената стихия трите си деца, жена си, внуците си. Потекоха ми сълзи.  И мога да кажа: „Аз съм Кемерово“.   Солидарен съм с руските хора , ужасява ме тази трагедията,  мъченичеството на този велик и изстрадал народ.  Може ли да го каже президентът Румен Радев, който е  знаме на т.нар. русофили? Едно разнородно сборище, което май не обича точно Русия и руснаците, а тези, които я управляват.   Преди  година Румен Радев изпрати писмо до кралицата на Обединеното кралство Великобритания и Северна Ирландия Нейно Величество Елизабет II по повод  тогавашния терористичен акт в Лондон, а за Русия такова няма. Аз съм Кемерово , г-н президент, а Вие?", "date": "2018.03.28", "title": "Аз съм Кемерово, г-н президент, а Вие не сте ли?"}
{"url": "http://www.faktor.bg/bg/articles/volen-siderov-obvineniyata-sreshtu-rusiya-sa-sashiti-s-beli-kontsi-bravo-na-borisov", "text": "Волен Сидеров си е Волен Сидеров.  Лидерът на \"Атака\" похвали премиера за балансираната позиция на страната ни на фона на дипломатическата война и отзоваването на руски дипломати от над 20 държави, начело със САЩ и Великобритания, в това число 14 членки на Европейския съюз. Сидеров похвали Борисов и разкри, че двамата са имали телефонен разговор по въпроса за ескалацията на напрежението с Москва и за това как трябва да се държим и ние на фона на натиска отвън. На въпроса дали лидерът на ПГ на Обединените патриоти му е дал съвета да удържим на натиска и да не отзоваваме руски дипломати, лидерът на \"Атака\" отрече, като поясни, че дори не се е наложило Самият Борисов е убеден, че не трябва в момента да има резки движения, отговори Сидеров на Канал 3. Волен Сидеров поиска още бързо събиране на Коалиционния съвет на ГЕРБ с ОП, за да си изяснят общата позиция по темата. Много е важно разни хора от неговия екип да не нарушават премерената политика, изтъкна още Волен Сидеров, визирайки външната министърка Екатерина Захариева. Националистът е категоричен, че обвиненията срещу Русия са съшити с бели конци и нямаше така да избухнат, ако не беше убедителната победа на руския президент Владимир Путин.", "date": "2018.03.28", "title": "Волен Сидеров: Обвиненията срещу Русия са съшити с бели конци"}
{"url": "http://www.faktor.bg/bg/articles/bsp-iska-borisov-da-dade-obyasneniya-za-studenata-voyna-s-moskva", "text": "БСП иска Борисов да даде обяснения за \"студената война\" с Москва. Били много притеснени от развиващата се дипломатическа криза.  Приказките им по въпроса приличат на бълнуване, отбелязватк наблюдатели. Бившият външен министър Кристиян Вигенин дори оприличи ситуацията с Русия на дипломатическата война, която му напомняла на студената война. Червените са неудовлетворени от \"непоследователната българската позиция\". Към момента имало разнопосочни сигнали. Това най-малкото създава рискове за страната, смята социалистът. Вигенин иска премиерът Бойко Борисов да дойде в Народното събрание и да обясни за ситуацията Русия - ЕС. Няма по-голям ангажимент в момента от сугурността на страната, категоричен бе Вигенин. Иначе левицата иска доказателства, че Руската федерация е замесена в случая \"Скрипал\".", "date": "2018.03.28", "title": "БСП иска Борисов да даде обяснения за \"студената война\" с Москва"}
{"url": "http://www.faktor.bg/bg/articles/novini/balgariya/golemi-sumi-pari-sa-namereni-v-domovete-i-avtomobilite-na-arestuvanite-ot-nap-sofiya", "text": "Големи суми пари са намерени в домовете и автомобилите на служителите на Териториалната дирекция на „НАП – София“, които бяха задържани вчера в рамките на разследване за корупционни практики в приходната агенция, предава БНР. По-късно от Специализираната прокуратура и ГДБОП ще оповестят на колко от 20-те арестувани ще бъдат повдигнати обвинения за участие в организирана престъпна група, рекетирала собственици на търговски обекти. Случаят е поет от новия отдел \"Антикорупция\" в Специализараната прокуратура, каза вчера ръководителят й Иван Гешев. Той уточни, че става дума за престъпна група от данъчни на ниско и средно ниво, но увери, че се проверява дали в схемата не са замесени и по-високопоставени служители на Националната агенция за приходите.", "date": "2018.03.28", "title": "Големи суми са намерени в домовете и автомобилите на арестуваните от „НАП – София“"}
{"url": "http://www.faktor.bg/bg/articles/putin-ne-e-ochakval-takava-mezhdunarodnata-reaktsiya-sled-pokushenieto-sreshtu-sergey-skripal", "text": "Руският президент Владимир Путин не е очаквал такава международната реакция, след покушението срещу бившия руски шпионин Сергей Скрипал. Това каза в сутрешния блок „Добро утро, България“ на Радио „Фокус“ председателят на Центъра за Балкански и Черноморски изследвания Алекс Алексиев. Според експерта няма как да има ответен „огледален“ удар срещу тази реакция. Той добави, че очаква да се влошат отношенията между Русия и САЩ.  „В САЩ има единодушие, че Русия действа изключително лошо и трябва по някакъв начин да се вразуми. Назначението на Джон Болтън за съветник по националната сигурност от американския президент Доналд Тръмп, който е известен като стар антикомунист, е много показателен факт, защото много хора в САЩ продължават да смятат Владимир Путин като продължение на комунистическият режим. Освен това Джон Болтън е човек, който няма никакви илюзии спрямо Русия и почти сигурно е, поне за мен, че той няма да иска да се подобрят отношенията с Русия. Още повече, че и демократите и републиканците в момента са против Русия“, каза още Алекс Алексиев. Той добави, че Русия има интерес от укрепване на отношенията с Китай, но Пекин е започнал да превъзхожда Русия по технически оръжия и развитие. Алекс Алексиев поясни, че интересите на Китай не са в ползва и в помощ на Русия.", "date": "2018.03.28", "title": "Алекс Алексиев: Путин не е очаквал такава международната реакция, след покушението срещу Сергей Скрипал"}
{"url": "http://www.faktor.bg/bg/articles/vav-varna-erdogan-e-povdignal-vaprosa-za-osemte-turski-voenni-izbyagali-v-gartsiya", "text": ". Турският президент Реджеп Таийп Ердоган е повдигнал въпроса за осемте турски военнослужещи, които избягаха в Гърция след неуспешния опит за преврат в Турция през юли 2016 година по време на срещата на върха ЕС – Турция в българския град Варна, предава електронното издание на гръцкия вестник Kathimerini, като се позовава на публикация в турското издание Hurryiet, цитирано от \"Фокус\". Ердоган е разкрил детайли от разговорите си пред репортерите на самолета на връщане към Турция след срещата на върха, пише турското издание, цитирано от \"Фокус\". Той е заявил, че са обсъдени отношенията и с Гърция, и с Кипър, както и въпросът за двамата гръцки войници, които в момента са в затвор в Одрин, след като пресякоха турската граница край река Марица миналия месец, като Ердоган е посочил, че този въпрос е в ръцете на турското правосъдие. „Те ми казаха ‚вие сте голяма страна, с голям президент, моля те направи така, че двамата войници да бъдат освободени‘, а аз им казах, че не стоя по-високо от правосъдието и че делото се разглежда, а ние чакаме присъдата“, заяви Ердоган. „Казах им, че губят толкова много време за гръцките войници, а изобщо не разглеждат въпроса около екстрадицията на осемте турски военнослужещи, които бяха замесени в преврата и избягаха в Гърция“, е добавил турския президент. „Тези, които изобщо не си отвориха устата по този въпрос, сега говорят, че трябва двамата гръцки войници да бъдат освободени“, е заявил Ердоган, според цитата на репортера на гръцката Skai Манолис Костидис, според когото турският президент е добавил, че „двата случая не са свързани“.", "date": "2018.03.28", "title": "Във Варна Ердоган е повдигнал въпроса за осемте турски военни, избягали в Гърция"}
{"url": "http://www.faktor.bg/bg/articles/simeonov-forumat-vav-varna-e-postizhenie-za-balgarskata-vanshna-politika", "text": "Срещата ЕС – Турция във Варна е много добро постижение за българската външна политика и като цяло за страната ни. Така лаконично коментира събитието пред журналисти вицепремиерът по икономическата и демографска политика Валери Симеонов, предаде „Фокус“. „Този форум беше едно много добро постижение за българската външна политика и като цяло за България като член на ЕС, като един посредник между Турция и ЕС. Това е повече от очевидно, никой не може да пренебрегне или омаловажи резултатите. Използвам случая, за да поздравя премиера Борисов за постижението, което успя да постигне“, допълни Валери Симеонов. На въпрос какви са изводите, които могат да се направят след срещата във Варна, Симеонов заяви кратко: „След като се запозная с детайлите, ще могат да отговоря конкретно. Там имаше разговори, свързани с енергетиката, за които нямам информация, трябва да събера такава и тогава ще мога да кажа“.", "date": "2018.03.28", "title": "Симеонов: Форумът във Варна е постижение за българската външна политика"}
{"url": "http://www.faktor.bg/bg/articles/novini/svyat/kremal-prezidentat-putin-prodalzhava-da-e-gotov-za-sreshta-s-donald-tramp", "text": "От Кремъл заявиха в сряда, че президентът на Русия Владимир Путин продължава да е готов за среща на върха с американския си колега Доналд Тръмп въпреки масовата експулсация на руски дипломати от западните страни във връзка със случая Скрипал, предава AFP. „Това зависи от американската страна, но руската страна продължава да е отворена“, заяви прессекретарят на Кремъл Дмитрий Песков. „Путин е готов и руската страна е готова за взаимно изгодни взаимоотношения с всички страни, включително САЩ, до толкова, доколкото нашите опоненти и партньори са готови за това“, добави говорителят на Путин. Дмитрий Песков изтъкна на среща с журналисти, че възможността за политически бойкот на световното първенство по футбол в Русия няма да засегне по никакъв начин провеждането на турнира. \"В дадения случай отказът на официални лица да посетят мероприятията в рамките на световното първенство е малко вероятно да има негативен ефект върху спортното събитие. Все пак по-важната част от турнира е футболът и случващото се на терена, а не пристигането на политици и чиновници\", каза Песков. По-рано този месец премиерът на Великобритания Тереза Мей обяви, че членове на правителството, както и на кралското семейство няма да пътуват до Русия. Това стана факт след скандала с отровения руски агент Сергей Скрипал в Солсбъри. Но пък външният министър на Великобритания Борис Джонсън обяви, че не биха искали да наказват британските фенове от това да се насладят на това световно спортно събитие.  Исландия, която ще дебютира на световно първенство и ще се превърне в най-малката страна - участник на световни финали, също няма да изпраща свои политици в Русия. Очаква се това да направят още Австралия, Дания, Япония, Полша и Швеция. Световното първенство в Русия започва на 14 юни и ще продължи до 15 юли.", "date": "2018.03.28", "title": "Кремъл: Президентът Путин продължава да е готов за среща с Доналд Тръмп"}
{"url": "http://www.faktor.bg/bg/articles/novini/balgariya/mareshki-sravni-merkite-sreshtu-rusiya-s-izgaryaniyata-na-kladite", "text": "\"Народът го е казал - бързата кучка слепи ги ражда\", възкликна лидерът на ВОЛЯ Веселин Марешки за решението ни да не отзоваваме руски дипломати, но да повикаме на консултации нашия посланик в Москва Бойко Коцев. Той напомни, че без всякакви доказателства какво точно се е случило, е абсолютно правилно решение да не предприемаме ходове. \"Естествено, че ако има доказателства за руско участие в това покушение, трябва да бъдат изтеглени всички наши дипломати в Русия, но ако няма доказателства, ние не можем да си играем на изтегляне, после връщане\", коментира Марешки, цитиран отк Канал 3. Трябва да се изчакат доказателства, е категоричната позиция на партията му и тя е правилната. \"Защото много грешки са правени в историята в други случаи, в които някой е бил набеждаван. Даже в годините са били екзекутирани хора и горени на кладите, впоследствие са се оказали прави, така че това да не се избързва, според нас е най-правилната позиция\", обобщи бизнесменът, който днес беше рожденик и почерпи парламентарните журналисти, а всички напитки и закуски в кафенето бяха за негова сметка.", "date": "2018.03.28", "title": "Марешки сравни мерките срещу Русия с изгарянията на кладите"}
{"url": "http://www.faktor.bg/bg/articles/biser-petkov-nyama-da-se-prerazglezhdat-veche-otpusnati-pensii-na-horata-s-uvrezhdaniya", "text": "Няма да се преразглеждат вече отпуснати пенсии на хората с увреждания, категоричен е министърът на труда и социалната политика Бисер Петков. Той припомни, че ведомството му подготвя промени в концепцията при отпускането на инвалидните пенсии.  Заради част от готвените промени организации на хора с увреждания планират протести след Великден.  Тези промени са както по линия на усъвършенстване на действащата нормативна база, така и чрез предложената концепция за въвеждане на експертиза на работоспособността, срещу която възразяват организациите на хората с увреждания, тъй като подозренията, които имат са, че по този начин ще се отнемат права на инвалиди, които работят, получават едновременно пенсии и работни заплати. Никой няма това намерение да отнема придобити права. Не е имало разговори и стъпки в тази посока да се преразглеждат вече отпуснати инвалидни пенсии, каза социалният министър.", "date": "2018.03.28", "title": "Бисер Петков: Няма да се преразглеждат вече отпуснати пенсии на хората с увреждания"}
