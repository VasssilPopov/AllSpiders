{"url": "https://www.faktor.bg/bg/articles/novini/balgariya/simeonov-obedinenite-patrioti-shte-prodalzhat-da-sa-vav-visyasht-razvod-dokato-nyama-ostar-razrez-s-nfsb", "text": "\"Коалицията „Обединени патриоти“ ще продължи да е във висящ развод, докато това не влезе в остър разрез с разбиранията и програмата на НФСБ\". Това каза пред „Фокус“ депутатът от „Обединени патриоти“ и лидер на НФСБ Валери Симеонов.  Той добави, че вероятно това време наближава. Симеонов каза, че е завел дела срещу ПП „Атака“ за уронване на престижа, както личен, така и партиен. Симеонов каза още , че до момента не си е позволил да обижда лидера на „Атака“ и няма да го прави, защото това е под политическия му морал. Лошо е, че ударите, които НФСБ получава, са от коалиционен партньор, а не от опозиционна партия. Той коментира предложението на вицепремиера Красимир Каракачанов за вътрешни избори. „Какво значи вътрешни избори? Как ще стане тази работа? Помните ли как започва провала на СДС? За тези, които не помнят ще го направя. Беше точно с такива вътрешни избори, които прерастнаха в сблъсъци по места, в провинцията и до физическа агресия. В крайна сметка това ожесточение и желание да се пласираш на всяка цена, воден от нечистоплътни амбиции на партийни Бай Ганьовци, доведе до тоталното разцепление на СДС“, припомни той. Според Валери Симеонов едва ли това е целта на Каракачанов.", "date": "2019.02.20", "title": "В. Симеонов: Обединените патриоти ще продължат да са във висящ развод, докато няма остър разрез с НФСБ"}
{"url": "https://www.faktor.bg/bg/articles/tramp-izrigna-sreshtu-the-new-york-times-eto-go-istinskiyat-vrag-na-naroda", "text": "Държавният глава на САЩ Доналд Тръмп насочи гнева си към вестник \"The New York Times\", като определи популярното американско издание като „истински враг на хората“, съобщава Washington Examiner, цитиран от \"Фокус\".  От редакцията припомнят, че преди няколко дни вестникът публикува обширен материал, в който твърди, че Тръмп е подкопавал публично, а понякога и тайно, разследванията, които се водят срещу него. Неговата тактика, се казва в доклада, го е направила податлив на обвиненията, че е възпрепятствал правосъдието в разследването на специалния прокурор Робърт Мълър за предполагаемата руска намеса, подчерта \"The New York Times\".  Тръмп коментира публикацията, като избегна обичайния си подход за обвинения във „фалшиви новини“. Лидерът на Белия дом отрече част от доклада на вестника, като постави иронично въпроса за това откъде изданието е получило информацията си.  „Разследването на \"The New York Times\" е невярно. Той е истински враг на хората“, коментира Тръмп в социалната мрежа „Туитър“, без да посочва коя точно статия на вестника визира.", "date": "2019.02.20", "title": "Тръмп изригна срещу \"The New York Times\": Това е истински враг на народа"}
{"url": "https://www.faktor.bg/bg/articles/bsp-si-nameriha-opravdanie-gerb-sa-vinovni-da-ne-sme-v-parlamenta", "text": "Виновни са колегите от ГЕРБ нас да ни няма в парламента, защото именно те приеха този позорен Изборен кодекс. Вината в никакъв случай не бива да се търси в БСП. Това заяви в ефира на БНТ народният представител от БСП Георги Свиленски. ,,Ще се върнем в залата тогава, когато и целият Изборен кодекс се върне в първоначалния му вариант, както беше при Мая Манолова. Истината е, че дотогава ще се случат много гласувания по важни въпроси в наше отсъствие, но причината е в мнозинството, което се опита да унижи българското общество с тези промени, които се опита да въведе в Изборния кодекс. Защо сега всичко се сменя само в рамките на часове? Защото за тях властта е над всичко'', допълни Свиленски. ,,БСП е партия, която винаги може да намери мотив в някой друг, но не и в себе си. За мен беше груба политическа грешка днес те да не бъдат в залата за ратифицирането на протокола за членство на Северна Македония в НАТО'', коментира от своя страна народният представител от ГЕРБ Десислава Атанасова и определи БСП като извънпарламентарна опозиция. ,,В днешния ден се разсея една мантра, че ДПС крепи мнозинството на този парламент'', посочи още тя. По думите ѝ промените в Изборния кодекс се наложили след неодобрителната реакция на обществото. ,,Съобразихме се с мнението на хората, затова го променихме. Преференциите се връщат на 5 и 7 процента, а правилата за местни избори се запазват както са били досега. Очакваме произнасянето от страна на президента'', обясни Атанасова.", "date": "2019.02.20", "title": "БСП с абсурдно оправдание: ГЕРБ са виновни да не сме в парламента"}
{"url": "https://www.faktor.bg/bg/articles/trevozhna-konstatatsiya-dans-nesposobna-da-otkrie-dali-nyakoy-e-bil-osazhdan-ili-ne", "text": "ДАНС е спазила всички процедури при проверката на руския бизнесмен Сергей Адониев и въпреки това не е успяла да установи присъдата му за извършено престъпление в САЩ. Това стана ясно от изслушването на шефа на ДАНС Димитър Георгиев пред парламентарните комисии за вътрешна сигурност и контрол над службите по компрометиращия службата казус \"Адониев\", съобщава Медиапул.бг. Димитър Георгиев обясни, че през 2008 г. са били проверени всички налични бази данни на ДАНС за руснака, но не е била открита информация, заради която да му бъде отказано гражданство. Проверка била направена и за съпругата му Мария, която също е получила български паспорт. Сергей Адониев е бил български гражданин в нарушение на Закона за българското гражданство (ЗБГ) в продължение на 10 години. През 2008 година страната решава да му даде българско гражданство, без да забележи, че Адониев има присъда за измама и пране на пари в САЩ, издадена през 1998 година. Проверката за надеждност на кандидатите за български паспорти се прави основно от ДАНС. В началото на 2018 година неправителствената организация \"Антикорупционен фонд\" съобщи за руски олигарх, съден за измама в САЩ, който е получил българско гражданство. Фондът подава сигнал до ДАНС. След публикацията българските власти са се задействали и гражданството на Адониев е отнето. Сергей Адониев е милиардер от списъка на руското издание на \"Форбс\", виден филантроп и спонсор на популярния вестник \"Новая газета\". Адониев е измежду тесния кръг от руски бизнесмени, които президентът на Руската федерация Владимир Путин кани в Кремъл на своите официални срещи с бизнеса. През 2008 година Адониев става българин заради \"особени заслуги\" към държавата. Препоръката е направена от тогавашния министър на транспорта в кабинета на тройната коалиция Петър Мутафчиев (БСП). По закон руснакът трябва да бъде подложен на внимателна проверка от ДАНС и МВР, за да се установи дали той не представлява заплаха за националната сигурност и най-вече дали не е осъждан. ДАНС прави проверка и не открива нищо нередно, макар досието по делото му в САЩ, завършило с присъда през 1998 г., да е качено онлайн. Неправителствената организация \"Антикорупционен фонд\" намира публичната информация и пише за случая в началото на 2018 година. ДАНС се задейства едва тогава и отнема паспорта на Адониев. Жена му обаче си запазва гражданството и благодарение на нея милиардерът може да пътува безпроблемно в цяла Европа. Шефът на ДАНС Димитър Георгиев представи хронология на събитията пред депутатите. Според нея Адониев е регистрирал в края на 2007 г. фирма в България, която трябвало да открие кол център в Пловдив. Петър Мутафчиев е предложил руснака за гражданство, защото е предприел действия за реализация на инвестиции у нас на стойност 10 млн. евро. Десет години по-късно ДАНС прави \"рутинен анализ\" и открива присъдата на Адониев в САЩ, стана ясно от думите на Димитър Георгиев. Пред депутатите беше изнесена и информация, че няма данни Сергей Адониев да е извършил реални инвестиции в България.", "date": "2019.02.20", "title": "Тревожна констатация: ДАНС неспособна да открие дали някой е бил осъждан или не"}
{"url": "https://www.faktor.bg/bg/articles/trabantat-na-solomon-pasi-varhu-poshtenska-marka-po-sluchay-15-godini-balgariya-v-nato", "text": "С юбилейна пощенска марка отбелязваме 15-та година от членството на България в НАТО и 70-та годишнина от създаването на Организацията на Североатлантическия договор. Филателното издание бе валидирано в Министерския съвет от министрите на външните работи и на транспорта , и от президента на Атлантическия клуб Соломон Паси. Автор на пощенската марка е Николай Михайлов, а на нея е изобразен популярния трабант на Соломон Паси, който се превърна в своеобразен символ на стремежа на България за членство в НАТО. \"Г-н Паси, 15 години ни делят от мига, в който вашите сълзи станаха символ на радостния момент на фона на Българския флаг и на флага на Алианса. Днешният повод ознаменуване с ново филателно издание\", коментира министърът на транспорта Росен Желязков. \"Имаме наистина много поводи за радост днес, защото от 2004 година, когато станахме съюзници в НАТО, ние последователно и трайно, всички правителства, сме отстоявали, че най-сигурния начин за мир и просперитет и сигурност в региона ни и за нашите съседи е политиката на отворените врати на НАТО\", каза на свой ред външният министър Екатерина Захариева.  Това е 11 пощенско издание, посветено на Алианса, като първата марка, свързана с НАТО, е била валидирана през през 1999 година.", "date": "2019.02.20", "title": "Трабантът на Паси цъфна върху пощенска марка по случай 15 години България в НАТО"}
{"url": "https://www.faktor.bg/bg/articles/novini/svyat/putin-spokoen-rusiya-shte-ima-internet-zapadnite-sluzhbi-nyamat-interes-da-ni-go-spirat", "text": "Руският президент Владимир Путин призна, че Русия е заплашена да остане без интернет. На среща с журналисти той заяви, че подобен ход, който зависи от други страни, ще доведе до огромни щети за страната. \"Заплаха от изключване от интернет съществува теоретично, тъй като е невъзможно да се предскажат действията на други страни\", каза Путин.  Путин призна, че подобен ход ще нанесе на онези, които решат да забранят достъпа на руснаците до мрежата, не само политически, но и икономически щети, както и неблагоприятно влияние върху работата на западните разузнавателни служби. \"Те седят там, това е тяхното изобретение, всички слушат, виждат и четат това, което казвате и натрупват тази информация. Те няма да направят това\", каза той. \"Въпреки това, като се има предвид, че на теория съществува такава възможност, Русия трябва да създаде независими мрежови сегменти\", подчерта президентът на Русия.", "date": "2019.02.20", "title": "Путин спокоен: Русия ще има интернет, западните служби нямат интерес да ни го спират"}
{"url": "https://www.faktor.bg/bg/articles/gruevski-e-v-spisaka-na-obvinyaemite-za-karvaviya-chetvartak", "text": "Бившият лидер на ВМРО-ДПМНЕ и министър-председател на Македония Никола Груевски е в списъка на обвиняемите за щурма на парламента в Скопие от 27 април 2017 г., известен като „кървавия четвъртък“, съобщава \"Истражувачката репротерска лабораторија\" – ИРЛ. Източници от прокуратурата разкриват пред ИРЛ, че Груевски, който избяга в Унгария, и бившият разузнавач Никола Бошковски, търсещ убежище в Гърция, са издирвани във връзка със събитията от пролетта на 2017 г. Припомня се, че по-рано в сряда македонските власти задържаха бившия председател на Събранието в Скопие Трайко Веляновски, Спиро Ристовски и Миле Янакиески във връзка с разследването за организирането на бурните протести в Скопие и последвалия щурм на парламента.  В рамките на процеса Никола Груевски бе определен за организатор на протестите. В заключителното си слово прокурорът Вилма Рускоска потвърди заключението, като се позова на показания от защитен свидетел. На 27 април 2017 г. Груевски бе извън страната – в командировка във Виена. Но по време на процеса бе прочено съобщение, което Груевски е изпратил на тогавашния директор на Бюрото за обществена сигурност Митко Чавков. „Добро утро, директор. Да ви информирам, в момента имам информация от лоялен колега албанец, че днес около 13:00 часа се планира нещо от другата страна, дали инцидент, дали гласуване насила за председател (на парламента). В момента нямам повече информация ”, гласи съобщението от Груевски до Чавков. По време на процеса бяха представени и други SMS и имейли от „Вайбър“, в които Трайко Веляноски като тогавашен председател на парламента, дава насоки как да се провеждат и организират протестите на „ За единна Македония“. В съобщение Веляноски казва, че ако трябва ще бъде направена и „жива стена“, но няма да бъде допуснато гласуването за председател на Събранието.  В други съобщения, които бяха представени по време на процеса, някои си „Деки“ пише на Веляноски, че МВР „има куршуми само за четири часа“. Никола Босковски е споменат от свидетеля Стефан Младеновски като човек, който е чакал пред парламента с автоматични оръжия. Александър Василевски - Нинджа, който също е обвиняем по делото, споменава името на Спиро Ристовски. Той свидетелства, че инструкциите са давани от „Христо Татарчев\", т.е. от партийното седалище на ВМРО-ДПМНЕ, а там „щабът\" е бил съставен от Биляна Бришковска, заместник-министър на правосъдието, Спиро Ристовски, Кирил Божиновски, Миле Янакиески и Митко Чавков.", "date": "2019.02.20", "title": "Груевски попадна в списъка на обвиняемите за „кървавия четвъртък“"}
{"url": "https://www.faktor.bg/bg/articles/lavrov-zapadat-beztseremonno-pridarpva-balkanski-darzhavi-kam-nato", "text": "Западът безцеремонно придърпва балкански държави към НАТО. Това предупреди руският външен министър Сергей Лавров по време на конференция в памет на починалия посланик на Русия в ООН Виталий Чуркин. Събитието се проведе в Дипломатическата академия към Министерството на външните работи, информира ТАСС, цитиран от news.bg. \"Западът настъпва с наглата си политика на придърпване на този регион към НАТО, като напълно пренебрегва народите на държавите, в допълнение пренебрегва уроците на историята или проста дипломатическа вежливост\", коментира Лавров. Руският министър също подчерта, че Москва отдавна и постоянно призовава за връщане към основите - връщане към основните принципи на международните отношения, поместени в Хартата на ООН и документите на Организацията за сигурност и сътрудничество в Европа, това са: суверенно равенство на държавите, ненамеса във вътрешните работи, въздържане от заплаха или използване на сила и разрешаване на конфликт с мирни средства. В началото на месеца посланиците на 29 държави от НАТО и Македония подписаха в Брюксел протокол за присъединяването на страната към организацията.", "date": "2019.02.20", "title": "Лавров се гневи: Западът безцеремонно придърпва балканските страни към НАТО"}
{"url": "https://www.faktor.bg/bg/articles/insult-pokosi-sazdatelyat-na-bbb-plamen-minchev", "text": "Внезапно почина бизнесменът Пламен Минчев, създател на марката на соковете ВВВ научи Dir.bg. Бизнесменът е бил в курорта \"Боровец\". Трагедията се е случила докато карал ски. По всяка вероятност Минчев е получил инсулт. Пламен Минчев, след като завършва Софийския университет през 1982 г. започва работа в БНТ - в предаването Всяка неделя. Самият той преди време в едно интервю казва: \"Винаги съм обичал журналистиката, но в един момент реших да погледна какво имам в джобовете си\".  В частния бизнес предприемачът навлиза като вносител, след което спечели доверието на гиганта \"ТетраПак\" и започва собствено производство на сокове в София и производство на прясно мляко в Ботевград. В годините води съдебни дела за марката. Той е абсолютен антипод на старата българска поговорка, че \"две дини под една мишница трудно се носят\". В един период от време той заема постовете президент на \"BBB груп\", директор на \"Лайнс\" ООД и председател на бизнесклуб \"Възраждане\". Става и президент на Българската федерация по тенис и на тази по подводен риболов. Колекционира риби и корали. Той се счита за един от най-богатите хора в България, но в последните 3-4 години не се появява в медиите, макар да смята, че журналистите имат изключително важна роля.", "date": "2019.02.20", "title": "Почина внезапно създателят на соковете ВВВ"}
{"url": "https://www.faktor.bg/bg/articles/rumen-radev-otiva-v-shveytsariya", "text": "На 21 и 22 февруари 2019 г. държавният глава Румен Радев ще бъде на официално посещение в Конфедерация Швейцария по покана на федералния президент Ули Маурер, съобщиха от президентския прессекретариат. Възможностите за насърчаване на търговско-икономическото и инвестиционно сътрудничество, партньорството на двете държави в сферата на образованието и науката, сътрудничеството в областта на  отбраната и сигурността, миграцията и други въпроси от дневния ред на двустранните отношения, ще бъдат сред темите, които българският държавен глава ще обсъди по време на срещите си в Берн. Българският държавен глава ще бъде посрещнат с официална церемония от швейцарския си колега Ули Маурер във военно-въздушна база \"Мейринген\". Двамата президенти ще ръководят пленарните разговори между официалните делегации на България и Швейцария, след което ще дадат съвместна пресконференция. Във военно-въздушна база \"Мейринген\" Румен Радев и Ули Маурер ще наблюдават учение \"Alpha Scramble\" - бърза реакция за излитане със самолети F/A18, в случай на аларма за нарушение на въздушното пространство на страната. В сградата на българското посолство в Берн, президентът Румен Радев ще разговаря с наши сънародници, които живеят и работят в Швейцария. По време на официалната визита българският държавен глава ще бъде придружаван от съпругата си Десислава Радева.", "date": "2019.02.20", "title": "Румен и Десислава Радеви на официална визита в Швейцария"}
{"url": "https://www.faktor.bg/bg/articles/grazhdani-izlyazoha-na-protest-sreshtu-proizvola-na-chastnite-sadebni-izpalniteli", "text": "Граждани се събраха пред сградата на Министерството на правосъдието на митинг-протест срещу произвола на частните съдебни извършители (ЧСИ), информира БГНЕС. Митингът е под наслов: \"Непознаването и неспазването на закона не е оправдание\". Недоволстващите искат ефективен контрол от страна на министерството над дейността на ЧСИ. Настояват и за адекватни наказания спрямо ЧСИ-тата, които нарушават закона. Протестът е организиран от Гражданско движение \"Покана за доброволно изпълнение\", Сдружение на потърпевшите от частните съдебни изпълнители и съдебната система \"Солидарност\". Сред лозунгите на протестиращите изпъкват: \"Правосъдието компроментира ЕС\", \"Незабавна проверка на всички дела на ЧСИ\", \"Оставка на главния инспектор към МП Георги Данков\".", "date": "2019.02.20", "title": "Граждани излязоха на протест срещу произвола на частните съдебни изпълнители"}
{"url": "https://www.faktor.bg/bg/articles/obshtestvo/zakon-i-red/tsatsarov-poiska-vss-da-osvobodi-voenen-sledovatel-zaradi-bukmeykarska-deynost", "text": "Главният прокурор Сотир Цацаров внесе в Прокурорската колегия на Висшия съдебен съвет искане за освобождаване на майор Георги Петров от заеманата длъжност \"военен следовател\" във Военно-окръжна прокуратура – София, заради осъществявана от него възмездна букмейкърска дейност, несъвместима със заеманата длъжност в орган на съдебната власт, съобщиха от прокуратурата. Искането се основава на информация, събрана при извършена от Военно – апелативна прокуратура проверка. Установено е, че след успешно завършено обучение за букмейкър, след 27.04.2018г. и към настоящия момент майор Георги Петров работи като букмейкър по договор за възлагане и извършване на букмейкърска дейност и споразумение за ползване на терминал в бекмейкърски пункт на \"Евробет\" ООД. Военният следовател Петров извършва дейност по събиране на залози за участие в хазартни игри и изплащане на печалби на участниците в игрите, срещу възнаграждение от 5% от брутната сума по направените залози. Установено е също, че майор Петров е бил упълномощен от дружество, собственост на неговата съпруга и е разпространявал от името на \"Евробет\" ООД и билети за моменталната лотарийна игра \"Лотария България\" срещу месечно възнаграждение в размер на 6% от стойността на продадените лотарийни билети. Главният прокурор Сотир Цацаров настоява Прокурорската колегия на ВСС да вземе решение за освобождаването на майор Георги Петров му от заеманата длъжност, тъй като осъществяваната от него възмездна букмейкърска дейност е несъвместима със заеманата длъжност в орган на съдебната власт.", "date": "2019.02.20", "title": "Цацаров поиска ВСС да освободи военен следовател заради букмейкърска дейност"}
{"url": "https://www.faktor.bg/bg/articles/eksperti-iskat-registar-na-firmite-proizvezhdashti-opasni-otpadatsi", "text": "29 тона опасни токсични отпадъци, които бяха изхвърлени край гара Яна, вече са извозени от специализирана фирма и прибрани в хранилище. Едно от изхвърлените вещества – натриев цианид, е силно опасно и може да доведе до блокиране на клетъчното дишане. Случаят не е изолиран, а експертите настояват за контрол на фирмите, които съхраняват отпадъци, на всеки 5 години и дори за отнемане на лицензи при констатирани нарушения. Според изпълнителния директор на „Балбок инженеринг“ Ралица Ангелова ситуацията край Гара Яна е била кризисна. „На площ от около 100-150 квадратни метра на терен с много голям наклон – 70 градуса, бяха изхвърлени отпадъци, половината от които са индустриални химични вещества – окисляващи се, запалими, токсични и корозивни. Другата част са смесени производствени отпадъци – бои, лакове, утайки, твърди и течни вещества. Варелите бяха натрупани един върху друг, което постави екипа в изключително трудни условия. Тези вещества са опасни не само, защото са токсични, но и заради количеството – 29 тона, и начина, по който бяха изхвърлени“, коментира пред БНР д-р Ангелова. „Отпадъците са извозени до лицензирана площадка, където ще бъдат съхранявани при безопасни условия, докато бъдат унищожени. Мястото е почистено и  няма опасност за хората“, заяви Ина Цветанова, старши експерт „Управление на отпадъците и опазване на водите и околната среда“ в Столичната екоинспекция. Експертите са проверили склада, в който са били съхранявани опасните отпадъци, преди да бъдат изхвърлени край гара Яна и нарушения не са открити. Водят се процесуално-следствени действия, които да установят кой е отговорен за нерегламентираното изхвърляне на отпадъците, допълни Ина Цветанова. Тя коментира, че случаите на изхвърляне на химически вещества и на отпадъци през последните години зачестяват, което е предпоставка за увреждане на околната среда. Според д-р Ралица Ангелова има проблем с контрола за спазването на закона, който посочва, че отпадъците, които трябва да бъдат обезвредени, може да бъдат съхранявани до 1 година, а тези, които подлежат на рециклиране – до 3 години. Тя посочи, че икономическите субекти, които генерират опасни отпадъци, се стремят да се отърват от тях на възможно най-ниска цена и така попадат на съмнителни фирми. Д-р Ангелова допълни, че се надява да бъде потърсена отговорност не само на конкретния извършител, но и на всички, които волно или неволно са замесени. Собственикът на склада, от който са излезли опасните отпадъци, е разпитан и освободен под гаранция. Според д-р Ангелова са необходими законодателни промени и създаване на регистър на фирмите, които генерират опасни отпадъци, което ще предпоставка за по-добър контрол.", "date": "2019.02.20", "title": "След кризисната ситуация край Гара Яна експерти искат регистър на фирмите за отпадъци"}
{"url": "https://www.faktor.bg/bg/articles/izlozhba-za-3-mart-orazhieto-na-svobodata-pokazva-sabya-na-botev-i-nozh-na-levski", "text": "Личното оръжие на дейци на националноосвободителното движение\" ще бъде представена в зала \"Коджакафалията\" на КЦ \"Морско казино\" в Бургас. Тя ще бъде открита на 1-ви март от 18 часа.  Най-популярните символи на съзаклятията в националноосвободителните борби на българското население срещу Османското иго са евангелието, над което се произнася клетвата, с кръстосани върху него нож и револвер. Вярата, хладният поглед на разума и избухващата от сърцето безгранична обич към родното се съчетават в изконната жажда за свобода, за свое, модерно и уредено Отечество. И така е от създаването на България до днес. Само по себе си оръжието, без здравите устои на вярата в правото дело, без вярата в чистата и свята република, която се грижи за всеки свой гражданин, би било символ не на гордост, а на разруха... Затова експозицията, която ще ви представят Община Бургас и Националният Военноисторически музей, със съдействието на РИМ-Бургас, събира оръжия, документи и художествени произведения, отразили последните, най-трудните крачки към Освобождението... Сабите на Христо Ботев, Велчо Атанасов и Христо Иванов - Големия, пистолетите на Димитраки Петрович, Ильо Войвода и Панайот Хитов, мушкет на Капитан дядо Никола, тесак на Захари Стоянов и нож на Васил Левски са сред реликвите от фонда на НВИМ, които ще дойдат в Бургас. За събитията от времето на Руско-турската война от 1877-1878 г. пред нас ще \"свидетелстват\" картини на художниците Верешчагин, Васнецов, Манизер, Поленов и др, информира БНР. Личното оръжие на дейците на освободителното движение, картините от НВИМ, както и документите и артефактите от РИМ - Бургас, ще останат в Бургас до 31 март. Изложбата се посвещава на националния празник 3-ти март и всеки ще може да я разгледа при вход свободен.", "date": "2019.02.20", "title": "Изложба за 3 март  \"Оръжието на свободата\" показва сабя на Ботев и нож на Левски"}
{"url": "https://www.faktor.bg/bg/articles/zashtitnitsi-na-zhivotnite-pusnaha-brutalna-deklaratsiya-za-smartta-na-karl-lagerfeld", "text": "Организацията за етично отношение към животните PETA показа неочаквана жестокост, публикува брутална деклараоция, свързана със смъртта на легендарния дизайнер Карл Лагерфелд, който си отиде вчера на 85 години. Написаха  в Туитър: \"Карл Лагерфелд си отиде и смъртта му белязва края на една ера, когато кожените дрехи бяха виждани като нещо, което трябва да се притежава. От PETA изпращаме съболезнования до нашите обичани другари в битката.\" Потребителите в социалните мрежи бяха шокирани от съобщението и веднага определиха организацията като \"жестока\", \"неморална\" и \"лишена от всякаква класа\". Хората веднага съзряха в изявлението опит за реклама на гърба на починал човек. Творческият директор на \"Шанел\" и \"Фенди\" има дълга модна история в използването на кожи. През 2001 година член на PETA опита да замери дизайнера с торта, но вместо това уцели Калвин Клайн.", "date": "2019.02.20", "title": "Защитници на животните пуснаха брутална декларация за Лагерфелд"}
{"url": "https://www.faktor.bg/bg/articles/sport/p-kolev-dalgovete-na-levski-sa-32-miliona-leva", "text": "\"Вече са платени 3 милиона от дълговете на \"Левски\", а дълговете общо са 32 милиона лева, съобщи пред бТВ изпълнителният директор на \"Левски\" Павел Колев. По думите му, до натрупването на милионите дългове се е стигнало заради \"некомпетентното управление\" на Спас Русев. \"Предполагам, че на Общото събрание на 6 март за собственик на \"Левски\" ще бъде обявен Васил Божков\", каза още Колев.  \"Първоначално влизането ми в новия Управителен съвет бе със задача да се направи одит. Откриха се дългове от над 32 млн. лева, натрупани с лекота заради некомпетентно управление. Парите са харчени погрешно, с меко казано странни решения - привличане на футболисти с високи заплати за България и неплащане на данъци. Направен е опит \"Левски\" да се конкурира с \"Лудогорец\" с даване на големи заплати на предполагаеми звезди, които не го заслужават\", коментира той. \"Има различни счетоводни техники, така че да се направят тези задължения да изглеждат 18 млн. Давани са заеми, които са дължими към различни кредитори. Не става дума само за БТК. Не съм видял схема за източване на клуба\", добави той. \"Трябва да се направи един много тежък оздравителен процес, защото \"Левски\" е клуб с традиции и не можем да се откажем от борбата за титлата\", каза Колев. \"Евролицензът не е заплашен. Най-важният срок е 5 март, когато трябва да изпратим документите до УЕФА. Предстои да се изплатят дълговете към държавата, а пред УЕФА трябва да бъдат представени копия от платежни документи за погасяване на дълговете към държавата и кредиторите или споразумение с тях\", съобщи той. \"Ще ни трябва поне година, година и половина, за да се преборим за оцеляването на \"Левски\", завърши Колев.", "date": "2019.02.20", "title": "П. Колев: Дълговете на \"Левски\" са 32 милиона лева"}
{"url": "https://www.faktor.bg/bg/articles/krasimir-anev-grabna-zlatoto-na-20-km-na-evropeyskoto-v-belarus", "text": "Фантастичен Красимир Анев. Българинът спечели златото на европейското първенство по биатлон в Минск-Раубичи (Беларус) в индивидуалната дисциплина на 20 километра. Анев направи само една грешка на стрелбището от положение прав. Той дълго време вървеше на трета позиция, но продължи да се бори за всеки изстрел и всеки метър. Така той излезе начело след четвъртата стрелба с аванс от 20 секунди пред норвежеца Тарей Бьо. В последната обиколка Краси изстиска всичко от себе си и независимо от силното бягане на Бьо, успя да съхрани 3.7 секунди от аванса си. Бронзовият медал също замина за Норвегия. Ендре Стрьомсхайм финишира на 11.1 секунди зад българския шампион. Стрьомсхайм водеше, но за щастие направи грешка при последната си стрелба. Димитър Герджиков не можа да разгърне потенциала си. Той направи 3 грешки в първата стрелба и 4 във втората. Тези пропуски, носещи 7 наказателни минути, го накараха да се откаже преди третата обиколка. Владимир Илиев завърши на 23-о място с 6 грешки и изоставане от 3:57.1 минути. 1. Красимир Анев (България)  53:18.1  0+1+0+0 2. Тарей Бьо (Норвегия)    +3.7 сек.  0+0+1+2 3. Ендре Строьмсхайм (Норвегия)  +11.1 сек.  0+1+0+1 4. Ондржей Моравец (Чехия)  +22.4 сек.  0+2+0+0 5. Матвей Елисеев (Русия)  +1:29.5  0+2+0+0 6. Карол Домбровски (Литва)  +2:16.5  0+0+0+2 23.Wладимир Илиев (България) +3.57.1  0+3+2+1", "date": "2019.02.20", "title": "Красимир Анев грабна злато на Европейското първенство в Беларус"}
{"url": "https://www.faktor.bg/bg/articles/spored-desi-banova-ima-bozhiya-namesa-v-izbora-na-imenata-na-detsata-y", "text": "Абсолютно сама синоптичката Деси Банова-Плевнелиева отглежда новороденото си бебе, пише в. “България Днес”. Настоящата съпруга на президента Росен Плевнелиев не иска да се довери на помощта на бавачки и без чужда помощ обгрижва 5-месечния си син Йоан. Момченцето се появи на бял свят на 1 октомври миналата година и напълно е завладял ежедневието на семейство Плевнелиеви. Още с раждането Банова била категорична, че сама ще си гледа децата и не дава да се спомене за намесата на бавачки в грижите за малчуганите. Тя се доверява само на съпруга си и майка си Лили, които я отменят в отглеждането на Йоан. Банова реши да слезе от ефир много преди да й проличи коремът, за разлика от своите колежки Никол Станкулова и Гери Малкоданска, които въпреки бременността си до последно водеха прогнозата за времето. Въпреки че отдавна са преминали през първите трепети на родителството, Банова и Плевнелиев не се отделят от бебето. От първия си брак Деси има дъщеря Йоана, а Плевнелиев - двама синове. “Аз кърмя, а кърменето помага за фигурата на жената. Освен това се храня здравословно, правя упражнения с бебето и гледам да съм активна”, сподели Банова месеци след като роди. Само преди дни русокоската чукна 39 г., но не спретна пищен купон, а си остана вкъщи. Синоптичката се оправда с непрестанните грижи за сина си. Тя сподели, че бебето й отнемало цялото време и трудно се заангажира с други дейности. “Благодаря от сърце на всички за прекрасните пожелания! Извинете ме, че не отговарям персонално, но с бебчо е малко трудничко. Трогнахте ме до сълзи и ми стоплихте душата! Нека да ви се връща цялата тази позитивна енергия! Много прегръдки от мен!”, написа Деси дни след празника си в мрежата. Това даде повод за коментари, че Деси не е чествала празника си и не се ползва от материалните блага на съпруга си, като отказва да наема помощници в отглеждането на детето си. Любопитен факт е, че и двете деца на Деси Банова са кръстени на св. Йоан. “Винаги съм харесвала това име и за момче, и за момиче. В началото много се чудех, защото наистина е малко странно Йоанна и Йоан, но го споделих с Росен и той много го хареса”, разказа Банова. И добави: “При различни посещения и във Франция, и в Германия, влизайки в катедрала, първото нещо, което виждах, беше св. Йоан. Най-интересното е, че Йоан се роди на 1 октомври, когато се чества св. Йоан Кукузел и всъщност той си дойде с името”. Според синоптичката има Божия намеса в избора на имената на децата й.", "date": "2019.02.20", "title": "Деси Банова гледа бебето сама"}
{"url": "https://www.faktor.bg/bg/articles/v-rim-podrediha-izlozhba-v-pamet-na-nepoznatata-u-nas-marusya-kalimerova", "text": "Елегантно студио за елегантна и изискана експозиция. По проект на Асоциация Texfilart, Изкуството по света, посветен на творчеството на Маруся Калимерова, художничка с международна слава, българка по произход, по-известна като Мари Драганов. Изложбата „Концерт в бяло и черно“ в памет на Маруся Калимерова, която ни напусна преждевременно през ноември 2017 г., бе представена от 18 до 20 януари 2019 г. с голям успех сред почитателите на изкуството в ателието EmisferoArte Studio на Роберта Петранджели в Рим. Двадесет и три произведения, изпълнени oт хартия, които са не са сред  известните творби на Маруся, и инсталация, изработена от текстил и хартия, представени за пръв път пред широката публика, привличат вниманието към художничката, която е част от международния елит на световното изкуство. Става дума за работа с материята, плод на неспирните творчески търсения на художничката до последния й дъх, свидетелство за дълбока любов, страст, чувствителност и въображение. Използваната от нея хартия е много качествена: Fedrigoni, Fabriano, които са вид китайска или японска оризова хартия, широко прилагани в Далечния Изток в калиграфското изкуство и художественото творчество. В експозицията присъстват две творби, вдъхновени от неповторимото японско изкуство. Сред  произведенията, вдъхновени от известни личности, са две творби, посветени на бащата на италианската литература Данте Алигери и в памет на двамата българи - автори на кирилицата, Светите братя Кирил и Методий. В изложбата са представени и няколко работи на Маруся от цикъла „Мостове на паметта“, тема, скъпа за художничката, които отразяват търсенията й в текстилното изкуство през годините на нейната зрялост като творец.  Насърчена от професор Бруно Мантура, бивш заместник-директор на Националната галерия за съвременно изкуство в Рим, по чиито думи текстилецът е способен да таче с всичко, Маруся прилага принципите на тъкаческото изкуство върху хартия още през 2009 г. С изключителна сръчност на ръцете си разработва собствена сложна техника, с което допринася за развитието на световното съвременно изкуство в постигане на триизмерни форми. „Мнозина се опитват да я имитират - безуспешно, защото им липсват онези умения, съчетани с чувствителността и въображението, типични за Маруся, която създаваше красота и неповторимост, ценени от зрители и изкуствоведи“, казва сестра й Таня, куратор на изложбата. Маруся Калимерова завършва Академията за изящни изкуства в София. През 2009 г. се премества да живее постоянно в любимия си Рим, където успява да реализира своята креативност в колективни и персонални изложби и да участва във важни събития в най-престижните места в столицата на Италия като: Монументалния комплекс Сан Микеле а Рипа, Палацо Венеция, Палацо Валентини, Палацо Мафей - Марескоти, Националния музей на Кастел Сант Анджело, Музея на Ара Пачис, Базиликата на Сан Клементе, Библиотеката на Круиза и Библиотеката Казанатенсе (Министерство на културата), а извън Рим - в Скудерия Алдобрандини (Музей на Тусколана) на Фраскати, Археологическия музей на Анцио, Замъка 500° в Акуила, Замъка на Санта Севера, Музея на текстилното изкуство на Киери (Торино). Творбите на Маруса са собственост на национални галерии, министерства, банки, частни и обществени колекции по целия свят: Австрия, Белгия, България, Франция, Гърция, Германия, Япония, Италия, Англия, Кувейт, Испания, Унгария, САЩ. Тя е почетен член на сдружения за изкуство и международни фондации: Съюз на българските художници; Есенния салон на Париж; Център за изучаване на историята и консервация на текстила в Италия; Арелис - асоциация за създаване и разпространение на текстилното изкуство, Париж; Албум на италианските художници и скулптори; Сдружение на жените текстилки Арт, Маями (САЩ) и Мадрид (Испания).  Художничката с български произход е наградена със званието академик кореспондент на Папската академия „Тиберина“ и е член е на Фонда за художниците, както и директор и консултант на Международната асоциация Texfilart. Художничката е отличена с множество италиански и международни награди, включително Сребърен медал на Провинция Рим и Награда „130 години дипломатически отношения между България и Италия“.  Освен това е работила е за големи американски текстилни къщи, за обложки на компакт дискове, за сценични и филмови продукции. За Маруся Калимерова и професионалното й израстване, освен проф. Бруно Мантура, цитиран по-горе, са писали редица известни изкуствоведи, сред които проф. Клаудио Стринати (бивш директор на Римския музей и Палацо Венеция), проф. Антонио Паолучи (бивш директор на Ватиканските музеи), проф. д-р Емануеле Ф. Емануеле (почетен президент на Международната фондация „Терцо Пиластро Интърнешънъл“). Въпреки сериозното си заболяване, в края на живота си художничката концентрира силите си, посвещавайки се на дидактиката. Намерението на инициаторите на изложбата е тя да се превърне в първата от поредица експозиции, които да запознаят ценителите на изкуството с личността, творчеството и изключителния талант на Маруся Калимерова, художничка, която ще остане пример за пълната си отдаденост на изкуството в непрекъснато търсене на нови идеи, техники и форми.", "date": "2019.02.20", "title": "Рим подреди изложба в памет на непознатата в България Маруся Калимерова"}
{"url": "https://www.faktor.bg/bg/articles/pogrebvat-shaban-shaulich-s-pari-v-raka-i-kasket-na-glavata", "text": "Искам да ме погребете с пари в ръка и каскет на главата, това е поискал Шабан Шаулич, написа сръбският в. Блиц. Изданието от Белград разкри какво пише в завещанието на известния певец. \"Искам да бъда изпратен в отвъдното с каскет на главата и да ми сложите пари в ръката. Това са нещата, без които не мога\", се посочва още в документа, който легендарният музикант е съставил три месеца преди да си отиде от този свят след катастрофата в Западна Германия. В последната си воля Шаулич е определил как да се разпредели имуществото му. Вдовицата Гордана Шаулич онаследява сметките на съпруга си, които се оценяват на 500 000 евро. Тя ще получи и луксозната вила на покойния в северния сръбски град Кърчедин. Трите апартамента в Белград са поделени между децата му - Санела, Михайло и Илда. Тленните останки на Шаулич се очаква да бъдат транспортирани утре. Поклонението е насрочено за петък на обяд в кметството на Белград.", "date": "2019.02.20", "title": "Погребват краля на сръбската музика с пари в ръка и каскет на главата"}
{"url": "https://www.faktor.bg/bg/articles/ninova-nyama-da-vzimame-pari-i-da-polzvame-koli-dokato-sme-izvan-ns", "text": "\"Няма да взимаме пари, няма да се возим на служебни коли, докато сме извън парламента\". Това заяви пред медиите на пресконференция лидерът на БСП Корнелия Нинова. Тя подчерта, че решението червените депутати да напуснат парламента е взето от Националния съвет на партията и пак пленумът трябва да реши те да се върнат в пленарната зала.  В социалните мрежи веднага започнаха майтапи и догадки, дали след като Нинова слезе от колите, няма да се придвижва на кон. Загрижени социалисти пък я предупреждават да пътува по всякакъв друг начин, само не и с такси. Не е тайна, че голяма част от червените депутати не са доволни, че лидерката им на практика ги лишава от 3 заплати или около 15 000 лв. Политологът Румяна Коларова предупреди пред Faktor.bg още в понеделник, че председателката на социалистите ще ги качи в автобуси, за да обикалят сред хората и да правят предизборна кампания за ЕП два месеца преди официалното ѝ начало.", "date": "2019.02.20", "title": "Нинова къса нервите на депутатите си: След заплатите им спря и колите"}
{"url": "https://www.faktor.bg/bg/articles/malina-krumova-oglavyava-novata-agentsiya-za-patna-bezopasnost", "text": "Правителството определи днес Малина Крумова за председател на Държавна агенция „Безопасност на движението по пътищата“, съобщи пресслужбата на Министерски съвет. Тя работи от октомври 2018 г. по създаването на тази агенция. Малина Крумова започва да работи по проекти и програми от 1998 г. От 2007 г. е експерт в Управляващия орган на Оперативна програма „Околна среда“ към Министерството на околната среда и водите. През 2009 г. е назначена за директор на дирекция и ръководител на тази оперативна програма. В периода от 13 март 2013 г. до 29 май 2013 г. е назначена за заместник-министър на околната среда и водите в правителството с министър-председател Марин Райков. От ноември 2014 г. участва в координацията на Европейските структурни и инвестиционни фондове, както и в групата на високо равнище на Европейската комисия за опростяване на кохезионната политика. Ръководи дирекция „Централно координационно звено“ до януари 2017 г., когато е назначена за служебен заместник министър-председател, отговарящ за европейските фондове. На 9 май 2017 г. е назначена за заместник- министър на регионалното развитие и благоустройството.", "date": "2019.02.20", "title": "Малина Крумова оглавява новата Агенция за пътна безопасност"}
{"url": "https://www.faktor.bg/bg/articles/zaharieva-pred-pochetnite-konsuli-rabotim-za-podobryavane-na-vizovite-usloviya-za-da-ne-strada-biznesa", "text": "Вицепремиерът и министър на външните работи Екатерина Захариева прие ръководството на Асоциацията на почетните консули, информираха от пресцентъра на МВнР. На срещата министър Захариева обсъди възможностите за съвместна работа в сферата на международните и икономически отношения на страната ни. ,,Българската външна политика трябва да бъде икономически насочена. На всички заминаващи посланици казвам, че икономиката на страната ни е топ приоритет. България трябва да бъде добре. Това може да става чрез култура и туризъм, което би допринесло за развитието на българския бизнес'', подчерта външният ни министър. Екатерина Захариева посочи, че Министерството на външните работи усилено за подобряване на визовите услуги, за да не страда българският бизнес. ,,Разширяваме визовите центрове в Русия на над 50, в Китай – на над 15, в Индия от март ще имаме изнесени визови центрове, за Виетнам са в ход преговори в момента'', посочи министърът. Екатерина Захариева информира ръководството на Асоциацията на почетните консули, че по инициатива на министерството през октомври ще бъде организирана среща  на всички почетни консули, представляващи България по света. Подобен форум би допринесъл  за привличане на инвестиции към България. ,,Смятам, че почетните консули могат да вършат чудесна работа и го правят. Благодарна съм на много почетни консули за подпомагането на развитието на българския бизнес“, подчерта министър Захариева.", "date": "2019.02.20", "title": "Захариева пред почетните консули: България работи за подобряване на визовите условия, за да не страда бизнеса"}
{"url": "https://www.faktor.bg/bg/articles/novini/balgariya/paradoks-ot-pozitano-20-prashtat-kandidati-za-nov-sastav-na-tsik-v-ns-no-nyamalo-da-glasuvat-za-tyah", "text": "Корнелия Нинова обясни защо се инати и няма да влезе в парламента пред БТВ. По думите ѝ ГЕРБ са прегазили закона, отнели са правата на хората за преференциално гласуване и се е отменило решението да се обжалват пред Върховния административен съд решения на комисиите. Тя припомни, че решението да бойкотират НС е взето от Националния съвет на БСП, на който са присъствали и депутатите на левицата.  „Не става въпрос за интереса на БСП, ГЕРБ или на БСП. Не ви агитирам да гласувате за БСП. Не трябва да допускаме една партия, независимо коя е тя, да въведе диктатура“, каза още Нинова. Тя щяла да предложи свои хора за нов състав на ЦИК, но към този момент нямало да си ги гласува в парламента. Трябвало това да реши Националният съвет на партията. Нинова допълни, че ще се срещне със съпартийците си, за да уточнят графика за обиколките в страната.  По думите ѝ, тя се опитва да спаси парламентаризма. На въпрос на Цветанка Ризова как точно ще го направи, като не ходи на работа, червеният лидер уточни, че със съпартийците си не искали да са съучастници в законодателството. „Ние искаме предсрочни парламентарни избори. Каквото реши народът, ако прецени, че иска да управлява Бойко Борисов и да живее така, ще се съгласим“, каза още лидерът на БСП.    \"Темата за избор за водач на листата на Евроизборите ми е безинтересна. Приели сме правила. Сергей Станишев не е декласиран. В момента вървят номинациите, изчакайте до март, за да ви кажем\", коментира Нинова. Тя допълни, че не води лична битка срещу Станишев, а решението срещу Истанбулската конвенция е взето от \"столетницата\". Корнелия Нинова е казала на съпартийците си да не я номинират за евродепутат.", "date": "2019.02.20", "title": "Парадокс: От \"Позитано\" 20 пращат кандидати за нов състав на ЦИК в НС, но нямало да гласуват за тях"}
{"url": "https://www.faktor.bg/bg/articles/prokuratura-v-skopie-zaev-i-vanshniyat-ministar-ne-sa-predateli", "text": "Македонските премиер Зоран Заев и външен министър Никола Димитров не са предатели, предаде сръбското радио Б92. Днес прокуратура в столицата на балканската държава  Скопие се произнесе по иск на лидера на Световния македонски конгрес Тодор Петров. Той се обяви в защитник на македонците извън границите на югозападната ни съседка и през септември обвини министър-председателя и първия дипломат в предателство на националните интереси и нарушаване на конституцията на страната с подписването на Преспанското споразумение.  \"Сключването на историческия документ не е нарушение на нито един закон на страната и на нито една норма на международното право\", заявиха юристите и отклониха иска. Заев и гръцкият премиер Алексис Ципрас през лятото се разбраха бившата югославска република да промени името си, а Атина в замяна вдигна блокадата си за членството на Македония в Европейския съюз и НАТО.", "date": "2019.02.20", "title": "Прокуратурата в Скопие: Зоран Заев  и Никола Димитров не са предатели"}
{"url": "https://www.faktor.bg/bg/articles/analizator-demokratite-shte-yadosat-horata-ako-izgonyat-s-impiychmant-tramp", "text": "Демократите трябва да си дават сметка, че ако изгонят Тръмп по неполитически причини от Белия дом, хората ще се ядосат. Трябва да си дават сметка и че няма да имат достатъчно сенатори и конгресмени, които да изгонят Тръмп чрез процедура по импийчмънт. Това каза в студиото на Би Ти Ви директорът на Института по дясна политика Мартин Табаков. По думите му във върховния съд има консервативно мнозинство, което ще реши законно ли е решението на Доналд Тръмп за извънредното положение, но по-скоро очаква президентът на САЩ да получи подкрепа там. Лично той не очаква изненади по отношение на този казус. Желанието на американския президент този калкулиран риск да няма как да материализира в по-голяма степен идеологията на Тръмп от тази стена. Това има отношение не само към нелегалния трафик, но и към наркотрафика. 80% от наличните в САЩ наркотици влизат от това място, посочи политическият анализатор. Първият акт, с който един нелегален емигрант влиза в САЩ, е извън закона. Рано или късно тези хора опират до социалните служби. Когато говорим за тази стена, сметката е относително ниска в сравнение със социалните плащания, които трябва да бъдат извършени. Тръмп в този случай не е изключение, а по-скоро е последователен спрямо партията, която го е излъчила, подчерта Мартин Табаков.", "date": "2019.02.20", "title": "Анализатор: Демократите ще ядосат хората, ако изгонят с импийчмънт Тръмп"}
{"url": "https://www.faktor.bg/bg/articles/nato-othvarli-zaplahite-na-putin-nareche-gi-nedopustimi", "text": "НАТО отхвърля като недопустими заплахите на руския президент Владимир Путин да насочи оръжия към ключови центрове на западния алианс. Това заяви говорител на НАТО, цитиран от ДПА. В изявление Пиърс Казалет призова Русия \"да се съсредоточи върху спазването на Договора за ликвидиране на ракетите със среден и малък обсег\". Противорактетните системи \"Иджис ашор\" в Румъния и Полша са \"напълно съвместими\" с това споразумение от 1987 г., подчерта той, цитиран от БТА. Казалет нарече руските твърдения, че противоракетните системи на НАТО в Източна Европа нарушават договора, \"безсрамен опит да отклонят вниманието\" от нарушенията на Русия. \"НАТО няма намерение да разполага в Европа нови ядрени оръжия с наземно базиране\", каза говорителят на северноатлантическия съюз в отговор на днешната реч на Путин пред руския парламент.", "date": "2019.02.20", "title": "НАТО отхвърли заплахите на Путин, нарече ги \"безсрамен опит да отклони вниманието\" от нарушенията на Русия"}
{"url": "https://www.faktor.bg/bg/articles/novini/balgariya/desislava-atanasov-s-povedenieto-si-kam-makedoniya-bsp-otnovo-dokaza-che-e-proruska-partiya", "text": "„Повече от 2 часа дебатирахме експертно ветото на президента. Ако и колегите на БСП присъстваха, щеше да има още по-широк дебат\". Това каза пред БНТ депутатът от ГЕРБ Десислава Атанасова по повод ветото на Румен Радев за Закона за личните данни.  \"БСП винаги ще намери мотив да отсъства, но беше груба грешка, че днес не присъства на ратификацията за присъединяването на Северна Македония към НАТО. С действията социалистите показват, че са проруска партия и не е нужно да убеждаваме обществото в това. БСП в момента е извънпарламентарна опозиция\", конастатира Атанасова.  Тя обясни повторните поправки на Изборния кодекс с факта, че управляващите се съобразяват с мнението на хората, което е било негативно. По думите ѝ новината, че не може да се обжалват решения на ЦИК, както твърдят \"социалистите\" в съда е фалшива. Атанасова каза още, че от ГЕРБ изчакват решението на Румен Радев и дали президентът ще наложи вето над промените в Изборния кодекс.  \"Не сме виновни, че ни няма в пленарната залата, защото се прие позорен Изборен кодекс. Аз подкрепих съм Закона за личните данни, оказа се, че съм подведен от парламентарната комисия\", отговори Георги Свиленски от БСП. \"Тепърва предстоят много важни гласувания, на които няма да присъстваме. Искаме да се върне целият Изборен кодекс, както си беше\", каза още червеният депутат.", "date": "2019.02.20", "title": "Десислава Атанасов: С поведението си към Македония БСП отново доказа, че е проруска партия"}
{"url": "https://www.faktor.bg/bg/articles/pravoslavnata-tsarkva-na-kipar-podkrepi-avtokefaliyata-na-tsarkvata-na-ukrayna", "text": "Кипърската православна църква обяви, че подкрепя правото на Украинската православна църква на независимост (автокефалия), която беше предоставена от Вселенския патриарх Вартоломей през миналия месец, целейки да излекува нейните разделения, съобщава \"Асошиейтед прес\". Светият синод на кипърската църква също така заяви, че патриарх Вартоломей трябва да вземе предвид \"чувствителността\" на руснаците, чиито корени във вярата произлизат от Украйна. Той допълва, че патриархът трябва да осигури на руските вярващи някаква степен на \"пълномощия\" в Украйна, което може да стане чрез назначаването на пратеник или създаването на руски манастир там. Решението на украинската църква да се отдели от Московската патриаршия след близки връзки в продължение на повече от три столетия, разгневи Русия. Руската църква прекъсна отношенията си с Вселенския патриарх, когото кипърската църква е критикувала остро.", "date": "2019.02.20", "title": "Православната църква на Кипър подкрепи автокефалията на Украинската църква"}
{"url": "https://www.faktor.bg/bg/articles/dps-shte-se-registrira-izbiratelno-v-parlamenta", "text": "\"Всяка сутрин ще решаваме дали ще се регистрираме в Народното събрание. Първо ще видим какъв е дневният ред, а след това ще преценим, дали да влезем в пленарната зала\". Това заяви пред БНТ депутатът от ДПС Халил Летифов.  Той допълни, че днес с колегите му не са гласували по повод ветото на президента Румен Радев за Закона за личните данни. \"Ние искаме за справедлив праг за преференциите, както и да се премахне точката за уседналост, с която се лишават от гласуване 2 млн. души. Това е противоконституционно\", каза още Летифов.  По думите му, с преференциите в листите много по-лесно се прокарва корпоративният вот. От ДПС имали свое предложение за променив Изборния кодекс.", "date": "2019.02.20", "title": "Депутатите от ДПС ще се регистрират избирателно в парламента"}
{"url": "https://www.faktor.bg/bg/articles/temenuzhka-petkova-balgariya-shte-uchastva-kato-aktsioner-v-izgrazhdaneto-na-terminala-pri-aleksandrupolis", "text": "България разполага с изключителното предимство, че през региона на Югоизточна Европа преминава Южният газов коридор – четвъртият коридор за газови доставки за Европа. Той укрепва енергийната сигурност не само на нашата страна, а и на целия Европейски съюз. Това каза министърът на енергетиката Теменужка Петкова пред участниците в петото заседание на Консултативния съвет за Южния газов коридор, което се провежда в гр. Баку, Азербайджан, съобщиха от пресцентъра на Министерство на енергетиката.  В изказването си по време на форума енергийният министър акцентира върху усилията на българското правителство за изграждане на липсващата инфраструктура и завършване на междусистемната свързаност в региона като ключово условие за гарантиране на енергийната сигурност. По думите й с огромно геостратегическо значение за диверсификацията на газовите доставки е изграждането на интерконектора Гърция – България – ключово звено от Южния газов коридор и от съвместната инициатива на Гърция, България, Румъния и Унгария за изграждане на Вертикалния газов коридор за доставки от юг към север. Петкова информира участниците във форума, че правителството планира същинските строителни работи по проекта да започнат в средата на тази година и да приключат през 2020 г. в синергия с пуска на газопровода ТАР. \"Оценка за важността на проекта бе направена и от страна на Сандра Удкирк – заместник - помощник секретар в Бюрото за международно енергийни въпроси към Държавния департамент на САЩ: Бъдещото завършване на междусистемната връзка с Гърция ще е исторически момент за целия Европейски съюз\", каза тя пред участниците във форума.  \"Интерконекторът Гърция - България се реализира в синергия и с други бъдещи проекти в региона, включително терминала за втечнен природен газ при Александруполис\", подчерта енергийният министър и допълни, че България ще участва чрез „Булгартрансгаз“ като акционер в неговото изграждане. Така ще можем да си осигурим доставки и от по-далечни дестинации, включително и от САЩ. Теменужка Петкова запозна участниците в срещата и с концепцията за изграждане на газов хъб в страната, която е в пълен синхрон с проектите за развитие на Южния газов коридор. \"Тази концепция се реализира в контекста на европейските цели за изграждане на взаимосвързан и единен общоевропейски газов пазар\", подчерта енергийният министър.  \"България е неразделна част от Южния газов коридор и ще продължи приоритетно да работи по газовите проекти, които осигуряват реална диверсификация на източниците и маршрутите за доставка на природен газ\", увери Петкова.", "date": "2019.02.20", "title": "Теменужка Петкова: България ще участва като акционер в изграждането на терминала при Александруполис"}
{"url": "https://www.faktor.bg/bg/articles/tsentralnite-banki-v-panika-prestana-da-raboti-krivata-na-filips-kakto-dosega", "text": "Класически закон на икономическата теория, известен като Кривата на Филипс, вече не работи както досега. Тази констатация правят експерти, цитирани от Bloomberg.  Както е известно и на студентите от първи курс специалност икономика, тази крива показва обратната зависимост между инфлацията и безработицата, тоест, колкото по-бързо растат цените, толкова повече намалява безработицата. Тази зависимост десетилетия наред служеше за основа на провежданата от държавите икономическа и монетарна политика. Сега нещата явно се променят и това безпокои Централните банки на големите държави и е предмет на постоянни дискусии. Според Кривата на Филипс търсенето на работници и служители води до повишение на работните заплати, което оскъпява продукцията и вдига цените на дребно, за да се покрият разходите. Така основният извод е - понижаването на безработицата трябва да увеличи инфлацията. Точно това в момента не се наблюдава в световната икономика. Имаме търсене на работна ръка в повечето от развитите икономики, но това не се отразява съществено на заплатите, това е глобален проблем и означава ,че нещо се променя в икономическия механизъм. Според Филип Лоуи, шеф на Резервната банка на Австралия, в световната икономика се появява нова норма и повишението на заплатите вероятно ще започне при много по-ниски нива на безработицата, от тези, които са в момента във водещите държави. Едно от възможните обяснения за тези промени е свързано с навлизането на нови технологии и глобализацията на световната икономика, както и несигурното бъдеще. Сега надеждата на банкерите е да се повиши конкуренцията между компаниите за сътрудници и служители, да се стигне до агресивни мерки в това направление и това да доведе до повишаване на заплатите и на инфлацията. Дали обаче механизмът ще заработи, ще стане ясно след около година.", "date": "2019.02.20", "title": "Централните банки в паника - престана да работи Кривата на Филипс"}
{"url": "https://www.faktor.bg/bg/articles/ministar-petkova-predstavi-pred-darzhavniya-departament-na-sasht-balgarskite-energiyni-proekti", "text": "Министърът на енергетиката Теменужка Петкова запозна заместник помощник-секретаря в Бюрото за международни енергийни въпроси към Държавния департамент на САЩ Сандра Удкирк с активната работа на правителството за осигуряване диверсификация на източниците и маршрутите за доставка на природен газ за страната и региона, съобщи пресцентърът на министерството. Разговорите са се състояли в рамките на петото заседание на Консултативния съвет за изграждане на Южния газов коридор, който се провежда в гр. Баку, Азербайджан. Обсъден е бил напредъкът по реализация на междусистемната връзка Гърция-България. Въпросът със структурата и източниците за финансиране на проекта е решен изцяло, информирала Петкова. Тя припомнила, че е осигурена държавна гаранция за проекта в размер на 110 млн. евро, както и допълнителен грант от 39 млн. евро от европейските структурни и инвестиционни фондове. Към настоящия момент проектът е в решителната си фаза, очаква се до края на месец април да приключат обществените поръчки за избор на инженер-консултант, за доставчик на тръби и за строителство. Непосредствено след това ще бъде даден старт на строителството на газопровода. Плановете са интерконекторът да бъде въведен в експлоатация към 2020 г. в синергия с проекта ТАП, каза енергийният министър. Сандра Удкирк е декларира подкрепата на САЩ за диверсификация на източниците и маршрутите за доставка на природен газ. \"За България и Европа е от ключово значение да диверсифицират източниците и маршрутите си на природен газ и вашата страна има изключително важна роля в тази верига\", подчерта тя. Намерението на българското правителство да участва като акционер в изграждането на терминала за втечнен природен газ край Александруполис също получи подкрепа от САЩ, се казва в съобщението. Двете страни се съгласили, че това е ключово условие за осигуряване на втечнен газ и от по-далечни дестинации, като САЩ, Катар, Алжир и др. Сандра Удкирк оцени високо фокуса на целия Европейски съюз върху търговията с втечнен природен газ, който се наблюдава през последната година.", "date": "2019.02.20", "title": "Министър Петкова запозна Държавния департамент на САЩ с българските енергийни проекти"}
{"url": "https://www.faktor.bg/bg/articles/elena-yoncheva-prostrelya-bsp-nie-ne-mozhem-da-badem-opozitsiya-nyamame-politicheski-subekt", "text": "Няма политически субект, на който да бъдем опозиция. ГЕРБ не са партия, те са групировка, която има един главатар, един вожд. Този вожд им казва какво да правят. Това каза пред журналисти в Народното събрание говорителят на БСП Елена Йончева, явно бясна заради излизането на БСП от парламента и невъзможността да се реализира от парламентарната трибуна. По думите ѝ в парламента няма управляваща партия. „В този смисъл ние не можем да бъдем опозиция, защото няма политически диалог. Няма политически сблъсък, няма политически субект от другата страна“, коментира Йончева, подминавайки истината, че диалог няма именно заради БСП. „Казахме, че няма да влезем в парламента и обяснихме защо. Това, което се случи с Изборния кодекс, на практика е покушение срещу демокрацията. Нямаме намерение да участваме в този цирк“, посочи тя. \"Ще влезем, ако бъдат изпълнени основните ни искания. Те са не само за нов избор на ЦИК и във възстановяването на преференциалния вот, а и за машинното гласуване и за вземането на решения в избирателните комисии“.", "date": "2019.02.20", "title": "Елена Йончева простреля БСП: Ние не можем да бъдем опозиция!"}
{"url": "https://www.faktor.bg/bg/articles/13-godishno-dete-beshe-pometeno-na-peshehodna-pateka-v-blagoevgrad", "text": "13-годишно дете е било блъснато на пешеходна пътека тази сутрин. Инцидентът е станал в квартал „Струмско” в Благоевград. Момчето пресичало, когато било ударено от лек автомобил, предава Нова телевизия. Закарано е веднага в болница. След преглед е установено, че има охлузвания, но е без фрактури. Полицията разследва инцидента.", "date": "2019.02.20", "title": "13-годишно дете беше пометено на пешеходна пътека в Благоевград"}
{"url": "https://www.faktor.bg/bg/articles/vnesoha-iskane-za-postoyanen-arest-na-lekarite-ot-varna", "text": "В Специализирания наказателен съд беше внесено искане от страна на Специализираната прокуратура, за вземане на мярка за неотклонение „Задържане под стража“ спрямо Петко Ников, Юлиян Крумов, Райян Шахуд, Ваня Петкова, Мима Великова и Уафик Шахуд, съобщиха от спецпрокуратурата. Шестимата са с повдигнати обвинения за това, че от 2008г. до настоящия момент, на територията на гр. Варна, са ръководили и участвали в организирана престъпна група, създадена с цел да върши престъпления по чл. 301 от НК. Организирана престъпна група, участвала в схема за неправомерно издаване на ТЕЛК-ови решения, бе задържана на територията на Варна. Специализираните действия са осъществени от служители на ГДБОП и териториалното звено във Варна под ръководството на Специализираната прокуратура. Шестчленна организирана престъпна група е задържана в рамките на проведената на 17 и 18 февруари специализирана операция. Петима от участниците са лекари, сред които и председателят на една от комисиите, шестият е брат на единия от лекарите – сирийски граждани, които имат български семейства и гражданство. Наблюдението над групата е започнало през месец май миналата година. За четири месеца са били установени над 200 лица, които са придобили неправомерно ТЕЛК-ови решения. Според събраните данни двамата братя са изпълнявали ролята на посредници. Те мотивирали напълно здрави хора да получават пенсии и други облаги срещу заплащане от 1500 до 2000 лв. След предварителна уговорка и дадена конкретна парола ги пращали към лекарите от престъпната група. В случай, че клиентът нямал трудов стаж и не можел да получава пенсия, се налагало процентът на инвалидност да е много висок. При извършените процесуално-следствени действия в двама от лекарите са намерени 20 000 лв., а в две банкови касети - 1 480 000 лв. и над 200 000 лв. В хода на разследването са разпитани 31 свидетели. Към наказателна отговорност са привлечени шестимата участници в престъпната схема.", "date": "2019.02.20", "title": "Внесоха искане за постоянен арест на лекарите от Варна"}
{"url": "https://www.faktor.bg/bg/articles/brekzit-ohladi-meratsite-na-balgarchetata-da-stavat-studenti-vav-velikobritaniya", "text": "Към 15 януари, когато е крайният срок за кандидатстване в централизираната система за прием в университетите на Великобритания от тази есен, документи за прием са подали 1900 български кандидат-студенти. Това е 9 процента спад на нашите кандидати спрямо 2018 г., когато подалите документи за британски университети българи бяха 2080. Тези българи, които ще са приети от тази година във Великобритания в условията на Брекзит, ще се възползват от пълното кредитиране на образованието си за целия му четиригодишен срок, съобщи в Националния пресклуб на БТА Стефка Златева - мениджър в консултантската фирма за образование в чужбина \"Интеграл\". Тя определи 2019 г. като изключително динамична за образованието във Великобритания, защото се осъществява в условията на реален Брекзит. Въпреки това, за близо 20 процента от българските абитуриенти отговорът на въпроса къде да учат е един и същ - в чужбина. През последните десет години средно между 8000 и 10 000 от завършващите абитуриенти у нас се насочват към образование в чужбина, отбеляза Златева. Тя коментира, че през последното десетилетие значителна част от нашите ученици се насочват към висшето образование във Великобритания, защото в нея има над 110 университета, с доказано качество на образованието. Това е и страната, в която приемът на студенти е най-ранен - година по-рано, а един кандидат-студент може да кандидатства само в пет от общо над 110 университета. \"През тази година, въпреки Брекзит, британското правителство одобри и потвърди условията за кредитиране и образование в страната за европейците, които ще започнат да учат в британските университети от есента\", заяви Стефка Златева. За бъдещите кандидат-студенти от ЕС Съветът на британските университети е изпратил писмо с искане до британското правителство да вземе бързи и срочни решения за кандидатите в следващите години. Британските университети са притеснени от това как ще продължи образователният обмен на студенти между Великобритания и ЕС по програмата \"Еразъм\" в следващите години, както и как ще кандидатстват занапред учениците от ЕС. Крайният срок за кандидатстване т. г. беше 15 януари, но още има свободни места за университети във Великобритания. Това означава обаче, че се търсят точно определен профил кандидати за определени специалности, информира Златева. Тя каза, че въпреки че има спад с 9 процента на българските кандидатури, с 65 процента се е увеличил броят на българските кандидати, които желаят да учат в най-престижните британски университети - Оксфорд и Кеймбридж. Подадените оферти са 33, а през миналата година са били 20. Сред предпочитаните от българите в тези два университета са компютърните науки, психологията, философията, лингвистиката и икономиката. Най-предпочитаните специалности от българските кандидат-студенти във всички британски университети са бизнес и мениджмънт, компютърни науки, изкуство, дизайн и креативни специалности, психология и медицина. Има и ръст на желаещите наши студенти да учат във Великобритания биологически, социални и инженерни науки, информира Златева.", "date": "2019.02.20", "title": "Брекзит охлади мераците на българчетата да стават студенти във Великобритания"}
{"url": "https://www.faktor.bg/bg/articles/krasimir-tsipov-izgotveni-sa-predlozheniya-za-promeni-v-protsedurata-za-pridobivane-na-balgarsko-grazhdanstvo", "text": "\"Изготвени са предложения за промени в процедурата за придобиване на българско гражданство\". Това каза зам.-министърът на вътрешните работи Красимир Ципов на съвместно заседание на парламентарните комисии по вътрешна сигурност и обществен ред, и за контрол над службите във връзка с придобитото и впоследствие отнето българско гражданство на руския бизнесмен Сергей Андониев. Той обясни, че част от предложенията е да се проверяват инвестициите и дали такива са осъществени, както и дали трябва да бъдат предприети действия за отнемане на българското гражданство, когато такива не на са направени. „Направили сме предложения да може да се декларира от страна на кандидатите кога и в какъв период от време са пребивавали в други държави. Така ще можем да проверяваме дали лицата са свързани с извършване на престъпна дейност“, обясни Красимир Ципов. „Това ще подобри процедурата. Ще ни даде информация за съответно становище по процедурите за придобиване на българско гражданство“, каза още зам.-министърът. От ДАНС уточниха, че Сергей Адониев не е получил българско гражданство на базата на извършени инвестиции, а на преценката на министъра на правосъдието. Имало е намерение за инвестиции, които на практика не са извършени.", "date": "2019.02.20", "title": "След скандала със Сергей Адониев, МВР затяга режима за издаване на българско гражданство"}
{"url": "https://www.faktor.bg/bg/articles/27-godishen-balgarin-e-otkrit-martav-na-ostrov-santorini", "text": "Трупът на 27-годишния българин Йордан Станев Динев, който полицията издирваше от петък, е открит на остров Санторини, съобщава \"Български новини“. Вчера в ранния следобед е открит автомобилът на изчезналия - \"WV Пасат\" с българска регистрация, в пропаст. Часове по-късно бе открито и тялото на Йордан на 70 м от автомобила и 30 м от морето.", "date": "2019.02.20", "title": "Издирваният от петък българин е открит мъртъв на остров Санторини"}
{"url": "https://www.faktor.bg/bg/articles/vks-organizira-aktsiya-po-kravodaryavane-v-sadebnata-palata", "text": "Акция по кръводаряване организират утре в Съдебната палата в София Върховният касационен съд и Националният център по трансфузионна хематология. Желаещите могат да се включат от 9 ч. до 12 ч., като акцията ще се проведе на партера в бившето кафене в палатата. Всеки ден в София се преливат над 100 литра кръв. Хората, които се нуждаят от нея, разчитат на нас, а техният живот зависи от нашата съпричастност, посочиха от съда, а от Националния център по трансфузионна хематология предоставиха полезна информация за бъдещите кръводарители.", "date": "2019.02.20", "title": "ВКС организира акция за кръводаряване в Съдебната палата"}
{"url": "https://www.faktor.bg/bg/articles/sadat-postanovi-nay-tezhkata-myarka-za-kasapina-ot-novi-iskar", "text": "Софийският градски съд определи най-тежката мярка „задържане под стража“ спрямо обвиняемия за четворното убийство в Нови Искър - Георги Ранов. Задържаният за четворното убийство в Нови Искър пристигна в съда с маска на лицето. Той страда от тежка форма на туберкулоза, което налагаше маската, а пък полицаите, които го конвоираха, бяха с ръкавици. Освен това той страда и от епилепсия, и явно има психологически проблеми. Според държавното обвинение той трябва да бъде настанен принудително в болница на МВР за 30 дни, за да му бъде изготвена цялостна медицинска експертиза. На 18 февруари 25-годишният Георги Георгиев беше задържан за убийството на родителите си, брат си и баба си в град Нови Искър.    Пред съда Ранов днес \"демонстрира\" и не особено доброто си психическо състояние отговаряйки тихо и доста объркано на въпросите. В отговор на въпрос дали си разбира правата той заговори за психотропни оръжия, спомена и за 2 деца, едното от които се самоубило, а друго се е разрязало, но не стана ясно дали и те са жертви на психотропни оръжия, предаде \"24 часа\". Опита се да обясни и че съществува организация за психотропни оръжия. \"Психиката ми е ценна. Има ли хора, които се занимават с такава дейност или трябва да потърся помощ от Европейския съюз\", попита Георги в съда.  Защитата на младия мъж, който през януари е навършил 26 години, остави вратичка да не е той извършителят на четворното убийство, като настоя прокуратурата да разследва дали и някой друг не е влизал в къщата на семейството, като дори направи намек да се разследва имотната мафия. Служебният защитник подчерта, че Георгиев не е картотекиран в психиатрична клиника, няма документация, няма диагноза и не се знае точно какви проблеми има. Единственото, което адвокатът знае, че обвиняемият има припадъци, както и че преди няколко месеца Георгиев е бил на лечение в някаква болница, но не знае от какво е бил лекуван и какви изследвания са му били правени. Служебният защитник добави, че обмисля да поиска съдействие от НАТО. \"Има много точно наблюдение върху всяка точка на земята. Записите се пазят в супер компютри и държавата може да ги поиска, особено когато става дума за такива деяния с голяма обществена значимост. Всеки иска да разбере това ли е извършителят или има и други извършители\", уточни Стоянов и добави, че още не са готови снимките и се надява на обективен процес. Самият Георги Ранов на този етап не е признал и не признава убийствата.", "date": "2019.02.20", "title": "Касапинът от Нови Искър заговори пред съда за психотропни оръжия, не се признава за убиец"}
{"url": "https://www.faktor.bg/bg/articles/pravnata-komisiya-prie-pravilata-za-izbor-na-nova-tsik", "text": "Парламентарната правна комисия прие единодушно с 10 гласа „за“ Проект на процедурни правила за условията и реда за предлагане на кандидати за членове на Централната избирателна комисия (ЦИК), представянето и публичното оповестяване на документите, изслушването на кандидатите и избор на председател, заместник председатели и секретар на Централната избирателна комисия. Това се случва два дни, след като от ГЕРБ обявиха, че ще задействат процедура за нова избирателна комисия. По закон в края на март изтича мандатът на сегашния състав на ЦИК, въпреки че Изборният кодекс предвижда възможност за удължаване на мандата. От БСП обаче настояха да избор на нов състав. Народните представители от левицата обаче не присъстваха на заседанието на Комисията по правни въпроси. По време на дебатите по настояване на представители на неправителствени организации бяха увеличени сроковете за предложение за кандидатите, а сроковете за изслушването им – намалени. Крайният вариант на процедурни правила беше представен от председателя на комисията и народен представител от ГЕРБ Данаил Кирилов. Неправителствените организации и парламента (народни представители, парламентарни групи и коалиции) ще могат да предлагат членове на ЦИК, които ще бъдат изпратени на президента на Република България. Срокът за предложения от НПО ще бъде 12-дневен, а за парламента – 14 дни. Представителите на партии, които не са в Народното събрание, но имат избран представител в европейския парламент, също ще могат да заявят участие. След като документите на кандидатите бъдат публикувани на сайта на Народното събрание, в срок не по-малък от 7 дни ще се проведе изслушването им на заседание на парламентарната правна комисия, което ще се излъчва на живо. Председателят, зам.-председателите и секретарят на ЦИК ще се предлагат от парламентарно представените партии и коалиции. За избран се смята кандидатът, получил повече от половината от гласовете на присъстващите народни представители. Проектопрограмата на Народното събрание предвижда процедурните правила за избор на ЦИК да бъдат гласувани на заседанието в четвъртък. Очаква се мандатът на новия състав на Комисията да започне на 21 март 2019 г.", "date": "2019.02.20", "title": "Правната комисия прие правилата за избор на нова ЦИК"}
{"url": "https://www.faktor.bg/bg/articles/ek-zagrizhena-rumaniya-varvi-v-nepravilna-posoka-v-sadebnite-reformi-mozhe-da-slozhi-kray-na-napredaka", "text": "Еврокомисията следи с тревога последните събития, свързани с върховенството на закона в Румъния, и ще поиска обяснение за настъпилите там промени. Това заяви днес говорителят на ЕК Маргаритис Схинас. Правителството в Букурещ прие вчера изненадващи постановления, с които бяха внесени две промени в съдебната система. Според прокурорите така сериозно ще бъде засегната самата система. • Съгласно първото изменение главните прокуратури на Румъния, включително антикорупционната (ДНА), не могат да бъдат ръководени от делегирани прокурори. В момента ДНА е оглавена от такъв прокурор, тъй като президентът Клаус Йоханис отхвърли неколкократно кандидатурата на Адина Флоря. • Второто изменение засяга Специалния отдел за разследване на магистратите, който в момента се оглавява от прокурор Флоря. Той ще бъде изваден от правомощията на главния прокурор на Румъния, който досега имаше право да отхвърля актове на Отдела, ако ги сметне за незаконни или неоснователни. Както съдържанието, така и процедурата по последните промени, при които се прилагат неотложни спешни наредби без никаква консултация със съдебната система и заинтересованите страни, като че ли противоречат пряко на препоръката на ЕК по Механизма за сътрудничество и проверка (МСП), смята Маргаритис Схинас. Той припомни два цитата от доклада на ЕК за Румъния от ноември 2018 г.: • 1. Букурещ трябва „да задейства стриктна и независима система за назначаване на високопоставени прокурори, която да почива на независими критерии с подкрепата на Венецианската комиисия“. • 2. Също така трябва „да се преразгледа законодателството във връзка с прилагането на МСП с подкрепата на Венецианската комисия и Групата държави срещу корупцията (GRECO)“. Румъния трябва много спешно да върне в правилната посока процеса на реформи, което означава да върви напред, а не назад, изтъкна Схинас. Това според него означава въздържане от всякакви стъпки, които могат да сложат край на постигнатия през последните години напредък. В момента Букурещ е ротационен председател на ЕС.", "date": "2019.02.20", "title": "ЕК загрижена: Румъния сбърка посоката в съдебните реформи, може да сложи край на напредъка"}
{"url": "https://www.faktor.bg/bg/articles/tarpenieto-na-yunker-se-izcherpa-partiyata-na-orban-nyama-myasto-v-enp", "text": "Унгарското национално-консервативно правителство воюва с плакати срещу председателя на Еврокомисията. На един от тях е изобразен Жан-Клод Юнкер заедно с американския милиардер Джордж Сорос, а отдолу е написано: \"Вие СЪЩО имате право да научите какво ви готви Брюксел!\" Още по-конкретно звучат обвиненията на Орбановата партия „Фидес“ на сайта ѝ в интернет. Там се казва, че Юнкер и Сорос искат да ограничат правото на националните държави да защитават собствените си граници. Целта им била да улеснят имиграцията на чужденци. Председателят на ЕК настоява за изключването на унгарската „Фидес“ от редиците на Европейската народна партия (ЕНП). \"Фидес ни най-малко не отстоява християндемократическите ценности\", заяви Юнкер по време на дискусия в парламента на германската провинция Баден-Вюртемберг. И още: \"Между господин Орбан и мен няма нищо, което би могло да ни свързва“. Поради това председателят на Еврокомисията смята, че „мястото на Орбан не в Европейската народна партия“. Новата медийна офанзива на правителството в Унгария възмути не само председателя на ЕК. Зам.-председателят на ЕК Франс Тимерманс заяви, че кампанията \"няма нищо общо с реалността\", а говорителят на Комисията Маргаритис Скинас я нарече \"абсурдна\" и я класифицира като „фейк нюз“. \"Шокиращо е, че една толкова смехотворна заговорническа теория е могла да се разпространи до такава степен\", заяви той в Брюксел. \"Няма никакъв заговор и не е вярно, че ЕС подкопава защитата на националните граници. Нито пък има някакви планове за издаването на хуманитарни визи на европейско равнище. Страните-членки решават до каква степен искат да приемат легалната миграция. Освен това Унгария постоянно участва в преговорите на ЕС\", подчертава Маргаритис Скинас. Евродепутатът от фракцията на Зелените Свен Гиголд нарече кампанията \"подла\" и призова председателя на фракцията на ЕНП Манфред Вебер най-сетне да изключи партията на Орбан. Вебер, който е и основен кандидат за поста на председател на Комисията, досега не се е изказал по въпроса. Правителството на Виктор Орбан редовно провежда кампании срещу ЕС и Джордж Сорос. Премиерът Орбан дори го обяви за \"държавен враг\", защото насърчавал неконтролираната имиграция. Американският милиардер от унгарски произход е отявлен критик на премиера Орбан. Сорос подкрепя на много места по света свободата на мненията, прозрачността и отговорното държавно управление. В много държави той е основен враг на десните екстремисти. Унгария отдавна се намира в клинч с ЕС - най-вече заради бежанската политика. Страната издигна телена ограда по границите със Сърбия и Хърватия и упорито отказва да приема бежанци от други европейски страни. По този начин пренебрегва и едно решение на Европейския съд. Миналото лято Еврокомисията заведе дело срещу Унгария в Европейския съд заради изградените по границите ѝ транзитни зони за хората, търсещи убежище. Преди това Брюксел атакува пред съда в Люксембург унгарските закони, които затрудняват чуждестранното финансиране на неправителствени организации и университети. Унгарските ограничения явно бяха насочени срещу основания от Сорос Централноевропейски университет (CEU) в Будапеща. Европейският парламент на свой ред стартира наказателна процедура срещу правителството в Будапеща, обвинявайки го в нарушаване на основни права на общността. Тази мярка теоретично би могла да доведе и до отнемането на правото на глас на Унгария.", "date": "2019.02.20", "title": "Търпението на Юнкер се изчерпа: Партията на Орбан няма място в ЕНП"}
{"url": "https://www.faktor.bg/bg/articles/siderov-sas-skandalno-izkazvane-nato-tryabva-da-bade-zakrito", "text": "Днес депутатите ратифицира единодушно протокола за присъединяване на Северна Македония към НАТО. В подкрепа на ратификацията гласуваха 140 депутати, в отсъствието на  БСП, които изпълниха заканата си да не дойдат в Народното събрание. Преди гласуването лидерът на \"Атака\" Волен Сидеров направи поредното изумително изказване.  \"Сигурност и мир срещу кого? Срещу какво? Кой е врагът? По комсомолски възторжено се радваме на присъединяването на Македония в НАТО. Какво точно значи това? Какво прави НАТО на Балканите, има ли подготовка за военни действия? Аз виждам такива признаци\", каза още Сидеров. Той призова членството в НАТО да не се обявява за ценностна система. Сидеров постави и въпроса дали въобще трябва да има военни блокове и изтъкна, че България е участвала в миналото и в други военни блокове. \"Буш и Горбачов се договаряха военните блокове да бъдат закрити\", изтъкна лидерът на Атака, позовавайки се на лично информация, и припомни, че след падането на Берлинската стена Варшавският договор е закрит, а НАТО не. Сидеров каза още, че обществената атмосфера в Северна Македония трябва да е такава, че никой да не се притеснява да афишира своето българско самосъзнание.", "date": "2019.02.20", "title": "Сидеров запя старата песен: Членството в НАТО не е ценност, трябва ли изобщо да го има..."}
{"url": "https://www.faktor.bg/bg/articles/vigenin-narusha-boykota", "text": "Председателят на парламентарната комисия по европейски въпроси Кристиан Вигенин е заминал в командировка във Виена и така е нарушил пълния бойкот, който партийната му лидерка Корнелия Нинова наложи върху участието на червените в дейността на НС. Той е заминал за участие в 18-ата асамблея на 0ССЕ.  Вигенин лети, нощува и получава дневни, за сметка на бюджета на НС, като самолетът му струва около 1000 лева, а нощувките - около 600 лв. Отделно получава дневни за три дни, а освен това и възнаграждението си като депутат, защото за разлика от останалите членове на ПГ на БСП той се води на работа и няма да бъде с отрязана надница за отстъствия.", "date": "2019.02.20", "title": "Вигенин наруши бойкота на Нинова"}
{"url": "https://www.faktor.bg/bg/articles/trima-konservatori-napusnaha-mey-pristanaha-na-ottsepnitsite-leybaristi", "text": "Трима проевропейски депутати от британската Камара на общините напуснаха парламентарната група на управляващата Консервативна партия и обявиха, че се присъединяват към новата центристка група от независими депутати противници на действията на правителството по Брекзит, предадоха \"Асошиейтед прес\" и \"Ройтерс\", цитирани то БТА. Консерваторите Ана Субри, Хайди Алън и Сара Уоластън ще се присъединят към осмината депутати от опозиционната Лейбъристка партия, които вече излязоха от своята група заради несъгласие с ръководството на Джеръми Корбин и антисемитизма в партията. Отцепниците се надяват да привлекат съмишленици сред недоволните проевропейски членове на Камарата, както сред консерваторите, така и сред лейбъристите, за да създават центристка сила в британската политика. Бившият министър Ана Субри, която е твърд противник на Брекзит, се обявява за втори референдум и срещу излизането от ЕС без сделка. Хайди Алън беше активист на движението за оставане в ЕС преди референдума от 2016 г. и оттогава говори за опасностите от напускане на съюза без споразумение. Уоластън, лекар по образование, предупреждава за тежките последици за здравната система при \"твърд Брекзит\". Премиерът Тереза Мей изрази днес съжаление по повод решението на съпартийците й, като подчерта, че процесът по напускане на ЕС не е лесен, но ще продължи съгласно \"решението на британския народ\", напомня ДПА.", "date": "2019.02.20", "title": "Трима консерватори напуснаха Мей, пристанаха на отцепниците лейбъристи"}
{"url": "https://www.faktor.bg/bg/articles/ninova-trenira-kato-izvanparlamentarna-opozitsiya", "text": "БСП настоява за удължаване на срока за новите изисквания за аптеките, разходите да се поемат от производителите на лекарства и да има единни държавни цени на медикаментите. Това съобщи лидерът на БСП Корнелия Нинова след среща с Националната аптечна камара, цитирана от БТА Фармацевтите са запознали социалистите с проблемите в брашна, сред които изискването аптеките да въведат едновременно четири софтуерни системи. Днес стотици аптеки в страната затвориха в знак на протест, с който настояват за създаване на реални финансови инструменти, чрез които да могат да въведат всички тези системи, тъй като е непосилно да бъдат въведени за тяхна сметка и без възможност да калкулират тези разходи в цената на услугата. \"Обединихме се в мнението, че трябва да се удължи срокът за въвеждане на тези мерки в аптеките\", каза Корнелия Нинова. Тя посочи, че по информация от Камарата тези мерки не са започнали още в много европейски държави. Нито Германия, нито Франция, нито Великобритания, нито Норвегия са започнали с тези мерки. Полша, Чехия, Унгария и Словакия даже не са подписали споразумението за присъединяване към тези мерки, т.е. имаме основания да поискаме удължаване на срока, коментира Нинова Според БСП аптечната дейност трябва да бъде държавна политика. Обединихме се и настояваме за единни държавни цени на лекарствата, добави Нинова. От левицата настояват за един софтуер, който да обслужва аптеките, и да се направи аптечна карта на страната.", "date": "2019.02.20", "title": "Соцлидерката тренира като извънпарламентарна опозиция, яхна протеста на аптеките"}
{"url": "https://www.faktor.bg/bg/articles/balkanska-shtedrost-gazprom-mozhe-da-se-okazhe-vazlozhitel-izpalnitel-i-sobstvenik-na-trabite-ot-turski-potok-v-sarbiya", "text": "Руската държавна компания \"Газпром\" ще строи самостоятелно газопровода в Сърбия, проектиран да пренася газ от българската до унгарската граница като продължение на проекта \"Турски поток\". Договорът за строителство още не е сключен, но два източника на РБК казват, че изпълнителят ще е \"Газстройпром\", който е сравнително ново дъщерно дружество на енергийния гигант. Не е ясно дали са спазени конкурсните процедури при избора на руска компания, но според Мария Белова, анализатор от Vygon Consulting, дори те да са заобиколени, това едва ли ще предизвика някакъв скандал в Белград. Тук не действат правилата на ЕС за Третия енергиен пакет, поради което \"Газпром\" може да се окаже възложител, изпълнител, собственик и оператор на тръбата и на пренасяното по нея гориво. От друга страна, Сърбия е длъжна да прилага Втория енергиен пакет и е член на Енергийната общност - споразумение, с което съседни на ЕС стани членки поемат ангажимент по пътя на евроинтеграцията си да въведат енергийните стандарти на съюза на своя територия. Средствата идват от възложителя GASTRANS d.o.o. Novi Sad, в която \"Газпром\" има дял от 51%, а останалите 49% са на държавната \"Сърбиягаз\", допълва източникът.  Душан Баятович, ръководителят на \"Сърбиягаз\", каза през януари, че строителството трябва да започне през втората половина на март, а експлоатацията - от април 2020 г. Работата в Сърбия дори вече е започнала, за да е готов дългият 403 км газопровод в края на годината, \"както обикновено се случва при нас\", казва един от източниците на РБК. В инвестиционната програма на \"Газпром\" за 2019 г. са предвидени над 1.4 млрд. евро за сръбския проект и за сухопътната част на газопровода в Турция. Акционерите на сръбския участък вече са предоставили 150 млн. евро и планират да вземат кредити за следващите разходи, казва Баятович. През 2018 г. \"Газпромстрой\" е поискала 550 млн. евро за прехвърляне на персонал, техника и купуване на оборудване, като около 170 млн. най-вероятно ще отпусне \"Газпром\", а останалото ще дойде като кредит от Газпромбанк (в нея \"Газпром контролира 46%), обяснява РБК.", "date": "2019.02.20", "title": "\"Газпром\" може да се окаже възложител, изпълнител и собственик на тръбите  от \"Турски поток\" в Сърбия"}
{"url": "https://www.faktor.bg/bg/articles/atakuvaniyat-savetnik-na-prezidenta-v-otbrana", "text": "Винаги ще казвам истината за управлението и неговите безобразия, както и ще признавам положителното, ако има такова Това каза юристът и председател на Института за модерна политика д-р Борислав Цеков в интервю за Агенция „Фокус“ по повод изявленията на депутати от ГЕРБ.  По думите му атаката срещу него е част от опитите да бъде затворена устата на всички критици на управлението. „Няма да стане. Нито пък ще ми затворят устата“, заяви Цеков. „Винаги ще казвам истината за управлението и неговите безобразия, както и ще признавам положителното, ако има такова. Това е принципният подход. Останалото е политическа партизанщина“, добави той. Юристът добави, че призива към президента Румен Радев да го отстрани като съветник е част от атаките на управляващите към президента. „Аз не съм „съветник“ на президента, не съм на щат, не съм на държавна заплата. Членовете на правния съвет са на обществени начала и предоставят правни становища от време на време и по отделни теми, когато има нужда от това“, заяви Цеков. „Лъжата и манипулацията не могат да бъдат основание за санкции от президента. Той е доказал, че за него правовата държава и моралът са над всичко“, каза още Цеков и попита защо Десислава Атанасова не е била толкова „принципна“, когато нейният парламентарен шеф – Цветан Цветанов бе осъден за престъпление от първата инстанция на 4 години затвор. По думите му в случая е ясно е, че не става дума за принципи, а за политическа атака и опит за затваряне на устата на критиците на управлението, сред които е и самият той.", "date": "2019.02.20", "title": "Борислав Цеков проговори: Опитват се да затворят устата на всички критици на управлението"}
{"url": "https://www.faktor.bg/bg/articles/novini/balgariya/georg-georgiev-iskame-satrudnichestvo-s-makedoniya-no-nyama-da-otstapim-istoriyata-si", "text": "\"Това, което се случи днес, е вследствие на добрата работа на правителството по време на председателството ни в ЕС. Историческото в случая с Македония и кандидатстването ѝ в НАТО са отстъпките, които бяха направени от страна на Северна Македония. За България е изключително важно да имаме мирен район на територията на Балканите\". Това каза пред Нова ТВ зам.-министърът на МВнР Георг Георгиев. Припомняме, че днес депутатите единодушно гласуваха за ратифицирането на Протокола към Северноатлантическия договор за присъединяването на Република Северна Македония. \"Над 10% се е увеличил стокообменът между България и Северна Македония след подписването на договора помежду ни. Ние търсим начините, за да работим заедно за развитие на региона. Избягвам да коментирам комисията, която работи по въпросите за разминаването в историята ни, защото в нея има изявени учени. Но ние трябва да работим за развитието на взаимоотношенията ни, България винаги е държала на мъдростта. С нашата история компромис няма да правим. Много празници, които са общи за двете държави, започнаха да се честват съвместно\", коментира Георгиев.", "date": "2019.02.20", "title": "Георг Георгиев: Искаме сътрудничество с Македония, но няма да ѝ отстъпим историята си"}
{"url": "https://www.faktor.bg/bg/articles/obshtestvo/zakon-i-red/sgs-proveryava-istinski-li-sa-zabolyavaniyata-na-direktora-na-bnt", "text": "Софийският градски съд започна проверка на болничния лист на генералния директор на БНТ Константин Каменаров. Преди два дни съдът отложи за пореден път делото на Каменаров след представен от него болничен лист. Появиха се обаче кадри с него от международно събитие в Брюксел, провело се по времето, посочено в болничния. Каменаров обжалва наложената му условна присъда за шофиране след употреба на алкохол. За една година заседания той се е явил в съда само веднъж. Отсъствията му са били заради негово или на адвоката му заболяване или поради неотложни служебни ангажименти. Наложена му е и една глоба. Съдът проверява болничния лист на Каменаров, защото според законодателството ни не съществува вариант, в който болен може да ходи в командировка в чужбина.", "date": "2019.02.20", "title": "СГС проверява истински ли са заболяванията на директора на БНТ"}
{"url": "https://www.faktor.bg/bg/articles/trima-mazhe-se-mlatiha-v-metroto", "text": "Трима мъже бяха заснети да се бият в столичното метро. Случаят е от станция \"Г. М. Димитров\". Не стана ясно скандалът откъде започва и каква е неговата причина. На кадрите се вижда и полицай, който се опитва да ги разтърве. Присъстващи от другата страна на линията пък недоумяваха защо униформеният не вземе по-крути мерки и не спре биткаджиите. При разрастване на боя някой от участниците можеше да се окаже върху линията. В крайна сметка след няколко удара, закани на висок глас и молещ се полицай - не се стигна до по-неприятен инцидент, пише dnes.bg.", "date": "2019.02.20", "title": "Трима мъже се млатят в метрото, полицай им се моли да спрат"}
{"url": "https://www.faktor.bg/bg/articles/ns-othvarli-vetoto-na-prezidenta-varhu-zakona-za-lichnite-danni", "text": "Депутатите отхвърлиха ветото на президента върху част от последните промени в Закона за личните данни. В пленарна зала гласуваха 132-ма народни представители. \"За\" отпадането на ветото гласа си дадоха 127 депутати, 1 беше \"против\", а 4 се въздържаха. По време на дебатите бяха отправени критики към БСП, че отсъстват от зала, а от ГЕРБ дори отправиха призив към президента да освободи Борислав Цеков от правния си съвет, защото е осъден на последна инстанция за злоупотреба с лични данни. Припомняме, президентът Румен Радев оспори приетите 10 критерия, по които журналисти, научни работници и писатели следва да доказват, че са използвали правомерно лични данни. Според него това създава ненужна свръхрегулация и представлява ограничение на свободата на изразяване и информация. Водещата комисия по вътрешен ред и сигурност отхвърли ветото на президента. Законът за личните данни бе тринадесетият, върнат за ново разглеждане от държавния глава.", "date": "2019.02.20", "title": "Парламентът отхвърли 13-ото вето на президента"}
{"url": "https://www.faktor.bg/bg/articles/dozhivoten-zatvor-za-balgarina-razstrelyal-gratski-lekar-zaradi-lyubovna-afera-s-zhena-mu", "text": "Доживотна присъда получи 38-годишен бивш полицай от България за убийството на гръцки лекар на остров Крит през 2017 г., съобщава телевизия Скай, цитирана от БТА.  Същата присъда получи и вдовицата на жертвата. Съдът в Ираклио осъди българина за убийството на 62-годишния кардиолог Христодулос Каландзакис през октомври 2017 г. 39-годишната съпруга на лекаря беше призната за виновна в подбудителство без смекчаващи вината обстоятелства. Според обвинението българският полицай е поддържал любовна връзка със съпругата на жертвата. На 7 октомври 2017 г. извършителят е причакал лекаря на пътя, по който той е отивал на работа с автомобил, и го е застрелял с ловна карабина с четири куршума. В показанията си българинът пое върху себе си цялата вина за деянието, като заяви, че съпругата на жертвата не е участвала по никакъв начин. Тя самата отрече да има вина за убийството.", "date": "2019.02.20", "title": "Доживотен затвор за българина, разстрелял гръцки лекар заради любовна афера с жена му"}
{"url": "https://www.faktor.bg/bg/articles/shte-ima-li-skandal-okolo-sdelkata-za-nova-tv", "text": "Бизнесменът и председател на КРИБ Кирил Домусчиев е пред закупуване на Нова телевизия. Източници на Dir.bg потвърдиха, че финалните преговори за сделката се очаква да бъдат приключени до две седмици. След това тя ще влезе в Комисията за защита от конкуренцията (КЗК) и Домусчиев официално ще придобие собствеността. Кирил Дoмycчиeв e coбcтвeниĸ нa ΠKФ \"Лyдoгopeц\", ĸaĸтo и нa фapмaцeвтичнитe \"Xювeфapмa\", \"Биoвeт\", нa \"Πapaxoдcтвo Бългapcĸи мopcĸи флoт\" и дpyги. Преди около месец нacтoящият coбcтвeниĸ - швeдcĸaтa МТG - не продаде \"Hoвa тeлeвизия\" нa чexa Πeтp Keлнep, ĸoйтo преди това пpидoби aĸтивитe нa Теlеnоr в Бългapия и peгиoнa тъй като Koмиcиятa зa зaщитa нa ĸoнĸypeнциятa не даде разрешение. Cпopeд peгyлaтopa, \"Hoвa бpoyдĸacтинг гpyп\" AД пpитeжaвa знaчитeлeн пaзapeн дял нa пaзapa нa тeлeвизиoннo paзпpocтpaнeние и мeждy 40% и 50% oт peĸлaмния пaзap нa бaзa cтoйнocт. Значителният брой средства за масова информация, с които ще разполага обединената група, ще й даде съществено предимство пред останалите участници, предоставящи медийни услуги\", пишeшe тогава в peшeниeтo нa KЗK. Keлнep нe пpитeжaвa дpyги мeдии в Бългapия, a гpyпaтa нa \"Hoвa\" нe e пpoдaвaлa чacти oт бизнeca cи cлeд peшeниeтo нa KЗK. Coбcтвeниĸът нa Теlеnоr oбжaлвa peшeниeтo нa peгyлaтopa, нo пъpвoтo зaceдaниe пo дeлoтo бe нacpoчeнo чaĸ зa 12 мapт т.г. Keлнep бe гoтoв дa плaти €185 милиoнa зa aĸтивитe нa МТG в Бългapия. Срещу каква сума Домусчиев ще финализира сделката все още не е известно. По непотвърдена информация той е готов да плати същата сума - 185 милиона евро. При предишната сделка през 2008 г. швeдcĸaтa ĸoмпaния MTG плaти €620 милиoнa.  По непотвърдена информация директор на телевизията ще продължи да бъде Вяра Анкова, новият шеф на новините ще бъде Виктория Бехар.", "date": "2019.02.20", "title": "Ще има ли скандал около сделката за Нова ТВ?"}
{"url": "https://www.faktor.bg/bg/articles/es-postigna-predvaritelno-sporazumenie-za-byudzheta-za-otbrana-do-2027-godina", "text": "Институциите на ЕС постигнаха частично политическо споразумение по Европейския фонд за отбрана, който ще допринесе за стратегическата самостоятелност на Общността, съобщи Европейската комисия. Постигнатото споразуминие засяга възможността фондът да предоставя подкрепа за промишлената разработка - от научните изследвания, разработката на прототипи, до сертифицирането на изделия за отбраната. Фондът ще подкрепя безвъзмездно проекти за съвместни изследвания. Научните изследвания и проектирането ще могат да получават финансиране до 100 процента. Бюджетът на ЕС ще съфинансира разходите за разработване на прототипи с до 20 на сто. Изпитанията, окачествяването и сертифицирането ще имат бюджетна подкрепа до 80 на сто. Фондът ще подкрепя проекти на дружества от различни държави от ЕС. Ако отговарят на условията за допустимост, проектите ще подлежат на допълнително финансиране от 10 процента. Проектите ще бъдат определяни в съответствие с отбранителните цели, договорени от държавите в ЕС в рамките на общата външна политика и политиката на сигурността. Регионалните и международните приоритети, например в рамките на НАТО, може също да се вземат предвид, се посочва в съобщението. Само съвместни проекти с участието на най-малко три отговарящи на условията участници от поне три държави от ЕС или асоциирани държави, ще могат да ползват тези възможности. Най-малко четири и най-много осем на сто от бюджета ще бъдат заделени за укрепване на водещото място на ЕС в технологиите в дългосрочен план и самостоятелността в областта на отбраната. Само участници, установени в ЕС или в асоциирани държави, и върху които не упражняват контрол чужди държави или правни субекти от чужди държави, отговарят на условията за финансиране. Дъщерни фирми в ЕС на дружества от чужди държави ще могат по изключение да бъдат допускани до финансиране при определени условия, така че да не да бъдат застрашени интересите на ЕС в областта на сигурността и отбраната. Субекти, установени извън ЕС, няма да получават финансиране, но могат да участват в проекти за сътрудничество. По този начин ЕС не изключва никого от ползване на ресурси от Европейския фонд за отбрана, но определя условия за получаване на финансиране, сходни с тези, с които дружествата от ЕС се сблъскват на пазарите на чужди държави. Постигнатото споразумение предстои да бъде официално одобрено от Европейския парламент и от Съвета на ЕС. Европейският фонд за отбрана ще допълва други програми на ЕС с бюджет от 6,5 милиарда евро за усъвършенстване на стратегическата транспортна инфраструктура, така че тя да отговаря на изискванията на НАТО, както и предложената нова програма за научни изследвания с бюджет от 100 милиарда евро.", "date": "2019.02.20", "title": "ЕС постигна предварително споразумение за бюджета за отбрана до 2027 година"}
{"url": "https://www.faktor.bg/bg/articles/borisov-davame-osnovata-za-promeni-v-zakona-za-mestnoto-samoupravlenie-i-mestnata-administratsiya", "text": "\"Днес даваме основата, върху която в парламента да се проведе дебат\", отбеляза премиерът Бойко Борисов по време на правителственото заседание, на което бяха одобрени изменения и допълнения в Закона за местното самоуправление и местната администрация. Това става ясно от стенограмата на седмичното заседание на кабинета, разпространена от правителствената информационна служба.  Решението на Министерския съвет е във връзка с ангажимента, който министър-председателят пое в края на миналата година по време на срещата си с представители на сдружението на кметовете на кметства. Тогава премиерът Борисов разпореди на финансовия министър изготвянето на законодателни промени, които да подобрят субординацията между общинските кметове и кметовете на кметства. „С този законопроект сме предложили изменения, които според нас са балансирани и приемливи“, заяви министърът на финансите Владислав Горанов по време на правителственото заседание. Той изтъкна, че проектът предвижда задължение на общинския съвет при приемането на бюджета на общината да одобрява разходи по определени показатели на кметствата в рамките на общия бюджет на общината. Изрично се регламентира задължението за кмета на общината в хода на изпълнение на бюджета да осигурява своевременно през годината одобрените разходи по бюджетите на кметствата. Създава се възможност кметовете чрез свои представители да участват в цялостния процес по подготовката на офертите, строително-ремонтните работи и приемателните комисии за обекти, които се намират на територията на кметството.  Министър Горанов отбеляза, че на база на становищата, постъпили в рамките на общественото обсъждане на текстовете, може да се направи извода, че няма единно мнение между Националното сдружение на общините и Националното сдружение на кметовете на кметства. „Считам, че не е роля на изпълнителната власт да бъде арбитър между двете сдружения. Независимо от липсата на единно мнение, предлагам този законопроект да бъде одобрен от Министерския съвет и внесен в Народното събрание, където да продължи дебатът по законопроекта, тъй като тази тема продължава да бъде обект на политически спекулации между отделни представители на политическите сили“, каза още министърът на финансите.", "date": "2019.02.20", "title": "Борисов: Даваме основата за промени в Закона за местното самоуправление"}
{"url": "https://www.faktor.bg/bg/articles/putin-plashi-sasht-s-raketi-ako-razbere-che-rusiya-e-zastrashena", "text": "Русия ще предвиди огледални и асиметрични мерки в случай, че САЩ разположат в Европа ракети със среден и малък обсег. Това заяви днес президентът Владимир Путин в годишното си послание към Федералното събрание, предаде ТАСС. \"Вече съм казвал и искам да повторя, Русия няма намерение, това е много важно и го повтарям специално, Русия няма намерение първа да разполага подобни ракети в Европа. Ако пък те наистина бъдат произведени и доставени на европейския континент, а САЩ имат такива планове, поне не сме чули изявления в обратния смисъл, това рязко ще изостри ситуацията в сферата на международната сигурност, ще създаде сериозни заплахи за Русия, защото за някои класове от тези ракети времето, за което биха долетели до Москва, може да достигне 10-12 минути. Точно това е много сериозната заплаха за нас. В такъв случай ще бъдем принудени, искам да подчертая - именно принудени, да предвидим огледални и асиметрични действия\", каза Путин. Путин призна, че Договорът за ликвидиране на ракетите със среден обсег между САЩ и Русия от 1987 г. е остарял. Но, според него, Съединените щати не би трябвало да използват крехки, пресилени мотиви, като обвиняват Русия, че са го напуснали. Русия ще насочи оръжия не само към страни, в които САЩ ще разположат ракети със среден и по-малък обсег, но и към самите САЩ в случай на заплаха, каза президентът. Президентът изрази надежда, че Европейският съюз ще предприеме реални стъпки за възстановяване на нормалните политически и икономически отношения с Русия. Ще кажа днес директно и открито, така че никой да не ни упреква, така че на всички да е ясно, какво е заложено тук. Русия ще трябва да създаде оръжия, които могат да бъдат използвани не само към териториите, откъдето идва пряката заплаха, но също така и към териториите, където се намират центровете за вземане на решения за използване на ракетните комплекси, които ни заплашват, изтукна Путин, коментирайки оттеглянето на САЩ от Договора. \"Русия не може да бъде държава, ако не е суверенна. Някои страни могат, Русия не\", каза Путин. Според него, изграждането на отношения с Москва означава съвместно да се намерят решения на най-трудните въпроси, а не да се прави опит да се диктуват условия\", подчерта държавният глава на Руската федерация. На 1 февруари американският президент Доналд Тръмп и държавният секретар на САЩ Майкъл Помпейо обявиха, че Вашингтон ще преустанови изпълнението на задълженията си по Договора за ликвидиране на ракетите със среден обсег от 2 февруари, а шест месеца по-късно те ще престанат да бъдат страна по него. причината е, че САЩ (и НАТО) смятат, че Русия нарушава договора. В отговор, на 2 февруари, Владимир Путин обяви, че Москва ще прекрати участието си в споразумението. Той нареди да не се водят повече преговори с Вашингтон по този въпрос, като подчерта, че самата американска страна трябва да е узрее за равноправен и смислен диалог, отбеляза ТАСС. ЦРУ и Националната агенция за геопространствено разузнаване на САЩ обявиха, че Русия е извършила шест пробни изстрелвания на ракета 9M729 (в номенклатурата на американската разузнавателна общност е под названието SSC-8) на разстояние над 500 км, което означава, че ракетата може да лети отвъд забранения обсег. Най-продължителният полет от шестте теста е бил 2070 км. САЩ смятат, че SSC-8 е мобилен сухопътен вариант на ракетите с морско базиране \"Калибър\", чийто обсег е 2000 км с конвенционален заряд и 2350 км с ядрен заряд, заяви източник на информационния портал thedailybeast. (източник: dir.bg)", "date": "2019.02.20", "title": "Путин заплаши САЩ с ракети, ако почувства, че Русия е застрашена"}
{"url": "https://www.faktor.bg/bg/articles/pravnata-komisiya-otlozhi-promenite-v-izborniya-kodeks", "text": "Парламентарната правна комисия отложи гласуването за връщане прага на преференциите на 7%. Предложението беше направено от народния представител от ГЕРБ и председател на комисията Данаил Кирилов. „Искането за отлагане е с оглед обстоятелството, че е добре деинституциално да изчакаме становище на администрацията на президента. Вносителите имахме волята, че сме готови да подложим въпросът за преференциите отново на обсъждане. Това е индикатив, че сме готови да се осмисли решението“, заяви Кирилов. Депутатите от БСП не присъстват на заседанието. На 14 февруари след 12-часови дебати парламентът прие промени в Изборния кодекс, които предвиждат изменения в преференциите - за евроизборите кандидатът трябва да получи действителни гласове не по-малко от националната избирателна квота, а за парламентарните не по-малко от регионалната квота, като по този начин отпадна предишното изискване за валидност на преференцията от минимум 7% от гласовете. Няколко дни по-късно – на 18 февруари, председателят на ГЕРБ и министър-председател Бойко Борисов свика спешно заседание на Изпълнителната комисия и от партията обявиха, че ще върнат преференциите и ще задействат процедура за нова избирателна комисия.", "date": "2019.02.20", "title": "Правната комисия отложи промените в Изборния кодекс, изчаква администрацията на Радев"}
{"url": "https://www.faktor.bg/bg/articles/simeonov-nfsb-shte-se-yavi-samostoyatelno-na-predstoyashtite-evroizbori", "text": "НФСБ ще се яви самостоятелно на предстоящите евроизбори. Това обяви пред журналисти в Народното събрание съпредседателят на „Обединени патриоти“ и лидер на НФСБ Валери Симеонов.  Вчера стана ясно, че той е издигнат от структурите на партията за водач на листата.  \"НФСБ извърши необходимите действия за самостоятелно явяване на изборите. Това не е окончателно решение, защото Валери Симеонов не е лидер на еднолична партия. За два месеца преговори с господин Каракачанов, общото време, за което сме говорили за общо явяване на европейските избори, е не повече от пет минути. Така че ние не можем да чакаме и да се правим, че не виждаме как паралелно другите две партии се подготвят за самостоятелно явяване\". НФСБ няма да отстъпи от позицията си за по-висок праг на преференциите, заяви политикът: \"Ние сме против намаляването на прага  и оставянето му в размера, който е сега, защото по този начин даваме възможност в Народното събрание и в институциите на България да влизат неопределено количество байганьовци - хора с болни амбиции и със средства, с които си купуват, на практика това става, местата в общинските съвети на България, в парламента и така нататък\".", "date": "2019.02.20", "title": "Валери Симеонов: По-високият праг на префенциите е срещу байганьовците"}
{"url": "https://www.faktor.bg/bg/articles/mareshki-stava-sakvartirant-na-valeri-simeonov-i-rumen-hristov", "text": "партията на Веселин Марешки \"Воля\" се нанася в сградата на столичната \"Раковски\" 134, която дълги години беше централа единствено на СДС. Това реши Министерският съвет в сряда. \"Воля\" получава два етажа – втория (285 кв. м), както и седмия (177 кв. м), където се намира заседателната зала.  Двата етажа се отдават под наем на партията на Веселин Марешки, която се обяви в подкрепа на президента на Венецуела Николас Мадуро в разрез с официалната позиция на правителството и на практика зае позицията на Русия, което се случва често и по други въпроси.  На двата етажа ще се разположи централното ръководство на малката парламентарна група, която в ключови моменти при гласуванията подкрепя спорни предложения. Така за СДС остава да ползва единствено шестия етаж на сградата. Припомняме, че освен СДС, историческата сграда обитава и НФСБ на Валери Симеонов, който се нанесе в края на 2017 г. Докато председателят на \"сините\" Румен Христов няма кавги с аптекарския бос, то бившият вицепремиер е в обтегнати отношения с Маршеки.", "date": "2019.02.20", "title": "Марешки става \"съквартирант\" на Валери Симеонов и Румен Христов"}
{"url": "https://www.faktor.bg/bg/articles/borisov-se-sreshtna-s-predsedatelya-na-parlamenta-na-republika-severna-makedoniya-talat-dzhaferi", "text": "Министър-председателят Бойко Борисов се срещна с председателя на парламента на Република Северна Македония Талат Джафери, който е на посещение в България по повод гласуването в Народното събрание на законопроекта за ратифициране на Протокола към Северноатлантическия договор за присъединяването на Република Северна Македония. Двамата отбелязаха отличното сътрудничество между София и Скопие в последните години, както и усилията на България за подпомагане на Република Северна Македония по европейския ѝ път и развитие. Премиерът Борисов подчерта, че България е последователна в подкрепата си за Република Северна Македония - и с Договора за приятелство, добросъседство и сътрудничество, подписан през 2017 г., и по време на Българското председателство на Съвета на ЕС през 2018 г., както и днес, когато Народното събрание одобри ратифицирането на Протокола към Северноатлантическия договор за присъединяването на Република Северна Македония. Борисов акцентира върху значението на проектите за инфраструктурна, транспортна и дигитална свързаност и допълни, че страните от региона трябва да работят активно за повишаването на брутния вътрешен продукт. „Колкото сме повече свързани по региони, толкова са по-големи перспективите за инвестиции, за мир и за просперитет“, каза министър-председателят. Борисов посочи, че с осъществяването на проекта за коридор №8 регионът ще изглежда по различен начин. Председателят на парламента на Република Северна Македония Талат Джафери благодари на българското правителство, както и за личната ангажираност на премиера Борисов, за усилията, които страната ни положи и продължава да полага за евроатлантическия път на югозападната ни съседка. Той подчерта, че само с добросъседските отношения и тясното сътрудничество страните ни могат да вървят напред.", "date": "2019.02.20", "title": "Борисов: България е последователна в подкрепата си за Република Северна Македония"}
{"url": "https://www.faktor.bg/bg/articles/novini/balgariya/siderov-ako-nfsb-vmro-i-ataka-se-yavyat-pootdelno-na-evrovota-shansat-ne-e-dobar", "text": "\"Ако трите партии от малката управляваща коалиция - НФСБ, ВМРО и \"Атака\", се явят самостоятелно на евроизборите, шансът не е толкова добър\",  прогнозира пред журналисти в Народното събрание лидерът на \"Атака\" Волен Сидеров. Вчера бе обявено, че структурите на НФСБ номинират председателя си Валери Симеонов за водач на евролистата на формацията. \"Не мога насила да събера трите партии. Ако номинацията на Валери Симеонов и на Ангел Джамбазки е някакъв косвен знак, че искат да се явяват отделно, то е добре да си го кажем - ясно, културно, цивилизовано\", добави Сидеров. Според него обаче е по-важно обществото да бъде убедено, че както и да се явят, няма да се отрази на довършването на управленския мандат, защото има подписана управленска програма. \"В \"Атака\" все още не е започнало редене на листи за евровота, предстои партиен форум, който ще е най-вероятно през март\", поясни Сидеров. Той припомни, че още миналата година месеци наред е настоявал пред колегите си за отговор как ще участват в евроизборите, но те са отбивали въпроса. Волен Сидеров обясни, че с партията на Николай Бареков не са водени разговори за обща коалиция за евроизборите. Говорили са за кандидатурата за членство на националистите в Алианса на консерваторите и реформистите, а не за парламентарната група. \"Не предвиждам коалиция с Бареков, още повече, че в момента съм в коалиция \"Обединени патриоти\". Ако решим тримата, че се явяваме поотделно, то тогава всеки може да търси друг съюз. Най-важното е това да не се отрази върху продължаването на мандата и да не е съпроводено с нападки\", добави лидерът на „Атака”.", "date": "2019.02.20", "title": "Сидеров: Ако НФСБ, ВМРО и \"Атака\" се явят поотделно на евровота, шансът не е добър"}
{"url": "https://www.faktor.bg/bg/articles/nay-strashnata-sanktsiya-za-rusiya-tova-e-pravitelstvoto-na-medvedev-video", "text": "Най-страшната санкция за Русия - това е правителството на Медведев. Около този извод се обединиха гостите на руското \"Радио Свобода\" - политолозите  Павел Грудинин, Николай Рибаков и Сергей Марков в дискусия за това,  ще съумее ли президентът Владимир Путин да вдигне с посланиeто си от днес своя падащ стремително рейтинг.  Русия е понесла загуби от западните санкции \"едва\" 6 и половина милиарда долара, съобщиха руските агенции, които въртят непрекъснато тази \"новина\", коментираха в студиото.  \"Селското стопанство е загубило над 2 милиарда и половина по данни на статистиката. Досега ни убеждаваха, че селското стопанство е спечцелило от санкциите, оказа се, че е загубило\", с насмешка отбеляза Павел Грудинин.  Увеличили са се само парите на олигарсите, обясниха гостите, които са категорични, че санкциите са насочени срещу едрия капитал, \"не срещу нас\" . Но от тях страдат само редовите руснаци.", "date": "2019.02.20", "title": "Руски политолози: Най-страшната санкция за Русия е правителството на Медведев (ВИДЕО)"}
{"url": "https://www.faktor.bg/bg/articles/ot-gerb-prizovaha-prezidentat-da-osvobodi-chlena-na-pravniya-si-savet-borislav-tsekov-i-petar-kichashki", "text": "ГЕРБ призова президентът да освободи от длъжност члена на правния си съвет Борислав Цеков и излъчения от неговата квота в Комисията за защита от дискриминация Петър Кичашки, защото са осъдени за злоупотреба с лични данни. \"Обръщам се към неприсъстващия президент Румен Радев и правните му съветници. Жалко е, че нито вие, нито ваши представители вземат отношение в днешния дебат\", заяви депутатката от управляващата партия Десислава Атанасова по време на дебатите по ветото на Румен Радев върху част от последните промени в Закона за личните данни. Тя подчерта, че двамата са осъдени да платят глоба от по 10 000 лева, защото са злоупотребили с лични данни на граждани и журналисти. Софийският административен съд е потвърдил постановление на Комисията за защита на личните данни, което Цеков и Кичашки са обжалвали. През 2016 г. блогъри и журналисти сезираха комисията, че ЕГН-тата им са в списък на лицата, подкрепящи Инициативен комитет с представляващ Кичашки, който се регистрирал като застъпник в инициирания от Слави Трифонов референдум. \"Недоумявам как сте такъв яростен защитник на свободата на словото, на демокрацията, на личните данни, а членове на правния ви съвет бяха осъдени от Върховния административен съд за злоупотреба с лични данни на граждани и журналисти. Дали БСП ще реагират така, както на мярката за неотклонение на Елена Йончева? Дали сега няма да събират пари и за Борислав Цеков?\", попита Атанасова, цитирана от \"Фокус\". По думите на Атанасова сега е време държавният глава да докаже, че е принципен човек и да освободи Цеков.", "date": "2019.02.20", "title": "От ГЕРБ призоваха президентът да освободи члена на правния си съвет Борислав Цеков и Петър Кичашки"}
{"url": "https://www.faktor.bg/bg/articles/putin-prozrya-da-ne-chakame-prishestvie-na-komunizma", "text": "Президентът на Руската федерация Владимир Путин заяви, че страната трябва да се движи само напред, увеличавайки темпото на своето развитие, предава ТАСС. Ще отбележим само, че близо 2 десетилетия той неуморно я дърпа назад.  „Длъжни сме да се движим само напред, постоянно увеличавайки темпото на това движение“, заяви държавният глава в посланието си пред Федералното събрание (Сената) на Русия. Президентът предупреди, че правителството на първо място отговаря за това страната да се променя към по-добро. „Не можеш да излъжеш хората, те чувстват лицемерието, неуважението към тях и всяка несправедливост. Тях не ги интересува бюрокрацията. За хората е важно какво е направено реално и как то ще подобри животът им, животът на семействата им и то не някога си, а веднага“, заяви той. Истинско прозрение...Трябваше да то разбере много по-отдавна, струва ни се. Путин подчерта: „Ние не трябва да повтаряме грешките от миналите десетилетия и да чакаме пришествие на комунизма, трябва да променяме ситуацията към по-добро още сега“. Той посочи, че „работата на изпълнителната власт на всички нива трябва да бъде хармонична, смислена и енергична“. „Правителството на Руската Федерация трябва да задава тона“, уверен е президентът. Путин възложи на кабинета да предостави предложения за стимули, включително данъчни стимули, за частни инвеститори в стартиращи предприятия. Държавният глава отбеляза, че руснаците трябва да почувстват подобрение в живота след резултатите от изпълнението на националните проекти още през 2019 година.", "date": "2019.02.20", "title": "Владимир Путин прозря: Да не чакаме пришествието на комунизма"}
{"url": "https://www.faktor.bg/bg/articles/vremennoto-zatishie-pri-patriotite-se-okaza-predvestnik-na-burya", "text": "Взаимоотношенията в патриотичната коалиция никога не са се отличавали с особено спокойствие и разбирателство. Напротив, от самото й създаване сме  свидетели и на остра размяна на реплики, и на различни политически позиции. И сега коалиционното единство е под въпрос, предаде БНР. Временното затишие при патриотите се оказа предвестник на буря. Която вече започна да се разразява. Този път в ролята на препъни камък влезе една вътрешна причина - въпросът за подредбата на листата за европейските избори, и една външна - позицията по промените в Изборния кодекс. Трите партии - къде по-явно, къде по-скрито, вече проявиха апетити към челното място в листата. Но липсата на официално признание кой да води коалиционна дружина, стана причина за нервни действия. Пръв настрани погледна лидерът на \"Атака\" Волен Сидеров, но консервативната коалиция с евродепутата Бареков, се разпадна, преди да е конструирана. Вчера и НФСБ притиснаха партньорите си с ултиматум. „Валери Симеонов да е водач на листа за Европейския парламент“, заяви зам.-председателят на НФСБ Борис Ячев. Без да забравят първо да ги обвинят.  „Нашите структура с тревога наблюдаваха как останалите партии в рамките на обединени патриоти предприемат действия, които по-скоро сочат желание към самостоятелно явяване“, добави Ячев  В отсъствието на самия Валери Симеонов Ячев обяви, че е НФСБ е готово за явяване а изборите за Европарламент самостоятелно или с подкрепата на други парламентарни партии, сдружения, които не са в „Обединени патриоти“ Все пак си остави вратичка: „Ако се стигне отново до възраждане на разговорите в рамките на коалицията „Обединени патриоти“ или с други политически формации и сдружения, това (Валери Симеонов) ще бъде нашето предложение за водач на общата коалиционна листа. Изявленията дойдоха буквално минути сред големия коалиционен съвет при премиера Бойко Борисов. След него вицепремиерът и лидер на ВМРО и Красимир Каракачанов обяви, че за него по-добрият вариант е коалиция обединени патриоти да се яви заедно на изборите.  Констатациите му не бяха оспорени от присъстващия Волен Сидеров.   Но предложението за провеждане на вътрешен вот срещна отпорът на НФСБ. Юлиян Ангелов каза, че трябва да се запази формулата „Обединени патриоти“, като един от вариантите, който може да реши това са вътрешни избори, който да определи кой да води листата. Ячев обаче настоя първо да има разговори, но след като ги няма и в коалицията си говорили през медиите, не може да каже кое е добре и кое не. Общото между трите партии обаче се оказа... властта. Както и да се явели, управленската коалиция щяла да остане здрава, непокътната и подкрепяна, декларираха вкупом представителите ѝ. Но запазването на коалицията няма да започне с обща позиция по първото препятствие - Изборния кодекс. Докато от ВМРО и \"Атака\" застанаха зад поправките на поправките – „за“ преференцията в стария ѝ вид и избор на нова Централна избирателна комисия, стана ясно, че НФСБ пак ще го играят соло. Поне по отношение на преференциите.", "date": "2019.02.20", "title": "Временното затишие при \"патриотите\" се оказа предвестник на буря"}
{"url": "https://www.faktor.bg/bg/articles/kabinetat-otpusna-oshte-30-mln-leva-za-obshtinskite-i-oblastnite-bolnitsi", "text": "На днешното заседание Министерският съвет прие постановление за одобряване на допълнителни разходи по бюджета на Министерството на здравеопазването в размер на 30 млн. лева с цел осигуряване на равнопоставен достъп на българското население до медицинска помощ, в това число и на високопланинските, отдалечени, труднодостъпни места. Това каза на брифинг в Министерски съвет министърът на здравеопазването Кирил Ананиев. Субсидирането на общинските и на областните болници се извършва на основание на чл. 106 и чл. 106 А от  Закона за лечебните заведения, където е предвидено това субсидиране да става по ред и условия, предвидени в наредба на министъра на здравеопазването за дейности извън задължителното здравно осигуряване - това са спешната помощ, психиатричната помощ, консултативни прегледи на пациенти, които са преминали през спешните отделения и други дейности, които са определени като държавна отговорност, уточни той. През изминалите две седмици направихме пълен анализ на всяка една от общинските и областните болници, в това число преминали болни и финансово състояние на тези болници. Анализът показа, че редица разходи, които те правят, не са финансово осигурени. Установи се, че е необходимо те да бъдат подпомогнати. Няколко години поред се увеличава минималната заплата, коeто също увеличава техните разходи. Трябва да мотивираме тези хора, за да изпълняват достойно техните задължения, заяви Ананиев.", "date": "2019.02.20", "title": "След пълен анализ на общинските и областните болници кабинетът отпусна още 30 млн. лева"}
{"url": "https://www.faktor.bg/bg/articles/yavor-notev-situatsiyata-s-izborniya-kodeks-e-tvarde-neobichayna-no-pravno-dopustima", "text": "Ситуацията с Изборния кодекс е твърде необичайна, но правно допустима, заяви днес пред БНР Явор Нотев, член на правната комисия на парламента и депутат от коалицията „Обединени патриоти“ „Твърде необичайната ситуация се породи от това, че са внесени промени в Изборния кодекс от ГЕРБ след приемането му на второ четене и преди срока от 15 дни , в който президентът трябва да наложи вето или да публикува закона“, каза Нотев в предаването „Преди всички“ на програма „Хоризонт“. „Това е правно допустимо, тъй като законът не разглежда подобна възможност, но изрично не я забранява“, посочи той. И разясни: „Има една особена хипотеза, която ограничава възможностите да бъде гледан законопроект, но при нея става дума за случаите, когато закон, отхвърлен по повод на президентско вето и не получил достатъчна подкрепа, след това без съществени изменения и без изчакване на срок от 3 месеца да бъде внесен в деловодството на парламента“, „Тази твърде необичайна ситуация, за която няма изрична законова забрана, е донякъде лишена от житейска и правна логика, защото не се среща всеки ден хипотеза, в която този, който е наложил своя проект, отново да се върне към същия проект, за да го преразгледа и да приеме позицията и решенията на опонента“, каза Нотев. Според него бързането на ГЕРБ с промените в Изборния кодекс не е заради евентуално вето на президента Румен Радев, който нарече закона „стремеж към служебна победа“ на управляващите. „По-скоро говорим за политически ход и послание, което трябва да върне изборната битка в една относително нормална форма на честно състезание“, каза Нотев, който е от партия „Атака“. Коментирайки неразбирателството между ВМРО, „Атака“ и НФСБ за листата за евроизборите, Явор Нотев отказа да се ангажира с прогноза как трите партии в коалицията „Обединени патриоти“ ще се явят на вота през май.  Но посочи, че условното наклонение, използвано от лидери на партиите, че „добре би било да сме заедно“ имат своето основание. „Не се ангажирам да твърдя каква ще бъде листата – дали обединена, отделна на партия „Атака“ и отделни листи на останалите партии. Това е въпрос, който тепърва предстои да бъде решен“, каза той. Цялото интервю, както и репортаж да взаимоотношенията в коалицията „Обединени патриоти“, може да чуете в звуковите файлове.", "date": "2019.02.20", "title": "Явор Нотев: Ситуацията с Изборния кодекс е твърде необичайна, но правно допустима"}
{"url": "https://www.faktor.bg/bg/articles/maykrosoft-bie-trevoga-za-ruski-hakerski-ataki-v-evropa", "text": "Американската компания „Майкрософт“ обяви днес, че е разкрила хакерски атаки срещу демократични институции, мозъчни тръстове и неправителствени организации в Европа и планира да предложи услуга за киберсигурност на няколко страни с пропуски в тази област, предават Ройтерс и БНР.  Атаките са извършени между септември и декември 2018 г. и са били насочени срещу служители на Германския съвет за външни работи и европейските офиси на института „Аспен“ и Германския фонд \"Маршал\", съобщи „Майкрософт“ в свой блог. Кибернабезите били насочени срещу 104 акаунта в Белгия, Франция, Германия, Полша, Румъния и Сърбия.  Според технологичния гигант много от атаките са дело на групировката „Стронций“, която компанията по-рано е свързвала с руското правителство.  „Стронций“ е една от най-старите кибершпионски групи в света и е била наричана още APT 28, Fancy Bear, Sofancy. Според американската фирма за интернет сигурност „CrowdStrike“ организацията може да е свързана с руското военно разузнаване ГРУ.", "date": "2019.02.20", "title": "\"Майкрософт\" бие тревога: Руската групировка „Стронций“ удря  Европа"}
{"url": "https://www.faktor.bg/bg/articles/novini/balgariya/anketa-podkrepyate-li-reshenieto-na-korneliya-ninova-chervenite-deputati-da-napusnat-parlamenta", "text": "Подкрепяте ли решението на Корнелия Нинова червените депутати да напуснат парламента? Да Не Нямам мнение", "date": "2019.02.20", "title": "Анкета: Подкрепяте ли решението на Корнелия Нинова червените депутати да напуснат парламента?"}
{"url": "https://www.faktor.bg/bg/articles/karayancheva-balgariya-ne-spesti-usiliya-za-da-varne-severna-makedoniya-v-dnevniya-red-na-es", "text": "България ще продължи своята последователна подкрепа за усилията на Северна Македония за европейска и евроатлантическа интеграция. Това заяви председателят на Народното събрание Цвета Караянчева в разговора си с председателя на Събранието на Република Северна Македония Талат Джафери, съобщиха от пресцентъра на Народното събрание. Талат Джафери е в България по повод гласуването в Народното събрание на законопроекта за ратифициране на Протокола към Северноатлантическия договор за присъединяването на Република Северна Македония.   \"Поздравявам Ви за успешното завършване на ратификацията на Договора от Преспа и за приемането на протокола към Северноатлантическия договор за присъединяване на Северна Македония към НАТО\", заяви в Цвета Караянчева. Тя подчерта, че България не спести усилия, за да върне страните от Западните Балкани, и особено Република Северна Македония, в дневния ред на ЕС. \"Това беше и приоритет на първото за страната ни председателство на Съвета на ЕС\", добави председателят на Народното събрание.   Председателят на Събранието на Република Северна Македония Талат Джафери изрази благодарност към България за усилията и подкрепата, която страната ни е оказала за европейска и евроатлантическа интеграция на Северна Македония. \"Диалогът и сътрудничеството могат да ни водят напред\", добави той.   Председателят на Народното събрание отбеляза, че са видими ползите от Договора за приятелство, добросъседство и сътрудничество между двете страни. \"Секторното сътрудничество все повече нараства и се задълбочава, но е нужно да работим за по-добрата транспортна и инфраструктурна свързаност между страните от Западните Балкани\", подчерта Цвета Караянчева. Тя посочи, че това би допринесло за развитието на икономиките в региона и за привличане и насърчаване на инвестициите. \"Длъжни сме да работим и да вървим напред в усилията си за осигуряване на възможности за пълноценна реализация младите хора в нашата страна\", заяви Талат Джафери.   \"Народното събрание е готово да сподели своя опит в процеса на присъединяване към ЕС и с радост би оказало подкрепа на парламентаристите от Северна Македония\", заяви Цвета Караянчева. \"По-лесно се работи и напредва, когато имаш приятел като България\", подчерта председателят на Събранието на Република Северна Македония.", "date": "2019.02.20", "title": "Караянчева: България не спести усилия, за да върне Северна Македония в дневния ред на ЕС"}
{"url": "https://www.faktor.bg/bg/articles/borisov-parlamentat-vze-madro-reshenie-za-severna-makedoniya", "text": "Премиерът Бойко Борисов обяви новината за ратификацията на протокола за присъединяването на Северна Македония към НАТО пред министрите в началото на днешното правителствено заседание. Парламентът ратифицира договора за Северна Македония. Много усилия положихме. Да благодарим на парламента и на депутатите за това мъдро решение, заяви Борисов. Проектът на Протокол към Северноатлантическия договор относно присъединяването на Република Северна Македония е одобрен от Северноатлантическия съвет на ниво постоянни представители на 28 януари 2019 г. На 6 февруари 2019 г. Протоколът е подписан от държавите - членки на НАТО в Брюксел. С влизането в сила на настоящия Протокол Генералният секретар на НАТО ще отправи покана към правителството на Северна Македония да се присъедини към Алианса. Северна Македония ще стане страна по Договора от датата на депозиране на своя документ за присъединяване. Настоящият протокол ще влезе в сила, след като всяка от страните по НАТО уведоми правителството на САЩ за неговото приемане.", "date": "2019.02.20", "title": "Борисов: Парламентът взе мъдро решение за Северна Македония"}
{"url": "https://www.faktor.bg/bg/articles/novini/svyat/rodzhar-uotars-pak-na-stranata-na-totalitarizma-zastana-na-stranata-na-maduro", "text": "Още веднъж основателят на Pink Floyd Роджър Уотърс застана на страната на тоталитаризма.  Той отдавна се противопоставя на съществуването на държавата Израел, обявява се против санкциите срещу Русия заради окупирането на Крим, нещо повече-заяви, че понеже Севастопол е много важен за Русия тя има право \"да си го вземе\", а също така, че едва ли не Украйна е провокирала Кремъл да я нападне. През миналата година Уотърс критикува концерт, на който се събираха средства за закупуване на храни и лекарства за венецуелския народ, а сега се обяви в защита на венецуелския диктатор Николас Мадуро, съобщава panampost.com. В профила си в Twitter Уотърс оправда действията на  диктатора Мадуро и призова Съединените щати \"да оставят Венецуела на мира\".  Според него, във Венецуела има \"истинска демокрация\", много по-голяма отколкото в САЩ или Великобритания, с което предизвика множество критики в социалната мрежа.", "date": "2019.02.20", "title": "Роджър Уотърс застана на страната на Мадуро, брани Венецуела от САЩ"}
{"url": "https://www.faktor.bg/bg/articles/evrodeputat-izbuhvaneto-na-nasilie-na-granitsata-mezhdu-dvete-irlandii-shte-e-vapros-na-chasove", "text": "Брекзит без сделка ще доведе до разпалване на национализма в Шотландия и Ирландия. Това предупреди ирландският евродепутат Шон Кели от Фине Гейл, партията на премиера Лио Варадкар. Кели коментира спорния въпрос за ирландската граница. Ако бъде установен граничен контрол по 500-километровата линия между Република Ирландия и Северна Ирландия, връщането на насилието там ще е въпрос на часове, каза Кели за БНР. \"Границата между Република Ирландия и Северна Ирландия е изкуствена. Тя се появи,  през 1921 г., с Англо-Ирландското споразумение, според което 26 от общо 32-те ирландски графства се отделят и стават независими като Ирландска Свободна Държава. Останалите 6 графства останаха в пределите на Обединеното кралство. Така че този въпрос винаги е предизвиквал спорове. Той доведе до гражданска война, а в по-късно през 60-те и 70-те години се стигна до вълна на насилие. С помощта на САЩ и ЕС правителствата на Ирландия и на Обединеното кралство постигнаха споразумение, с което беше установен мир, който имаме и до днес. Ако обаче се върнем към т. нар. „твърда граница” между Северна Ирландия и Република Ирландия и бъде установен граничен пункт, започнат да се правят проверки и т.н., много хора ще видят в това знак от миналото, ще видят опит за ново разделение на Ирландия. Страхуваме се, че присъствието на войници и гранична полиция ще доведе до насилие.  Твърдата граница ще доведе и до огромни затруднения по отношение на търговията. В момента там има свободен достъп за влизане и излизане, не съществуват търговски бариери, двете страни сме в единния пазар, така че бизнесите могат да растат. Но ако стане така, че там има граница и Северна Ирландия не е в митническия съюз, то тогава ще има високи такси, които ще засегнат сериозно местните бизнеси и ще създадат трудности за хората, които искат да пътуват. Това ще се превърне във външна граница на ЕС, а знаем че никоя външна граница не е напълно и свободно отворена. Гарантирам ви, че ако по тази граница се появят войници, 24 часа по-късно те ще бъдат атакувани по някакъв начин, ще има стрелба, ще бъдат нападнати с бомби или със запалителни устройства. Нужно е само да бъде разпален пламъкът на отмъщението и избухването на насилие ще е въпрос на време. Това наистина ни притеснява сериозно. Надявам се и вярвам, че в Камарата на общините  в Лондон ще имат достатъчно разум, за да не допуснат това\".  Въпросът с ирландската граница няма да повлияе много на изборите за ЕП в страната, убеден е евродепутатът: \"Не мисля, че ще повлияе на изборите през май в такава степен. Всички сме убедени, че направихме, каквото е по силите ни. Подкрепяме излизането със споразумение, не искаме \"твърд\" Брекзит. Както управляващите, така и опозицията у нас, са на едно мнение, няма противоречия по този въпрос. ЕС е 100% зад нас и ни подкрепя. Подкрепя ни за това, че сме силни и разпространяваме този призив.  Социологическите проучвания показват, че се увеличава процентът на хората в Ирландия, които подкрепят оставане в ЕС след Брекзит. Така че смятам, че европейските избори няма да засегнат големите партии в страната толкова много. Мнозинството от ирландците осъзнават предимствата на това да сме в ЕС. Това е най-доброто място, на което можеш да бъдеш. Достатъчно е да сравним Ирландия сега с Ирландия, когато се присъединихме към Съюза през 1973 г. - все едно да сравняваш тебешир със сирене - нищо общо\".  Кели коментира и възможните сценарии за развитие на въпроса при Брекзит със и без сделка. \"Ако има сделка и споразумението за напускане бъде одобрено и имаме т. нар. предпазен механизъм, това означава, че ще има споразумение между Република Ирландия и Северна Ирландия за свободен достъп и преминаване през границата в двете посоки, както е сега. Това искаме ние. Ако имаме обаче \"твърд\" Брекзит и тази граница стане външна за ЕС, то там трябва да бъдат въведени тарифи и граничен контрол, да има войници и гранични служители. Това, както казах, ще върне спомените на хората от войната, ще предизвика тежки сблъсъци и насилие, и ще бъде възобновена борбата за Обединена Ирландия - ще се върнем отново към онези мрачни години Мисля, че ако Обединеното кралство катастрофира без споразумение, това ще разпали шотландския национализъм. Вероятно може да има нов референдум за независимост. Ако се стигне до Брекзит със сделка, тези шансове за отделянето им от Обединеното кралство смятам, че намаляват сериозно. Мисля, че за Ирландия важи същото - ако сделката ни удовлетворява и нямаме граница със Северна Ирландия, хората ще приемат това и жаждата и мечтата за Обединена Ирландия ще бъде отложена за подходящия момент без да бързаме и да се поставят срокове за постигането\". Хората в Северна Ирландия са гласували масово \"за\" оставане в ЕС и има определен момент на гняв, защото те смятат, че ще бъдат изкарани от ЕС против волята им, изтъкна евродепутатът и припомни: \"Да не забравяме също, че в резултат от допълнителното споразумение , според което технически всеки гражданин на Северна Ирландия може да получи паспорт от Република Ирландия, ако поиска такъв и така технически, ако са граждани на републиката, ще бъдат и част от ЕС, защото Република Ирландия е част от него и ще остане там. Така че това ще предизвика доста объркване\".  Политическото обяснение на Кели защо Брекзит се случва е, че Обединеното кралство никога не е било ангажирано с ЕС, както са например Франция и Германия: \"Политиците не говорят за предимствата на това да си част от Блока. И най-лошото - жълтата преса подхвана тази вълна и започна да обвинява Европа за всичко лошо, което се случва. И то не само неща, които се решават на европейско ниво, а и местни проблеми. И всичко това в продължение на 45 години. Когато обикновеният британец отваря своя жълт вестник всеки ден в продължение на 45 години - от 1973 г., когато Великобритания става част от ЕС, той чете статии, които громят ЕС по всички линии. Това няма как да не създаде някакви естествени инстинкти и позиции в полза на напускане. Тези настроения се засилват, когато мотивите за излизане се представят по един съвсем опростен, примитивен начин от хора като Найджъл Фарадж, заедно с призива „Да си върнем обратно контрола” и това, че ще сключим прекрасна сделка за свободна търговия с останалата част от света и всичко ще е красиво. Това обаче няма как да стане! И сега интелигентите хора във Великобритания започват да осъзнават и да се замислят по този въпрос. Смятам, че и до някаква степен самият ЕС носи вина за това. Те направиха тези прекрасни програми, от които се възползваха всички страни членки, включително и моята страна Ирландия, но така и не обяснихме на хората това, когато остротите антиевропейски критики се появиха. Никой не им отговори и хората не видяха другата страна на монетата. Мисля, че това е грешка, която ЕС направи - не си извадиха никакви поуки и ето, че Брекзит се случи. Сега, когато е твърде късно, започнаха да планират различни кампании, в които да ангажират повече хората с европейските теми и така да бъдат по-ангажирани\".", "date": "2019.02.20", "title": "Шон Кели: Избухването на насилие на границата между двете Ирландии ще е въпрос на часове"}
{"url": "https://www.faktor.bg/bg/articles/parlamentat-sabra-kvorum-1", "text": "Парламентът събра кворум и заседанието започна, съобщи Нова тв. Ще последват ли депутатите на ДПС примера на колегите си от левицата да бойкотират работата на парламента - това беше интригата днес. Залогът е сериозен... Ратификацията на протокола  за присъединяване на Северна Македония към НАТО в българския парламент трябва да стане в присъствието на председателя на Събранието на Република Северна Македония Талат Джафери, който е на официално посещение у нас.  Рано сутринта той разговаря с българския си колега Цвета Караянчева, а след това гостът ще бъде приветстван от народните представители в пленарната зала. Предвидено е също Цвета Караянчева и Талат Джафери да направят общо изявления за медиите. Македонският гост ще се срещне още със заместник министър-председателя по правосъдната реформа и министър на външните работи Екатерина Захариева.", "date": "2019.02.20", "title": "Парламентът събра кворум"}
{"url": "https://www.faktor.bg/bg/articles/novini/balgariya/v-siderov-izlizaneto-na-bsp-ot-ns-e-vsashtnost-otkaz-ot-parlamentarizma", "text": "\"Кворумът ще бъде осигурен, даже ще се прекратят пътувания, които обикновено депутатите имат в международни организации. Може би няколко седмици ще се отложат тези пътувания, така че ще поддържаме кворума. Може би пък парламентът ще заработи по-делово, защото много често опозицията вкарва едни дебати, които не са по темата, не са в същината на закона\", коментира пред БНТ лидерът на \"Атака\" Волен Сидеров по повод проведения Коалиционен съвет във връзка с решението на БСП да напусне пленарна зала. \"Излизането на БСП от НС е всъщност отказ от парламентаризма\", категоричен е Сидеров. \"Вчера при г-жа Караянчева имахме събиране и аз предложих правилникът да се поправи така, че да не получаваш пари, когато не присъстваш. Защото те продължават да си получават 1/3 от заплатата, това са сериозни пари, за които повечето българи могат само да мечтаят. Така че, мисля, че това предложение трябва да се приеме\", каза още той. Сидеров коментира и общественото недоволство по повод промените за преференциалното гласуване. \"Вдигна се голям шум, БСП истеризираха много, обявиха го за край на демокрацията и създадоха едно напрежение, че се е случило нещо фатално страшно, а това не е така. Демокрацията не е заклана - жива и здрава е, така че всичко е наред. Знаете, че премиерът Борисов има този рефлекс - когато за нещо има обществена реакция, да го преосмисли\", коментира тоъ. Той коментира и дали трите партии ще се явят заедно на предстоящите евроизбори. \"Нямаме още решение, аз месеци наред настоявах да го решим, поставях темата много активно, но нямаше желание у моите колеги да говорят по този въпрос. Вчера обявиха, че Валери Симеонов е водач на листа, но не е ясно на коя - обща или отделна? Това ми прилича на заявка, че двете партии - НФСБ и ВМРО, казват, че няма да бъдат в обща коалиция с \"Атака\". Както и да се явим на избори обаче, ние оставаме в управлението, защото то трябва да се завърши\", категоричен е Сидеров.", "date": "2019.02.20", "title": "В. Сидеров: Излизането на БСП от НС е всъщност отказ от парламентаризма"}
{"url": "https://www.faktor.bg/bg/articles/novini/balgariya/pozor-bsp-po-kominternovski-boykotira-ratifitsiraneto-na-protokola-na-makedoniya-za-chlenstvo-v-nato", "text": "Нито един депутат от БСП не присъства в пленарната зала по време на историческия акт, който предстои днес - ратифицирането на протокола за членство в НАТО. Гост на заседанието е председателят на НС на Република Северна Македония Талат Доафери. БСП бойкотира НС въпреки, че промените в Изборния кодекс, срещу които те протеспираха, бяха оттеглени. Вицепремиерът Екатерина Захариева припомни, че процесът за присъединяването към НАТО е започнал по инициатива на българското европредседателство и е станал възможен след подписването на Договора за добросъседство и приятелство и последвалия Преспански договор. Депутатът ог ГЕРБ Константин Попов приветства приемането на Македония в НАТО с думите: \"До днес имахме съсед, от днес ще имаме съюзник. Добре дошли при нас, братя и сестри\". Той припомни жеста на благодарност на македонския премиер Зоран Заев, който сподели наградата си с премиера Бойко Борисов. \"Верни на квоята коминтерновска политика БСП не дойдоха да подкрепят братска Македония. Когато става дума за национални интереси няма значение какви са отношенията между българските партии. Когато става дума за сигурността на Балканите всички трябва да са в залата иначе ще отговарят пред българските избиратели\", заяви Юлиян Ангелов от ВМРО и припомни, че България винаги е подкрепяла Македония в добри и лоши дни. Волен Сидеров обаче от своя страна отново поиска подписването на анекс към договора с Македония, който да отхвърля посегателствата върху историята.", "date": "2019.02.20", "title": "Позор: БСП по коминтерновски бойкотира ратифицирането на протокола на Македония за членство в НАТО"}
{"url": "https://www.faktor.bg/bg/articles/emiliyan-gebrev-zaplahite-zapochnaha-sled-kato-byah-otroven", "text": "\"Никога не съм се страхувал. Не се движа с охрана по улиците, нямам и такова намерение\". Това каза оръжейният предприемач Емилиян Гебрев в студиото на \"България сутрин\", след като обяви, че заплахите за живота му продължават и след отравянето от 2015 година. Британски следователи са в България, за да търсят следи от употребата на химическо оръжие и връзка между бившия полковник от руското военно разузнаване и агент на службите на Острова Сергей Скрипал с това на бизнесмена Емилиян Гебрев, пишат медиите във Великобритания. Пред тях информацията е потвърдена и от премиера Борисов. По думите му се провежда съвместно разследване с българските органи на реда. През 2015 г. Емилиян Гебрев изпада в кома след отравяне, а пак според британски медии, то съвпада с присъствието у нас на руски агент. Същият е бил и в Англия по време на отравянето на Скрипал. Хранително натравяне, покушение над чужди служби или разчистване на бизнес сделки у нас стоят зад този инцидент? \"Отправяни са ми предупреждения да не се занимавам с придобиването на \"Дунарит\", че никога няма да бъде мой. Предприятието принадлежало на определени хора. Не знам обаче кой стои зад заплахите\", отсече той. Оръжейният предприемач допълни, че никой никога не го е търсил във връзка с европейско разследване. Пред Bulgaria ON AIR Гебрев коментира още, че бизнесът с оръжия всъщност не е никак таен и в действителност става въпрос за нещо изключително чисто и прозрачно. \"През 2015 г., когато бях отровен, заплахи не е имало. След това обаче - да\", подчерта той.", "date": "2019.02.20", "title": "Емилиян Гебрев: Заплахите започнаха, след като бях отровен"}
{"url": "https://www.faktor.bg/bg/articles/novini/balgariya/bsp-sa-raka-na-moskva-napusnaha-parlamenta-za-da-ne-glasuvat-dogovora-za-chlenstvoto-na-severna-makedoniya-v-nato", "text": "Ако БСП отсъстват от залата при ратификацията на протокола към договора за членство на Северна Македония в НАТО, това ще ги дисквалифицира като българска партия и ще постави всичките им маневри около измислената тема с ЦИК и най-вече преференциите в контекста на изпълнението на нареждане от Москва за отхвърляне на ключов договор с пряко влияние върху националната сигурност на България. Това е истинската причина и никакви вътрешни игри  и не иска да участва в ратификацията. Нищо не им пречеше да гласуват, пък след това да излязат от залата. Това дори е под минималните стандарти за допустимо политическо поведение на българска партия с претенции да управлява страната. Което разбира се - при това положение няма да стане.  Такъв удар си нанасят и горчиво ще съжаляват, не само Нинова, но и Мая Манолова и всеки, който се стремим към някаква значима изборна позиция. Съдят не по думите, а по делата, и то в ключови исторически моменти. Колко такива сте имали господа депутати от БСП, в които е трябвало да проявите национално самосъзнание. С това Нинова и партия открито застанаха срещу членството на България в НАТО, тезис на Решетников, който вече се реализира.", "date": "2019.02.20", "title": "БСП са ръка на Москва – напуснаха парламента, за да не гласуват договора за членството на Северна Македония в НАТО"}
{"url": "https://www.faktor.bg/bg/articles/nikolay-nenchev-sluzhbite-sa-imali-instruktsii-da-skriyat-informatsiyata-po-sluchaya-gebrev", "text": "Отровен ли е бил оръжейният бос Емилиан Гебрев с химическото бойно вещество новичок? Възможно ли е българските служби да не са знаели за случилото се или пък някой да е скрил информацията?  \"Научих за отравянето от други източници. Нито една служба не ме информира. Коментираме опит за убийство на български гражданин. Очевидно службите са имали инструкции да скрият тази информация. Какво означава, че сега ще разберем, след като службите още тогава имаха цялата информация. Тревожи ме друго – президентът Плевнелиев също не беше информиран. Гражданското общество трябва да реагира на този етап. Информацията е била твърде чувствителна, нашите служби не са искали да засегнат чужди служби и чужда интервенция\", отбеляза бившият министър на отбраната в периода 2014-2017 г. Николай Ненчев.  \"Заподозреният за случая \"Скрипал\" руски агент с псевдонима \"Федотов\" е бил в България по време на отравянето на Емилиян Гебрев\", потвърди главният прокурор Сотир Цацаров преди дни.  Той бе категоричен, че внушенията за бездействие по разследването и за това, че случаят едва ли не е оставен настрани от Прокуратурата, не отговарят на истината. В студиото на \"България сутрин\"  Ненчев посочи, че няма как главният прокурор да не е разполагал с цялата информация.  \"Искам оставки, а се оказва, че няма виновни. Прекалено много хора са обвързани, подчерта гостът пред Bulgaria ON AIR.  \"Интервенцията с Гебрев е извършена отвън. Обезпокоен съм от всичко, което се случва в държавата. Бе ми казано: Внимавай какво се случи с Гебрев! Това ми бе казано от висшите рангове на политиката. Има едни хора, които воюват за своя бизнес, за по-голяма политическа и икономическа интервенция над страната. Предстои ни тежка политическа криза с трайни ефекти за страната. Предстои да видим каква ще бъде цената ДПС да останат в парламента. Борисов има само един успешен ход – да предизвика много спешни предсрочни избори. Без ДПС в парламента нито един евроатлантически въпрос не може да бъде решен\", коментира Ненчев.", "date": "2019.02.20", "title": "Николай Ненчев: Службите са имали инструкции да скрият информацията по случая \"Гебрев\""}
{"url": "https://www.faktor.bg/bg/articles/ts-tsvetanov-zaradi-ednolichnoto-reshenie-i-straha-na-lidera-deputatite-ot-bsp-ne-sa-v-ns-dnes", "text": "\"Днешният ден е исторически за България и за Република Северна Македония, това е финалът на един политически процес, за който имат заслуги всички правителства на България от 1992 година, които подкрепяха независимостта на Македония. Нека си припомним изключително важната Декларация подписана от премиерите Георгиевски и Костов, по време на войната в Косово, която застрашаваше Балканите. Точно тогава българското правителство и българските политици направиха всичко възможно за подкрепа на нашите пирятели от Македония. Нека отдадем заслуженото на това, което се направи на Солунската среща, на Берлинския процес, защото Европа винаги е смятала, че Западните Балкани са част от ЕС. И нека не забравяме какво направи българското правителство в първото си европредседателство\", заяви от парламентарната трибуна председателят на ПГ на ГЕРБ Цветан Цветанов. Той припомни и ролята на европейските държави и политици, които подкрепиха инициативата за интеграция на Западните Балкани. \"Ще припомня един разговор с господин Джафери, когато той показа мъдрост, каквато всички политици на Балканите трябва да имаме. Тогава той каза, че ако се връщаме към всичко, което е разделяло Балканите, няма да имаме бъдеще за нашите деца\", обърна се Цветанов към председателя на македонския парламент. \"За мен е много тревожен фактът, че днес отсъства БСП. Аз мога да кажа, че в немалко от случаите, когато е ставало дума за региона те са имали отговорна позиция. Съжалявам, че заради едноличното решение на лидера на БСП и страха и, не даде възможност на демократично мислещите от БСП да присъстват днес. Много е болно и жалко, когато политически решения уронват имиджа и авторитета на българския парламент, където е мястото за политическите дебати. Не е нормално за тях да са гласували български граждани и те да не са тук в такъв важен момент. Ние сме в ситуация, както в началото на българското председателство. Тогава пак БСП отказа да влезе в българския парламент преди посещението на председтеля на ЕП Антонио Таяни. Тогава Димитър Главчев направи най-голямата си лична жертва-той подаде оставка, за да задоволи потическото его и егоизма на БСП, но да можетук да присъстват всички български народни представители\", коментира Цветанов. Той се обърна към депутатите от БСП с думите: \"Ултимативното поведение е неприемливо\" и ги призова да бъдат смели и честни към избирателите си.", "date": "2019.02.20", "title": "Ц. Цветанов: Заради едноличното решение и страха на лидера, депутатите от БСП не са в НС днес"}
{"url": "https://www.faktor.bg/bg/articles/novini/balgariya/bez-deputatite-ot-bsp-bez-nito-edin-glas-protiv-ns-ratifitsira-dogovora-s-nato-na-severna-makedoniya", "text": "Ратификацията на протокола за присъединяването на Северна Македония към НАТО беше приета със 140 гласа, нито един \"против\" и нито един \"въздържал се\". Депутатите от БСП бойкотираха историческото заседания на НС. Рагификацията, която се извършва с две гласувания беше извършена в рамките на едно и също заседание, за да може да се ускори процесът на присъединяване на Северна Македония.", "date": "2019.02.20", "title": "Без депутатите от БСП, без нито един глас \"против\" НС ратифицира договора с НАТО на Северна Македония"}
{"url": "https://www.faktor.bg/bg/articles/maykata-na-skripal-poiska-da-go-priznayat-za-bezzsledno-izcheznal", "text": "Майката на бившия полковник от ГРУ Сергей Скрипал, който бе отровен в Солсбъри, поиска да признаят сина й за безследно изчезнал, съобщи пред РИА Новости неговата племенница Виктория Скрипал. Несъмнено, още една провокация от сткрана на руските власти.  Както разказа събеседницата на агенция, заявлението е подадено в московската полиция, по мястото на регистрацията на дъщерята на бившия полковник Юлия, която бе отровена заедно с баща си. По думите на Виктория, ако Скрипал бъде признат за изчезнал безследно, неговата майка ще наследи апартамента, колата и кучето, пише \"Фокус\". „Трябва някак си да спасим имуществото <...> Надяваме се, че в хода на разследването ще стане ясно и тяхното местонахождение“, заяви тя. Както припомня руската агенция, Виктория Скрипал нееднократно заявяваше, че не се съмнява в смъртта на Сергей, защото иначе той със сигурност би се свързал с възрастната си майка. Две седмици преди годишнината от изчезването/атаката с нервнопаралитично вещество срещуСергей Скрипал в Солсбъри, Великобритания, някой закачи голямо руско знаме на градската катедрала през нощта, а жителите на градчето възприеха това като подигравка към претърпените изпитания през последната година, пише американското издание The New York Times. Снимките на руския флаг, развяващи се от скеле около катедралата, бяха широко разпространени в социалните медии в неделя сутринта. Викарият на Солсбъри Николас Пападопулос заяви,че това е „изключително глупаво“. По неговите думи, „това е подигравка към огромните лични трагедии и щетите, нанесени на града от безпрецедентните атаки с нервно-паралитично вещество в Солсбъри миналата година“. Не става ясно кой се е изкачил на скелето, обграждащо сградата, за да постави знамето, което набързо е премахнато в неделя сутринта. Флагът е предаден на полицията, съобщиха от катедралата.  „Каква глупост“, заяви депутатът от Консервативната партия Джон Глен в „Туитър“. „Това е подигравка със сериозните събития, които, за съжаление, Солсбъри преживя миналата година. „Ню Йорк Таймс“ отбелязва, че случаят е обект на хумор в Русия. „Руските власти, които отрекоха отговорността за нападението срещу г-н Скрипал, взеха предизвикателен, подигравателен тон по време на разследването, дори когато нападателите бяха разкрити, че са били отличени служители на руската военна разузнавателна служба“, пише изданието. Вестникът е възмутен още от това, че руската държавна Russia Today е изпратила шоколадови модели на катедралата в Солсбъри на другите новинарски медии по време на празниците. Авторът е най-раздразнен от това, че миналия месец руски производител на настолни игри е пуснал такава, наречена „Нашите в Солсбъри“ („Наши в Солсбери“), в която участниците вървят по предполагаемия път на предполагаемите извършителите на нападението Александър и Анатоли и в крайна сметка достигат до въпросното английско градче. „Може да се каже, че това беше идея, с която да отговорим на Западните медии“, заяви Михаил Бобер, който е съставил играта.", "date": "2019.02.20", "title": "Майката на Скрипал поиска да го признаят за безследно изчезнал"}
{"url": "https://www.faktor.bg/bg/articles/angelkova-ima-30-40-spad-na-mladi-turisti", "text": "Има 30-40 % спад на млади туристи, заяви министърът на туризма Николина Ангелкова в ефира на Нова телевизия.  Не мога да кажа дали е заради акциите на бившия вицепремиер Валери Симеонов срещу шума, в статистиката не пише причината, обясни тя. Подчерта, че законът трябва да се спазва и да се пази тишина.  Министър Ангелкова каза също, че са намлели ранните записвания на туристи от Русия.  Заяви, че вече ще има много по-строг контрол на местата, които приемат туристи. Единната система за туристическа информация (ЕСТИ)  свързва в реално време данните от НАП, МВР, общините и Министерството на туризма и местата за настаняване\" подчерта министърът. По думите ѝ от днес стартира въвеждането на базата данни, с която системата трябва да се напълни, след което хотелиерите ще могат да се регистрират в системата. Ангелкова подчерта, че министерството дава срок до 1 октомври да се въведе цялата база данни и уточни, че над 18 000 са местата за настаняване у нас. Тя отбеляза, че сериозно внимание са обърнали и на санкциите. \"Глобата за невъвеждане на данни е от 1000 до 3000 лв. при първо нарушение, при повторно санкцията става двойна, а при трето вече се преминава към заличаване на потребителя\", обясни министърът.    Повечето от тези казуси са заварени от времето и са стартирали процедура много преди 2008 г., когато е приет Закона за устройството на Черноморското крайбрежие, който регламентира отношенията от приемането напред, каза министърът на туризма  във връзка с новите строителни дейности по Черноморието. „Няма как да има решение със задна дата“, уточни тя. „Изключително важно е всички контролни органи, всички ние да сме на мястото си. Аз искам да подчертая, че Министерството на туризма отговаря за стопанисването и управлението на територията на морския плаж. Ясно е регламентирано също и териториални зони за устройствена защита, това са Зона А и Зона Б. Те не забраняват строителството, но имат изключително ограничени параметри“, обясни Ангелкова. По думите ѝ е много важно самите параметри на изпълнение да бъдат следени.  „Много е сложен казусът, защото това са различни проблеми и действия, които са извършвани много преди 2008 г. Те са обжалвани на база действащото тогава законодателство“, отбеляза тя. „На плажа е забранено строителството. Границите на морския плаж, пясъка и скалистите образувания, всичко, което влиза в определението морски плаж-строителството е абсолютно забранено. В Зона А и Зона Б, в частните имоти, се разрешава извършването на строителни дейности при строго спазване на определените параметри“, посочи още министърът на туризма. „Още януари месец с нашите мобилни екипи стартирахме проверки на всички 237 морски плажа и съответно какво се случва зад тях. Изискала съм от кметовете на всички Черноморски общини да ни предоставят информация. Тогава вече ще мога да направя обобщен анализ, какви са разрешенията за строеж, които са издадени на всички терени в Зона А и Зона Б. Изискали сме го, за да може да сме сигурни какво предстои от тук нататък“, допълни тя.", "date": "2019.02.20", "title": "Ангелкова: Има 30-40 % спад на млади туристи"}
{"url": "https://www.faktor.bg/bg/articles/maduro-samonaznachiliyat-se-kloun-guaydo-da-nasrochi-izbori-za-da-go-izhvarlyat-s-glasuvane", "text": "Президентът на Венецуела Николас Мадуро призова председателя на опозиционния парламент на страната Хуан Гуайдо да насрочи избори в страната, предава РИА Новости. „Защо не насрочва избори, на които ще бъде изхвърлен с помощта на народа? Нека самоназначилият се клоун да насрочи избори, за да го изхвърлят с гласуване“, заяви Мадуро.", "date": "2019.02.20", "title": "Мадуро: Самоназначилият се клоун Хуан Гуайдо да насрочи избори, за да го изхвърлят с гласуване"}
{"url": "https://www.faktor.bg/bg/articles/sasht-blokira-prehvarlyaneto-na-iztrebiteli-ot-novo-pokolenie-f-35-v-turtsiya", "text": "Президентът на САЩ Доналд Тръмп във вторник подписа бюджет, който блокира прехвърлянето на изтребители от ново поколение F-35 в Турция, пише електронното издание на вестник Protothema. Според подписания от американския държавен глава документ, доставката на изтребителите в Турция ще бъде блокирана, докато държавния секретар и министъра на отбраната на САЩ не представят актуализация на доклада относно закупуването на руски ракетни системи С-400 от Анкара. В предишния си доклад до Конгреса Пентагона заяви, че закупуването от Турция на руските ракетни системи С-400 може да доведе до потенциално изваждане на Анкара от програмата за F-35, както и да повлияе на придобиването на други оръжия, включително хеликоптера CH-47F Chinook на Boeing Co., F-16 на Lockheed Martin и хеликоптерите UH-60 Black Hawk. Законопроектът от Конгреса изисква от американските служби да включат подробно описание на плановете за налагане на санкции, ако Турция продължи със системите С-400 съгласно раздел 231 от Закона за противодействие на руското влияние в Европа и Евразия от 2017 г. Конгресът моли американските секретари да представят доклада до 1 ноември 2019 г. Същият бюджет блокира и продажбата на оръжия на охраната на турския президент Реджеп Таийп Ердоган, освен ако държавният секретар Майк Помпео не информира Конгреса, че охраната, обвинена в нападението срещу протестиращите във Вашингтон през май 2017 г., е била изправена пред правосъдието.", "date": "2019.02.20", "title": "САЩ блокираха прехвърлянето на изтребители F-35 в Турция"}
{"url": "https://www.faktor.bg/bg/articles/novini/balgariya/neykov-telk-reshenieto-e-zlaten-klyuch-otklyuchvasht-vrati-s-mnogo-privilegii", "text": "Получаването на ТЕЛК решение е златно ключе, което отключва много врати с привилегии, които следват от документа. Така бившият социален министър Иван Нейков коментира последната разкрита схема за получаването на фалшиви решения. Близо 1,7 милиона лева бяха открити у задържаните медици във Варна. Арестувани са петима лекари и сириец с български паспорт. Между 1200 и 2000 лева е струвало на здрави пациенти да бъде издадено ТЕЛК решение за инвалидност.  По думите на Нейков 2000 лева за този \"сакрален документ” всъщност е добра инвестиция, защото се отключва вратата на НОИ за инвалидна пенсия и тази за много общински услуги. „Това е система, при която от момента, в който получиш документа, започваш да получаваш от обществото под различна форма”, допълни Иван Нейков. Според него слабото звено е, че няма създадени инструменти, които да контролират системата. По думите му трябва задължително всеки да има електронно досие, а след това е нужен контрол по цялата верига. „Говорим за проблем, който съществува от години и най-странното е, че има решение, но ние не се приближаваме до него. Трябва промяна на контрола и промяна на инструментите, с които човек стига до това решение. Технологиите вече са толкова напред, че няма никаква пречка да имаме истински здравни досиета”, заяви бившият социален министър. „Има модел и той е на Световната здравна организация. Ползва се в ЕС, а ние стоим и искаме да открием топлата вода. Всичко е пред нас, просто трябва политическа воля, за да се реши проблемът”, смята Иван Нейков.", "date": "2019.02.20", "title": "Нейков: ТЕЛК решението е златен ключ, отключващ врати с много привилегии"}
{"url": "https://www.faktor.bg/bg/articles/angel-dzhambazki-barekov-e-zaplahae-za-balgarskoto-obrazovanie-ako-stane-uchitel", "text": "Евродепутатът Николай Бареков е заплаха за българското образование, ако стане учител, както заплашва, заяви колегата му от ВМРО Ангел Джамбазки в предаването „Здравей, България” на Нова тв. В Администрацията има страх от циганите. Ще мине време докато им набием в главите, че не можеш да правиш дете на малолетна, не можеш да правиш дете на близък поднита. Политиката беше скопена. За да няма купуване на гласове, трябва да им се разбие гетото, катунът да бъде разбит. Предложението на ДПС за преференцията е в този дух, да не бъде разбито гетото и да гласува под строй, смята той.", "date": "2019.02.20", "title": "Ангел Джамбазки: Бареков е заплаха за българското образование, ако стане учител"}
{"url": "https://www.faktor.bg/bg/articles/novini/balgariya/prof-chukov-nyama-danni-za-balgari-sred-boytsite-na-islyamska-darzhava", "text": "\"Терористичната опасност в западната ни съседка идва от албанци, които представляват сериозен контингент джихадисти. Нека припомним, че шефът на фронта Нусра, е албанец\", заяви пред БНТ арабистът проф. Владимир Чуков. \"Няма категорично доказателство за участието на български граждани в редиците на \"Ислямска държава\", заяви проф. Чуков. \"В тази война много от нещата ще останат тайна, има различни информации, но официално, черно на бяло, няма такова нещо. Така че, нека да успокоим - България не е сред тези страни, които трябва да връщат бойци от \"Ислямска държава\". Големият проблем е за западноевропейците и то като отделни страни - Великобритания, Франция, Германия, които излъчват най-големите контингенти, наред с Белгия и Дания\", каза още той. \"Идеологията на \"Ислямска държава\" няма как да бъде победена - поне с тези средства и на този етап\", коментира в заключение проф. Чуков.", "date": "2019.02.20", "title": "Проф. Чуков: Няма данни за българи сред бойците на \"Ислямска държава\""}
{"url": "https://www.faktor.bg/bg/articles/tramp-naredi-sazdavane-na-kosmicheski-voyski", "text": "Президентът на САЩ Доналд Тръмп нареди на Пентагона да разработи планове за създаване на космически войски, които ще са част от военновъздушните сили, предаде Асошиейтед прес, цитирана от БТА. Тръмп се съгласи на този вариант вместо поисканото от него по-рано отделно министерство на космическите войски, които да са \"отделни и равностойни\" на другите видове въоръжени сили.  Президентът заяви, че космосът е \"бъдещето и следващата стъпка\". \"Трябва да сме готови. Моето правителство смята създаването на космически сили за приоритет на националната сигурност\", каза той в Белия дом, застанал редом с вицепрезидента Майк Пенс и и. д. министъра на отбраната Патрик Шанахан. \"Нашите противници са в космоса, независимо дали това ни харесва или не\", добави президентът и подписа документ, с който инструктира министъра на отбраната да подготви законопроект за създаване на космически войски.", "date": "2019.02.20", "title": "Тръмп нареди създаването на космически войски"}
{"url": "https://www.faktor.bg/bg/articles/novini/svyat/zapochvat-novi-pregovori-po-brekzit", "text": "Британският премиер Тереза Мей заминава за Брюксел, за да продължи разговорите с председателя на Европейската комисия Жан-Клод Юнкер. От кабинета на Мей определиха предстоящата среща като \"важен етап в преговорите с Европейския съюз\". Позицията на Брюксел обаче остава непроменена – сделката няма да бъде предоговаряна. Ако до другата седмица не бъде свикан втори голям вот по споразумението, британският парламент отново ще има възможност да разгледа следващите стъпки по брекзит.", "date": "2019.02.20", "title": "Започват нови преговори по Брекзит"}
{"url": "https://www.faktor.bg/bg/articles/novini/balgariya/apteki-v-tsyalata-strana-ostavat-zatvoreni-v-znak-na-protest", "text": "Аптеки затворят врати за ден в знак на протест. Настояват за финансиране, което да ги подкрепи във въвеждането на новите електронни системи. Протестиращите не са против нововъведенията, но искат ефективното им внедряване и финансова подкрепа. Европейската система за проверка на автентичността на лекарствата вече е факт, предстои въвеждането и на национална, която да следи количествата. Очаква се въвеждането и на електронна рецепта, инвестиции ще се наложат и заради новите изисквания на данъчните за свързаност на софтуера за управление на продажбите и касовите апарати.", "date": "2019.02.20", "title": "Аптеки в цялата страна остават затворени в знак на протест"}
{"url": "https://www.faktor.bg/bg/articles/novini/balgariya/ns-glasuva-protokola-za-prisaedinyavane-na-severna-makedoniya-kam-nato", "text": "Народното събрание ще гласува днес Протокола за присъединяването на на Северна Македония към НАТО. Това ще се случи в присъствието на председателя на македонския парламент Талат Джафери. Членството на Македония в Северноатлантическия пакт стана възможно благодарение на разрешаването на спора за името на страната и окончателното ратифициране на Преспанския договор от страна на Гърция. Северна Македония става 30-я член на пакта.", "date": "2019.02.20", "title": "НС гласува Протокола за присъединяване на Северна Македония към НАТО"}
{"url": "https://www.faktor.bg/bg/articles/novini/balgariya/v-ns-shte-razgledat-prezidentskoto-veto-varhu-zakona-za-lichnite-danni", "text": "Депутатите ще разгледат ветото на президента Румен Радев върху част от последните промени в Закона за личните данни. Държавният глава върна измененията за ново обсъждане в парламента на 4 февруари.  Той оспори приетите 10 критерия, по които журналисти, научни работници и писатели следва да доказват, че са използвали правомерно лични данни. Според него това създава ненужна свръхрегулация и представлява ограничение на свободата на изразяване и информация.  Водещата комисия по вътрешен ред и сигурност отхвърли ветото на президента.  Законът за личните данни е тринадесетият, върнат за ново разглеждане от държавния глава.", "date": "2019.02.20", "title": "В НС ще разгледат президентското вето върху Закона за личните данни"}
{"url": "https://www.faktor.bg/bg/articles/ninova-i-radev-se-zdravisaha-uhileni-pred-besiloto-na-apostola", "text": "Корнелия Нинова и Румен Радев си направиха обща снимка след официалнoто поклонение пред паметника на Васил Левски. В деня, в който скърбим за Апостола и за неговата гибел, изведнъж лидерката на БСП и държавният глава смениха физионовиите си. Само минути преди това двамата бяха сериозни и тъжни, но за фотоса, който си направиха, се усмихнаха празнично.  Двамата са се хванали за ръце, като че искат да затвърдят силната връзка между \"Позитано\" 20 и \"Дондуков\" 2 и да счупят устата на \"клеветниците\", които казват, че имало топли отношения между БСП и президента. Остава въпросът дали са били откровени тежките скръбни думи на Радев преди това пред паметника на Васил Левски. Истинска ли е била тъжната физиономия на Корнелия Нинова, която също беше на поклонението пред Апостола? Или всичко е било фалш за пред камерите и фотоапаратите?", "date": "2019.02.20", "title": "Нинова и Радев се снимаха щастливи пред бесилото на Апостола в един от най-тъжните дни за България"}
{"url": "https://www.faktor.bg/bg/articles/novini/balgariya/poreden-slanchev-den-temperaturi-do-17-gradusa", "text": "Времето отново ще е слънчево. Още сутринта в Дунавската равнина, а до края на деня - и в останалата част от страната, ще се появи до умерен запад-северозападен вятър. Привечер от север ще се увеличи високата облачност, но ще бъде незначителна. Максималните температури ще са предимно между 12 и 17 градуса. Над Черноморието ще е предимно слънчево. Сутринта на много места видимостта ще е намалена. Максималните температури ще са от 10-11 градуса в северните, до 15-16 градуса - в южните райони. Над планините също ще бъде слънчево. Дневните температури малко ще се понижат и максималната на височина 1200 метра ще е около 7 градуса, на 2000 метра - около 0 градуса.", "date": "2019.02.20", "title": "Пореден слънчев ден, температури до 17 градуса"}
{"url": "https://www.faktor.bg/bg/articles/novini/svyat/shestvie-sreshtu-antisemitizma-v-parizh", "text": "Хиляди хора се събраха на митинг снощи в Париж, за да протестират срещу надигащия се антисемитизъм, предадоха Франс прес и ДПА. Според организаторите участниците в митинга на площад \"Република\" са били 20 000, но малцина са били младежите, посочва АФП. Протестни митинги срещу антисемитизма имаше и в други френски градове. Към митинга в Париж се присъединиха премиерът Едуар Филип, кметицата Ан Идалго и бившите президенти Никола Саркози и Франсоа Оланд.  Президентът Еманюел Макрон не бе на митинга, но по-рано през деня той посети заедно с главния равин на Франция Хаим Корсиа малкото еврейско гробище в Каценем, в Елзас, където бяха осквернени гробове, а на надгробните камъни бяха надраскани свастики. \"Извършителите на тези деяния не са достойни за републиката\", каза Макрон. Оскверняването на гробището бе осъдено и в Израел от премиера Бенямин Нетаняху, който призова лидерите на Франция и Европа да застанат твърдо срещу антисемитизма\". \"Това е напаст, застрашаваща всички, не само нас, и трябва да бъде заклеймена където и когато надигне глава\", добави той. След посещението в Каценем президентът Макрон и председателите на двете камари на парламента положиха венци на Мемориала на холокоста в Париж. На митинга в Париж, организиран от политически партии от целия спектър, не бе поканена водачката на крайнодесния Национален сбор Марин Льо Пен. В отговор Националният фронт обвини партиите организатори, че си затварят очите пред ролята на ислямизма за пропаганда на антисемитизма. Лидерът на Социалистическата партия Оливие Фор заяви, че Льо Пен поддържа връзки с \"онези, които разпространяват омраза в света\", като италианския вицепремиер Матео Салвини или унгарския премиер Виктор Орбан, добавя ДПА.", "date": "2019.02.20", "title": "Шествие срещу антисемитизма в Париж"}
