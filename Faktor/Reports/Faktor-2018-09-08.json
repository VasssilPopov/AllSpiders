{"url": "https://www.faktor.bg/bg/articles/novini/svyat/protesti-sreshtu-dogovora-s-makedoniya-v-solun", "text": "Протестиращите се обявиха срещу споразумението между Атина и Скопие Гръцката полиция използва сълзотворен газ срещу демонстранти в Солун, протестиращи срещу споразумението между Атина и Скопие за новото име на Република Македония, предаде БТА.  Държавната телевизия показва кадри, на които се вижда как полицейски части за борба с безредиците разгонват протестиращи близо до бариерите карй Солунският международен панаир, който започна днес.  Очаква се по-късно тази вечер премиерът Алексис Ципрас да направи в Солун важни изявления за намеренията на правителството след края на последната спасителна програма за страната.", "date": "2018.09.08", "title": "Протести срещу договора с Македония в Солун"}
{"url": "https://www.faktor.bg/bg/articles/novini/balgariya/r-kolarova-bsp-nyama-resurs-da-napravi-rumen-radev-samostoyatelen-igrach", "text": "\"Логиката в ГЕРБ е такава, че едва ли може да става дума за напрежение покрай трите министерски оставки. По-скоро тези оставки предизвикаха брожение и разностранни реакции в коалиционните партньори\", коментира пред Канал 3 политологът и бивш съветник на президента Росен Плевнелиев Румяна Коларова. \"Когато един партиен лидер стане част от правителството, означава че правителството си отива, ако този партиен лидер си отиде. Валери Симеонов продължава да се дистанцира от властта. Това е идеологическият план при Обединените патриоти. Така беше и с Истанбулската конвенция, където те държаха да се разграничат\", каза още Коларова. \"В крайна сметка Бойко Борисов е този, който ще вземе решение. Той поема риска и поема отговорността\", заяви тя. По думите й президентът Румен Радев е в безизходица, защото е избран с механизмите на действащата политическа система.  \"Той не може да каже – аз съм нов политик, нов човек. Това може да каже човек, който е действал и е избран извън системата – извънсистемен играч. А Радев е избран с помощта и финансирането на БСП. Всеки скандал, свързан с БСП, ще рефлектира и върху президента. БСП няма ресурс да направи Румен Радев самостоятелен играч\", каза още политическият анализатор.", "date": "2018.09.08", "title": "Р. Коларова: БСП няма ресурс да направи Румен Радев самостоятелен играч"}
{"url": "https://www.faktor.bg/bg/articles/novini/balgariya/v-rashidov-kato-gledam-kolko-e-slaba-opozitsiyata-boyko-borisov-shte-kara-oshte-20-godini", "text": "\"Корнелия Нинова е като квачка и ходи да си прави фотосесии с мъката на хората. Човек трябва да има мярка. Още преди да сме погребали жертвите в Своге, ние се подиграхме с мъката им.  Казах в декларацията, че има шайка крадци, което тя използва от Бузлуджа насам.Тези хора купиха на безценица българската държава по време на приватизацията, а сега се държат като моралисти\", заяви пред Канал 3 депутатът от ГЕРБ и бивш министър на културата Вежди Рашидов. \"Какво толкова ще стане, като ни свалят от власт - властта трябва да се упражнява. Нали я вземаха властта, какво направиха? Като гледам колко е слаба опозицията, Бойко Борисов ще кара още 20 години. Всеки ден опозицията се занимава с клюки. Японците имаха Фукушима и никой не се занимаваше с оставки. Хората се обединиха и намериха как да се оправят. Ние постоянно оставки искаме. Да я вземат, но не знам за какво им е\", каза още той.  \"Всичко това е толкова тъпо и смешно. Законът и правилата на играта позволяват премиерът да избере екипа си. Ако е негово решението да ги смени, това е неговото право, но ако някой смята, че оставките ще оправят нещо - греши. Аз смятам, че министрите си вършат работата. БСП искат да яхнат проблема все едно свалят властта, но нищо не свалят\", заяви Рашидов.", "date": "2018.09.08", "title": "В. Рашидов: Като гледам колко е слаба опозицията, Бойко Борисов ще кара още 20 години"}
{"url": "https://www.faktor.bg/bg/articles/bsp-s-provokatsiya-chestva-okupatsiyata-na-balgariya-ot-sssr-i-nalaganeto-na-cherven-teror", "text": "В навечерието на най-зловещия ден в най-новата история на България – 9-ти септември  градският съвет на БСП – София обяви официално, че организира тържествено честване на знаковата за социалистите дата, съвместно с казионния Български антифашистки съюз. Програмата включва поднасяне на цветя на паметника на Незнайния воин, от 17 ч., с участието на народни представители и общински съветници от левицата. Поднасяне на цветя на възстановената паметна плоча на Марин Боев до алпинеума в Княжеската градина, както и на паметника на Съветската армия. Пропагандно социалистите са забъркали и имената на националните светини Ботев и Левски с позорното честване. Именно от техните паметници в Борисовата градина от 17, 30 ч. ще тръгне шествие към Братската могила, където е предвиден тържествен митинг. Въпреки действащия в България закон, обявяващ комунистическия режим за престъпен, ръководството на БСП в София и страната продължава да го нарушава, провокирайки гражданско напрежение. Честването на 9-ти септември няма нищо общо с антифашизма и неговата световна победа, а е символ на налагането на кървав сталински тоталитаризъм, който продължи 45 години – много по-дълго от управлението на нацистите в Германия и взе многократно повече невинни жертви. Цинично и абсурдно е Корнелия Нинова и лидерите на БСП да говорят непрекъснато за народно единство и помирение, а да продължават да тачат деня на съветското поробване на България, довeл до най-кръвопролитната политическа саморазправа с опоненти и различно мислещи от наложената със сила от Червената армия БКП.", "date": "2018.09.08", "title": "БСП с провокация – чества окупацията на България от СССР и налагането на червен терор"}
{"url": "https://www.faktor.bg/bg/articles/novini/balgariya/anketa-odobryavate-li-initsiativata-na-bsp-da-chestvame-na-9-septemvri-okupatsiyata-na-balgariya-ot-sssr", "text": "Одобрявате ли инициативата на БСП да честваме на 9 септември окупацията на България от СССР? Да Не Нямам мнение", "date": "2018.09.08", "title": "Анкета: Одобрявате ли инициативата на БСП да честваме на 9 септември окупацията на България от СССР?"}
{"url": "https://www.faktor.bg/bg/articles/novini/svyat/rpts-zaplashi-vselenskata-patriarshiya-vartolomey-postapil-podlo-i-verolomno", "text": "\"Руската православна църква смята, че е изчерпала дипломацията в диалога по украинския въпрос с Вселенската патриаршия\", заяви ръководителят на синодалния отдел за международни връзки на РПЦ митрополит Иларион в ефира на телевизия \"Россия-24\". \"За съжаление константинополската страна не само, че не чу нашите аргументи, но, от наша гледна точка, постъпи подло и вероломни\", коментирал Иларион. Той заявил, че ако Константинопол \"доведе своя коварен план по предоставянето на автокефалия на Украниската църква, това означава, че автокефалност ще получат група разколници\". \"Руската църква, естествено, няма да признае тази автокефалност и няма да имаме друг изход освен да скъсаме отношенията си с Константинопол\", заплашил митрополитът. Пак днес Синодът на РПЦ излезе със специална декларация по повод назначаването на двама екзарха от Вселенския партриарх в Украйна, което нарекоха \"заплаха за световното православие\". Припомняме, че украниската църква се обърна към Вселенския патрирах с искане да получат независимост от Москва, а руският патрирах Кирил не можа да убеди Константинопол да откаже. Партирах Вартоломей заяви, че има право да даде независимост на Украинската църква въпреки мнението на РПЦ и нарече действията и \"неканонични\".", "date": "2018.09.08", "title": "РПЦ заплаши Вселенската патриаршия, Вартоломей постъпил \"подло и вероломно\""}
{"url": "https://www.faktor.bg/bg/articles/novini/balgariya/v-siderov-v-tsentara-na-atakite-sreshtu-angelkova-beshe-vetko-arabadzhiev", "text": "„Последният коалиционен съвет беше драматичен. Аз не спестих откровени критики. Не бяха решени тогава редица въпроси. Не можах да разбера защо 19 човека, толкова са членовете на МС, не станаха и не казаха дали Борисов управлява еднолично, да го защитят от нападките на Валери Симеонов\", заяви пред Канал 3 лидерът на \"Атака\" Волен Сидеров. „Аз бях длъжен да кажа, че така не може да се говори. Зададох въпрос към Симеонов, щом говори така, защо е в управлението.  Една от партиите има недоволство и това е много силно. Нима НФСБ и Валери Симеонов е влязъл в управлението, за да бъде вицепремиер и ако е така, това не е патриотизъм. Аз предложих да направим смяна в Министерски съвет и да бъде предложен друг вицепремиер, защото Валери Симеонов руши държавността и не се знае тогава какво прави във властта. Това мое искане обаче беше отхвърлено, призна той”, заяви той. „Аз говоря за нещо принципно. Тук става въпрос защо 19 човека не застанаха да кажат на Валери Симеонов, че в декларацията не е прав. Непрекъснато има обвинения към Борисов. Тогава какво прави Симеонов там? Не аз, той сам трябва да предложи да излезе от властта и да каже, че повече не може да се мъчи с едноличното управление. Аз например много ясно казах още от самото начало, че моето място е като народен представител. Моето мнение е принципно- не можех да говориш каквото си искаш и да хвърляш обвинения и това да минава. Не можеш да заставаш с декларация и да казваш, че държавата се управлява еднолично. Аз съм в коалиция с Валери Симеонов, защото като най-опитния сред тях им предложих обединение през 2016 година, а сега това обединение е подложено на тест. При положение, че е под съмнение самото обединение какво става с коалицията? Всичко зависи от колегите, които ще се съберем в понеделник. Послушат ли ме, ще продължим успешно”, каза лидерът на „Атака”. „По въпроси за оставките също имаше декларации. Излезе лидерът на НФСБ и  каза, че не е съгласувано с тях. Аз още тогава казах, че премиерът може да решава с кой ще работи, защото и трите министерства са на ГЕРБ. Няма никакъв проблем да се направи ремонт на кабинета, но въпросът е в името на какво”, категоричен беше Волен Сидеров.   Той заяви, че е против евентуална смяна на министъра на туризма Николина Ангелкова. \"Още повече, че за цялата офанзива зад нея стоеше едно ядро в центъра на което беше Ветко Арабаджиев. Това ядро нападаше Ангелкова. Тези хора продължават да настояват за смяната й, за да сложат свои хора. Аз съм против смяната на Ангелкова, защото се вършат много глупости в момента и ако се позволи нейната смяна, те ще продължат.", "date": "2018.09.08", "title": "В. Сидеров: В центъра на атаките срещу Ангелкова беше Ветко Арабаджиев"}
{"url": "https://www.faktor.bg/bg/articles/novini/balgariya/radev-privetstva-rusofilite-na-koprinka-te-sazdavame-mezhdunarodno-rusofilsko-dvizhenie", "text": "Да бъде учредено международно русофилско движение – това е грандиозната идея приета от участниците на днешния традиционен събор на българските русофили край язовир Копринка. Тя е лансирана от лидера на Национално движение „Русофили” Николай Малинов. Според него  тази идея е високо оценена в много страни по света, включително и в Русия, тъй като това, което ние правим, се забелязва, вижда, обръщат му внимание, обяви Малинов, без да уточни, кои страни са пленени от идеята му. Специални приветствия до участниците на събора са изпратили президентът Румен Радев, патриарх Неофит и губернаторът на Крим, пише „Крос бг”. „Любовта между българския и руския народи може да устои на всяка политическа буря, на всяко тенденциозно и злонамерено преиначаване на истината. Благодаря на участниците в националния събор, че вече 15 години показват с присъствието си тук, че нищо не може да омаловажи значението на приятелските отношения между България и Русия и доказаната съпричастност между нашите два народа\", се казва в приветствието на държавния глава. Преди две години неговата кандидатпрезидентска кампания започна именно от този събор, а бъдещият държавен глава се снимаше охотно с русофили навлекли фланелки с ликовете на Путин, Сталин, Ленин и руското знаме. Радев ревностно почита всички русофилиски, комунистически и социалистически прояви в страната, но демонстративно отказва да прояви дори и елементарна почит към паметта на жертвите на комунизма и съветския терор.  Организатори на събора са Национално движение \"Русофили\", Координационният съвет \"България - Русия\" и община Казанлък. Скандално обаче е, че държавни структури като Министерството на земеделието, храните и горите и на Държавната агенция по горите са оказали също подкрепа за реализирането на събора, без да е ясно в какво точно се изразява тази подкрепа. На събора гости са били Сергей Гаврилов, от комисията за духовно развитие и култура в Руската Дума и Александър Фоменко, от Сюза на руските писатели. Културната програма пък е била със специалното участие на Мими Иванова и изпълнители от КОМИ.", "date": "2018.09.08", "title": "Радев приветства русофилите на Копринка, те: създаваме международно русофилско движение"}
{"url": "https://www.faktor.bg/bg/articles/novini/balgariya/nad-200-nelegalni-migranti-sa-zadarzhani-v-turtsiya-do-granitsata-s-balgariya", "text": "Над 200 нелегални мигранти са били задържани в Турция, съобщи Анадолската агенция. При операция на екипи на жандармерията край граничния пункт Дерекьой-Малко Търново са били заловени 83-ма мигранти от четири групи, които имали намерение да влязат в България. Задържаните са граждани на Афганистан и Иран. Отделно, в егейския окръг Мугла турската брегова охрана е заловила 37 души, включително жени и деца, които планирали да стигнат до гръцки острови с гумена лодка. Мигрантите са от Сирия, Палестина и Ирак. 82-ма мигранти от Афганистан, Пакистан и Бангладеш пък са били заловени в източния турски окръг Ван. Арестувани са шофьорите на два автобуса, които превозвали мигрантите. Турция е главен маршрут на нелегалната миграция към Европа, особено след началото на гражданската война в Сирия през 2011 г., отбелязва агенцията.", "date": "2018.09.08", "title": "Над 200 нелегални мигранти са задържани в Турция до границата с България"}
{"url": "https://www.faktor.bg/bg/articles/novini/svyat/enp-nyama-da-prieme-italianskite-populisti", "text": "„Крайнодясната управляваща партия в Италия „Лига” няма да бъде приета в Европейската народна партия (ЕНП), съюзът на традиционните консервативни политически сили в ЕС”, заяви европейският комисар за бюджета Гюнтер Йотингер в интервю за италианския в.„Република”, цитиран от БТА. „В момента това не се обсъжда, а освен това „Лигата” не отговаря на нашите ценности”, заяви Йотингер. В същото време, в ЕНП членува друга политическа сила, чиято евроскептична и антиимигрантска реторика доста се доближава до тази на „Лига” – „Фидес” на унгарския лидер Виктор Орбан. Асоцииран член пък е македонската ВМРО-ДПМНЕ, по време на чието управление западната ни съседка развали отношенията с много от съседите си заради възприетия „античен” курс в политиката, културата и обществения живот. Германският еврокомисар не изключи вероятността ЕНП да влезе в съюз с популистки евроскептични партии като „Лига” след изборите за Европейски парламент догодина: „Това е решение на партиите, за което нямам мнение и не мога да направя прогнози”. ЕНП, която в момента е водеща сила в европарламента, опитва да запази позициите си на фона на индикациите, че популистките партии могат да постигнат силни резултати на евроизборите догодина.", "date": "2018.09.08", "title": "ЕНП няма да приеме италианските популисти"}
{"url": "https://www.faktor.bg/bg/articles/obshtestvo/zakon-i-red/minyu-staykov-ostava-v-aresta", "text": "Бизнесменът Миню Стайков остава в ареста. Това реши преди близо час Специализираният съд в София. С мярка за неотклонение задържане под стража са и другите двама, арестувани заедно с алкохолния бос. Зад решетките остават Белун Хазърбасанов, който е брат на жената на Миню Стайков, както и синът на кмета на Карнобат – Иван Димитров.", "date": "2018.09.08", "title": "Миню Стайков остава в ареста"}
{"url": "https://www.faktor.bg/bg/articles/obshtestvo/zakon-i-red/sadat-reshava-shte-ostane-li-v-aresta-minyu-staykov", "text": "Той е обвинен в участие в престъпна група за данъчни измами и пране на пари Съдът решава дали алкохолният бос Миню Стайков ще остане за постоянно в ареста. Той беше задържан по подозрение, че е част от престъпна група за данъчни измами, пране на пари, съхранение и  продажба на акцизни стоки без бандерол. За участие в групата бяха обвинени още неговият син Стайко, Иван Димитров - син на кмета на Карнобат  и братът на съпругата на Миню Стайков. В петък от прокуратурата за първи път разпространиха кадри от нелегалната фабрика за цигари в Карнобат, която беше разбита през юли и доведе до акциите в офисите на Стайков. За седмица във фабриката са били произвеждани цигари на стойност 3 750 000 лева. Проверени са 36 офиса на фирми. В счетоводната къща, която е обслужвала бизнеса, е намерен фалшив печат на банка. Разследващи влязоха и в домовете на Миню Стайков. Там са открити големи суми пари, произведения на изкуството и луксозни автомобили, част от тях – наети от германски автокъщи.  По случая разследващите у нас очакват информация и от партньорски служби.", "date": "2018.09.08", "title": "Съдът решава: Ще остане ли в ареста Миню Стайков?"}
{"url": "https://www.faktor.bg/bg/articles/obshtestvo/zakon-i-red/gledat-myarkata-na-britanetsa-napadnal-trima-dushi-v-slanchev-bryag", "text": "Съдът в Несебър ще разгледа мярката за неотклонение на британския турист, който нападна трима души в хотел в „Слънчев бряг”. 27-годишният Дани Джеймс беше задържан за 72 часа, а прокуратурата поиска постоянен арест. Ако вината на британеца бъде доказана, той може да получи до пет години затвор. Пострадалите при побоя са 60-годишен гост от Шотландия и двама служители на хотела.", "date": "2018.09.08", "title": "Гледат мярката на британеца, нападнал трима души в \"Слънчев бряг\""}
{"url": "https://www.faktor.bg/bg/articles/obshtestvo/zakon-i-red/spetsyaktsiya-v-burgasko-12-arestuvani-izzeti-sa-narkotitsi-i-orazhiya", "text": "Операцията е проведена на територията на Бургаска област, след утвърден план от главния секретар на МВР гл.комисар Младен Маринов, и под прякото ръководство на Специализираната прокуратура. В нея са участвали служители на териториалния сектор „Борба с организираната престъпност“ към ГДБОП-МВР в Бургас и колегите им от Отдел „Наркотици“ при ГДБОП, съобщиха от пресцентъра на МВР. В хода на полицейските действия са задържани 12 участници в групата. На четирима от тях – на възраст 37г., 39г., 28г. и 22г., е повдигнато обвинение за извършено престъпление по чл.321 вр. чл.354а от НК. С решение на Специализирания наказателен съд им е повдигнато обвинение по чл. 321 от НК и им е наложена мярка за неотклонение „задържане под стража“. В рамките на операцията са извършени множество процесуално-следствени действия в жилища и ползвани от задържаните леки автомобили. Иззети са около 1 кг различни видове наркотични вещества - суха зелена тревна маса - канабис, метамфетамин, кокаин, хашиш. Открити са 48 растения от рода на конопа, 18 от които били отглеждани в специално оборудвано за целта помещение на къща. При претърсванията са иззети още - газово оръжие, ножове и палки, а в дома на лидера на групата е открита и парична сума в размер на 15 490 лв. По първоначални данни групата е действала от началото на тази година на територията на страната и Бургаска област. Установено е, че участниците са прибягвали до използването на насилствени методи - заплахи и побои, при осъществяване на престъпната си дейност.  По случая е образувано досъдебно производство за извършено престъпление по чл.321 вр. чл.354а от НК, работата по което продължава под надзора на Специализираната прокуратура.", "date": "2018.09.08", "title": "Спецакция в Бургаско: 12 арестувани, иззети са наркотици и оръжия"}
{"url": "https://www.faktor.bg/bg/articles/obshtestvo/zakon-i-red/sadat-ostavi-v-aresta-britanskiya-turist-napadnal-chovek-s-uvrezhdaniya-v-slanchev-bryag", "text": "Съдът в Несебър реши да остави за постоянно в ареста 27-годишния английски турист Дани Джеймс, който буйства в хотел в Слънчев бряг и наби друг турист с увреждания. Мотивите на съда бяха, че той е проявил упоритост при извършване на престъплението, а майка му е признала, че двамата много работят в Англия и идват на почивка в България,за да разпускат с алкохол. Според държавното обвинение младежът трябва да остане в ареста, защото може да се укрие, след като почивката му вече е свършила. Пред съда той е заявил, че искрено съжалява и не е агресивен човек. Обяснил е, че е изпил няколко питиета и не помни какво се е случило. Поискал е да бъде освободен под парична гаранция от 10 000 лева. Майката на подсъдимия британец, която е станала свидетел на инцидента, е напуснала страната ни. В съдебната зала присъстваха бабата и дядото на младежа. \"Нищо не знаем. Бяхме на почивка в Слънчев бряг и не сме го виждали от Англия. Разбрахме, че е задържан. За какво, не знаем\", посочи дядото на момчето, а според баба му той е прекрасен човек.", "date": "2018.09.08", "title": "Съдът остави в ареста британския турист, нападнал човек с увреждания в Слънчев бряг"}
{"url": "https://www.faktor.bg/bg/articles/novini/svyat/sled-natisk-ot-sasht-i-es-vuchich-e-v-kosovo", "text": "Президентът на Сърбия Александър Вучич пристигна на двудневно посещение в Косово, съобщава вестник \"Данас\".  \"Не се боя нито от камъни, нито от нещо по-сериозно. Ще се боря, защото хората избраха смели хора, способни да ги защитават, а не да седят по кабинетите. Нека косовските сърби дойдат да разговаряме на срещата в неделя\", призова той в телевизионно обръщение преди визитата. По думите на Вучич през последните дни е имало огромен натиск от страна на властите в Прищина и опита да му бъзе забранено да посети Газивода.  След натиск от страна на САЩ и ЕС властите в Прищина отмениха първоначалната забрана на Вучич да посети района на разделеното езеро Газивода.  \"На Газивода най-добре се вижда тежестта на проблемите, с които се сблъскваме. Без него хората от Северно Косово не могат да оцелеят\", каза Вучич. През първия ден на посещението сръбският президент ще посети няколко села, населени с етнически сърби и ще се срещне с техни политически представители.  От КФОР съобщават, че са взети всички необходими мерки, за неговата безопасност.", "date": "2018.09.08", "title": "След натиск от САЩ и ЕС: Вучич е в Косово"}
{"url": "https://www.faktor.bg/bg/articles/novini/balgariya/mikrobus-s-18-dushi-padna-v-dere-udaren-ot-tir", "text": "Тежка катастрофа със самодейци от силистренското село Страцимир, тръгнали на събор в поповското село Садина, прати 18 човека в болницата в Разград в събота преди обед. По-тежко ранени са 4-5 човека -възрастни хора, съобщи окръжният прокурор на Разград Тихомир Тодоров, цитиран от „Труд”. Пътният инцидент е станал към 10,15 часа в събота малко след Разград, на пътя към Попово. Микробусът „Форд Транзит” е ударен след завой от ТИР, управляван от Пламен С. (48 г.). Пътническият автомобил е изхвърчал от пътя и се е преобърнал в дере. Всички пострадали са извадени и откарани в болницата. Хората са с фрактури на ребра и крайници и засега няма данни за застрашен живот. В силистренския бус са пътували самодейци, които са били организирани от кмета на село Страцимир бившия полицай Г.К., който е бил с тях. Камионът пък е управляван от собственика му Пламен С. Той е бил принуден да навлезе в насрещната лента заради маневра на коли пред него. Непосредствено преди ТИР-а имало джип, а отпред „Ауди”, чийто водач внезапно решил да отбива в черен път. Джипът се принудил да намали рязко и камионът, за да не го удари, кривнал в другото платно, при което последвал удар в буса. Двете превозни средства са ударени в предната лява част. Пътят е затворен, уточни прокурор Тодоров и допълни, че на мястото работи екип от следствената служба. „Дано всички пострадали се възстановят и да нямаме смъртни случаи”, каза той. В Разград си припомниха, че преди години синът на шофьора на камиона е причинил тежък пътен инцидент, при който жестоко пострадало момиче, дете на съдия.", "date": "2018.09.08", "title": "Микробус с 18 души падна в дере, ударен от ТИР"}
{"url": "https://www.faktor.bg/bg/articles/novini/svyat/kraynodyasna-antimigrantska-partiya-vodi-predi-izborite-v-shvetsiya", "text": "Имиграцията и социалната политика белязаха кампаниите на всички партии за предстоящите в неделя парламентарни избори в Швеция.  Социологическите проучвания показват, че нито един от основните политически блокове няма да спечели мнозинство, което ще даде ключова роля във формирането на бъдещото правителство на крайнодясната антиимигрантска партия “Шведски демократи”.  Те са се фокусирали върху платформа за закон и ред и по-твърди мерки срещу имиграцията. Проучванията показват, че всеки един от петима шведи би подкрепил партия с неонацистко минало да влезе във властта, което разкрива уязвимостта в политическото статукво в скандинавската държава. „Нашата предизборна програма е фокусирана върху по-отговорна и по-евтина имиграционна и интеграционна политика. Например искаме по-свободно пространство при изпълнението на квотите за бежанци, за да можем да се справим с интеграцията. Ако не решим този проблем, много трудно ще финансираме другите сектори“, заяви Джими Окесон, лидерът на “Шведски демократи”: Няколко онлайн проучвания показват, че “Шведски демократи” могат да станат най-голямата партия, измествайки социалдемократите, които доминират шведския политически пейзаж през последния един век. Дори обаче да се окаже с втори резултат, всеки ще трябва да се съобразява с крайната десница. Така може да се окаже, че досегашни политически съперници като социалдемократите и консерваторите ще трябва да направят следизборен съюз, ако искат да пресекат пътя към властта на “Шведски демократи”.", "date": "2018.09.08", "title": "Крайнодясна антимигрантска партия води преди изборите в Швеция"}
{"url": "https://www.faktor.bg/bg/articles/novini/svyat/zhena-izvarshi-napadenie-s-nozh-v-britanskiya-grad-barnzli", "text": "Британската полиция съобщи, че е извършила арест след обявения по-рано днес \"сериозен инцидент\" в северния английски град Барнзли, предаде Ройтерс. Един човек е с леки наранявания след нападение с нож в центъра на града, извършено от жена, съобщи полицията в Южен Йоркшър в комюнике. В момента се води разследване, за да се установи дали това е изолиран инцидент и дали лицето е действало само. Полицията описа инцидента като сериозен и отправи молба гражданите да бъдат бдителни. Призовават се свидетели на инцидента.", "date": "2018.09.08", "title": "Жена извърши нападение с нож в британския град Барнзли"}
{"url": "https://www.faktor.bg/bg/articles/novini/svyat/v-skopie-merkel-podcherta-rolyata-na-balgariya-i-borisov-za-probiva-na-balkanite", "text": "Германският канцлер Ангела Меркел подчерта положителната роля на България и куража на премиера Бойко Борисов за напредъка и пробива на Балканите. \"Искам да подчертая ролята на премиера Зоран Заев, но и на премиерите на България и Гърция Бойко Борисов и Алексис Ципрас. Искам да благодаря за ролята и куража на Борисов, защото в продължение на години се намирахме в ситуация, в която нямахме напредък, а сега се получи пробив. Имаше проява на политическа храброст. Поради тази причина 30 септември е ключов за бъдещето на вашата страна\", заяви тя и призова македонците да гласуват масово на референдума за името. \"30 септември е исторически шанс за Република Македония. Успешният референдум ще отвори вратите за евроатлантическата ви интеграция. Такъв шанс нямате всеки ден. За това не оставайте вкъщи, а отидете и гласувайте\", каза още Меркел. От своя страна Зоран Заев изрази задоволство, че Македония има толкова силен приятел. \"Германия е сред най-силните поддръжници на стремежа на Македония да стане равноправен член на най-силните и най-стабилните семейства в света – Европейския съюз и НАТО. Подкрепата, която получаваме от Федерална република Германия е огромна и приятелска. Визитата на канцлера Меркел ни помага да изградим проспериращо общество, което почива на европейските ценности\", коментира от своя страна македонският премиер. Визитата на германския канцлер Ангела Меркел започна тази сутрин, тя беше посрещната с всички държавни почести пред сградата на правителството от премиера Зоран Заев. Меркел е първият германски канцлер, който посещава Македония след обявяването на независимостта на страната на днешния ден през 1991 г. Визитата й се счита за директна подкрепа за предстоящия на 30 септември референдум за промяна на името на Република Македония.", "date": "2018.09.08", "title": "В Скопие: Меркел подчерта ролята на България и Борисов за пробива на Балканите"}
{"url": "https://www.faktor.bg/bg/articles/novini/balgariya/npsd-vrashtame-li-se-v-tamnite-dni-na-vazroditelniya-protses", "text": "Партията на Касим Дал НПСД разпространи до медиите специална декларация, с която алармира, че в страната са факт симптоми, които ни връщата в позорните години на Възродителният процес и насилствената смяна на имената на турци и мюсюлмани. Повод за реакцията им е, че са разбити осквернени над 40 паметни плочи на мюсюлманските гробища в Добрич. Ето и пълния текст на политическия документ:", "date": "2018.09.08", "title": "НПСД: Връщаме ли се в тъмните дни на възродителния процес?"}
{"url": "https://www.faktor.bg/bg/articles/novini/svyat/putin-othvarli-okonchatelno-iskaneto-za-primirie-v-idlib", "text": "Руският президент Владимир Путин отхвърли окончателно искането на Турция за примирие в Идлиб. Експертите смятат, че с това се изчерпват всички варианти да се избегне мащабна офанзива срещу сирийската провинция. Според агенция Ройтерс турският президент Реджеп Ердоган е направил последен опит да се договори с руснаците. Турция не иска сирийската армия и руската авиация да атакуват последната провинция, която не е под управлението на Башар Асад.  Според Анкара офанзивата ще накара много от 3-те милиона цивилни в Идлиб да бягат, като единственият им вариант е Турция. В провинцията живеят близо 3 милиона души, които ще пострадат от военните действия. Но Русия и Иран са непреклонни, че съпротивата трябва да бъде окончателно разбита.", "date": "2018.09.08", "title": "Путин отхвърли окончателно искането за примирие в Идлиб"}
{"url": "https://www.faktor.bg/bg/articles/novini/balgariya/tri-sluchaya-na-marsilska-treska", "text": "Три случая на марсилска треска и два - на лаймска болест, са регистрирани през август в Силистренско, показва справка от Регионалната здравна инспекция.  Заболелите са инфектирани след ухапване от кърлежи.  Регистрирана е и жена с тениаринхоза, заразена след консумация на недостатъчно термично обработено говеждо месо.  Увеличават се заболелите от чревни инфекции, но няма съобщения за бум на тези инфекции, съобщи БНТ", "date": "2018.09.08", "title": "Три случая на марсилска треска"}
{"url": "https://www.faktor.bg/bg/articles/novini/svyat/d-pardyu-promyana-na-granitsite-na-balkanite-pasva-otlichno-i-strategiyata-na-rusiya", "text": "Сърбия и Косово имат шанс да бъдат приети в ЕС, ако разрешат конфликта помежду си. Предлаганата размяна на територии трябва да донесе мир, но всъщност ще създаде нови проблеми, твърди Джеймс Пардю в коментар за \"Дойче веле\". Американската дипломация на Балканите (от Дейтънското споразумение в Босна през 1995 година до обявяването на независимостта на Косово през 2008 г.) никога не е преследвала идеята за корекции на границите в района след разпадането на Югославия. Вместо това Вашингтон винаги е настоявал за решаването на етническите проблеми с инструментите на демокрацията. Водените от САЩ практически разговори бяха достатъчно трудни, така че безкрайните проблеми не биваше да бъдат обременявани с дискусия и за националните граници. Участниците в преговорите за Охридското споразумение, което предотврати етнически мотивирана гражданска война в Македония, никога не са имали предвид териториалното разделение като решение на проблемите. Охридското споразумение се базира на един основен принцип, а именно, че \"няма териториални решения за етническите въпроси\". Само в Дейтънското споразумение САЩ запазиха една част от идеята за разделение като допуснаха в рамките на общата държава Босна и Херцеговина съществуването на двете образувания \"Република Сръбска\" и \"Федерация Босна и Херцеговина\". Но това разделение на народностните групи само задълбочи етническото напрежение и разединение и насърчи външните намеси във вътрешните работи на Босна и Херцеговина. За съжаление и днес все някой стига до идеята за промяна на националните граници, за да разреши етническите конфликти. Последното предложение, което очевидно е привлекателно за Прищина, предвижда размяна на част от Северно Косово отвъд реката Ибар, където живеят много сърби, срещу парче земя от Прешевската долина в Южна Сърбия, населена предимно с албанци. Тази размяна на територии трябва да проправи пътя на Сърбия и Косово към ЕС. Търговията с територии обаче е лоша идея. Новото прокарване на граници за решаването на етнически конфликти е отживяла практика от колониалното време, която цели създаването на етнически чисти територии. Концепцията отговаря на мисленето на националистите и е нещо повече от мъничко расизъм. Освен това тази концепция никога не е допринасяла в миналото за намаляване на етническите напрежения. Едва ли това ще стане и сега. Какво ще стане със сърбите, които живеят в други региони на Косово? Какво ще стане със сърбите в Прешевската долина и с албанците, които живеят в Северно Косово или имат имоти там? Подобна размяна на територии между Косово и Сърбия вероятно ще доведе до още по-голяма нестабилност в региона. Ако предложението се осъществи, тогава сърбите и Република Сръбска в Босна със сигурност ще започнат да назовават и други територии, които подлежат на размяна. Непрекъснатите усилия на Русия да насърчава нестабилността на Балканите е още една причина да бъдем особено внимателни при размяната на територии между Косово и Сърбия. От гледна точка на афинитета на Белград към Москва и усилията на Русия да сее раздор на Балканите, идеята за ново начертаване на границите пасва отлично на руската стратегия за подкопаване на демокрацията и стабилността на региона. Частичните корекции на границите на Балканите пасват отлично и на подхода на Русия към Грузия и Украйна. За съжаление егоцентричната американска администрация на Тръмп изобщо не се интересува от важните въпроси в Европа. Републиканските американски правителства никога на се показвали голям интерес към Балканите. Но сегашната администрация на Тръмп надмина всички. Сегашният съветник по въпросите на националната сигурност Джон Болтън по ирония на съдбата обяви точно в Киев, че САЩ нямало да се противопоставят на размяната на територии между Косово и Сърбия. Тегленето на нови линии по географската карта винаги изглежда като просто решение. Това обаче не е така. Положението на останалите да живеят в Косово сърби и на живеещите в Сърбия албанци само ще разпали нови конфликти. Вероятно Косово ще изисква пълното признаване на своя суверенитет и отделянето от Сърбия още преди да е постигнато някакво съгласие. Трябва да бъде решен и въпросът за сръбския достъп до историческите места в Косово. Въпросите, по които трябва да се преговаря, са доста щекотливи и няма гаранция, че двете страни ще се споразумеят. Ако се стигне дотам, това ще бъде отстъпление от демократичния принцип за равноправието на всички граждани и завръщане към алтернативната концепция за териториално разделение на етническите групи за намаляване на етническите напрежения. Осъществяването на основните принципи на демокрацията за равни права и равни шансове за всички граждани може да продължи дълго и да изисква много енергия за подобряването на етническите отношения в един регион. Но в дългосрочна перспектива предлаганото от демокрацията равно третиране на всички граждани е значително по-добър и по-стабилен вариант за решаване на етническите напрежения, отколкото промяната на границите. *Джеймс Пардю е сред най-активните участници в преговорите за постигането на мир на Балканите след разпада на Югославия. По лично настояване на Ричард Холбрук той е включен в преговорите, довели до сключването на Дейтънското мирно споразумение през 1995 година. В периода 2002 - 2005 г. той е посланик на САЩ в София.", "date": "2018.09.08", "title": "Д. Пардю: Промяна на границите на Балканите пасва отлично на стратегията на Русия"}
{"url": "https://www.faktor.bg/bg/articles/novini/svyat/sledstvieto-otrovitelite-na-skripal-desetki-pati-sa-patuvali-do-shveytsariya", "text": "Руските граждани, заподозрени от британското следствие в отравянето на бившия офицер от военното разузнаване на Москва Сергей Скрипал и дъщеря му в Солсбъри през март, десетки пъти са пътували със самолет до Европа и по-специално до Швейцария, съобщава британският в. \"Дейли телеграф\", цитиран от БТА. Според самолетните билети на мъжете, използвали псевдонимите Александър Петров и Руслан Боширов, двамата са посещавали най-често Женева и са прекарали там общо няколко седмици. Британската страна вижда в разкриването на женевските им контакти \"абсолютен ключ за продължаващото разследване\" на покушението в Солсбъри. По-рано се разбра, че двамата руски граждани са се представяли за бизнесмени от Санкт Петербург, за да получат британски визи. Истинските им имена не се посочват, но Лондон изтъква, че следствието вече ги знае.", "date": "2018.09.08", "title": "Следствието: Отровителите на Скрипал десетки пъти са пътували до Швейцария"}
{"url": "https://www.faktor.bg/bg/articles/novini/balgariya/new-yorker-publikuva-imenata-na-ofitserite-ot-ds-rakovodili-yuliya-krasteva", "text": "В американското списание New Yorker е публикувана статия на журналиста Димитър Кенаров, който разкрива кои са били офицерите от ДС, които са ръководели Юлия Кръстева. Единият от тях е известният вече от публикуваното досие на Кръстева Лука Драганов, който е предавал в писмена форма разговорите си с Юлия Кръстева в Париж. Името му нашумя през март тази година, когато Комисията по досиетата съобщи, че Юлия Кръстева е била агент на комунистическите тайни служби. Кръстева отрече, а един от основните аргументи в нейна защита се състоеше в това, че в досието ѝ няма нито ред, написан от нея самата (ако не броим прихванатите от ДС лични писма и картички). Всичко е преразказ на думите ѝ, изготвен от щатни офицери на ДС, сред които и Лука Драганов, комуто Юлия Кръстева изпраща картичка през 1972 година, в която обещава \"да се обади след празниците\" и завършва с лозунга \"Да живее народната власт!\". Димитър Кенаров припомня, че в интервю от тази пролет Кръстева обяви, че не познава никого с това име. По-късно пред \"Венити Феър\" тя каза, че е изпратила картичката, но че написаното е било \"с ирония\". Кенаров пише, че се свързал с Юлия Кръстева и предложил своята интерпретация: \"че тя по някакъв начин е работила за ДС в началото на 1970-те, като е имала за цел да помогне на семейството си, но че очевидно не е предоставила информация, способна да навреди\".  \"Официално заявявам, че моето положение не отговаря на Вашия прочит. Всичко, което ми се приписва е имагинерен конструкт\", отговорила Кръстева, а Лука Драганов бил човек, който и досаждал и от когото тя се опитвала да се \"отърве\". За първи път Кенаров публикува името на втория офицер, с когото, според досието, се е срещала Юлия Кръстева - Стоян Димитров Георгиев, законспириран под псевдонима \"Петров\". Това е човекът, който е разговарял с Кръстева преди заминаването ѝ за Франция, а по-късно се е срещал с нея в Париж, за да я предупреди кой ще се свързва с нея оттук нататък. Стоян Димитров Георгиев е бивш заместник на първия секретар на Комсомола Иван Абаджиев, а по-късно ръководи бюрото на спецслужбите във Виена, често пътува до другите европейски столици, за да наглежда по-ниско поставени офицери и да вербува потенциални агенти, пише \"Ню Йоркър\". Пред Кенарод бившият офицер от ДС Атанас Кременлиев категорично отхвърля вероятността докладите на Кръстева да са измислица на колегите му. Според Кенаров, всички тези документи действително може да изглеждат като \"имагинерни конструкти\", както ги определя Кръстева \"Наративът на \"Сабина\" не може да ни каже коя е в действителност Юлия Кръстева, но това не го прави неверен. Както беше казал убитият в Лондон писател-дисидент Георги Марков, \"има ужасно разминаване между човека и фактите, които той произвежда\".", "date": "2018.09.08", "title": "New Yorker публикува имената на офицерите от ДС ръководили Юлия Кръстева"}
{"url": "https://www.faktor.bg/bg/articles/novini/balgariya/k-karakachanov-prezidentat-opita-da-vkara-malko-razum-v-glavite-na-bsp-kaza-im-che-nyama-smisal-ot-predsrochni-izbori", "text": "\"Крамолите се получават, когато няма редовни заседания на Коалиционния съвет. Надявам се в понеделник диалогът да бъде конструктивен\", заяви пред бТВ министърът на отбраната и лидер на ВМРО Красимир Каракачанов. \"Не искам да изразявам лична позиция, трябва да имаме обща позиция на ОП. Но аз смятам, че когато се стига до остваки трябва да има много ясни причини за тях. И тримата министри са от квотата на ГЕРБ и смятам, че е право на премиера да решава кадровите въпроси. Но оттук-нататък е въпрос и на диалог между коалиционните партньори. Българският народ има една поговорка: Три пъти мери, един път режи. Но ако партия ГЕРБ е решила да ги оттегли, разбира се, че ще уважим тяхното решение\", коментира той. Той отново повтори, че за подобни решения е добре да бъдат информирани партньорите, за да не възникват недоразумения. \"Не, според мен, премиерът не управлява еднолично. Но ние сме различни хора, с различен темперамент, господин Симеонов по този начин защити аргументите си\", каза още той. \"Нека първо видим дали ще бъдат приети оставките и колко от тях ще бъдат приети, но ние нямаме никакви претенции към тези министерства\", заяви Каракачанов. \"Министър Нанков е един от най-качествените министри, имам лични наблюдения върху неговата работа. Вътрешният министър свърши също доста работа. За по-малко от 1 година бяха назначени още 1000 полицаи, увеличиха се заплатите. Той се сблъска с една систума, която не му е позната, но той навлезе в работата бързо. Господин Московски пък е един от най-опитните министри, вземете и неговата позиция в защита на българските превозвачи, това са смели ходове, които аз не мога да не уважавам\", коментира вицепремиерът. \"Смятам, че е добре и Симеонов, и Ангелкова да започнат да си говорят. Тяхната работа е в една посока и е по-добре да започнат да си говорят\", каза той по повод конфликта между вицепремиера и министъра на туризма. \"Предсрочни избори не виждам и няма как да има, чухте какво каза и президентът. Той е избран от гласоподавателите на БСП и той се опита да вкара малко разум в главите им, като каза, че предсрочни избори няма да променят нищо. Няма смисъл да вкарваме държавата в хаос за половин година\", смята вицепремиерът.", "date": "2018.09.08", "title": "К. Каракачанов: Президентът опита да вкара малко разум в главите на БСП, каза им, че няма смисъл от предсрочни избори"}
{"url": "https://www.faktor.bg/bg/articles/novini/balgariya/karayancheva-ministerskite-ostavki-nyama-da-reshat-problemite", "text": "Оставките на министрите на вътрешните работи, регионалното развитие и транспорта, подадени след жестоката катастрофа край Своге, няма да решат проблемите, но са морален акт на поемане на политическа отговорност. Такова мнение изрази в ефира на „Събуди се” председателят на Народното събрание Цвета Караянчева. Тя каза, че парламентарната група на ГЕРБ като цяло не е съгласна с оттеглянето на Николай Нанков, Валентин Радев и Ивайло Московски, но всичко зависи от решенията на Коалиционния съвет. „Как може един министър да знае какво се случва на всички нива в администрацията? Има много хора, които трябва да отговарят за отделните проблеми. На парламентарния контрол в петък Нанков отговори на 16 въпроса и дори депутатите от опозицията му ръкопляскаха, защото е изключително компетентен”, коментира Караянчева. Тя допълни, че следващата седмица в пленарна зала ще бъде обсъден законопроектът за задължителното поставяне на колани в автобусите. Идеята обаче срещала сериозна съпротива. Председателят на НС коментира и напрежението в управляващата коалиция. Караянчева изрази надежда, че партньорите ще спрат да си комуникират чрез медиите. И каза, че очаква ГЕРБ да изкара пълен мандат и да изпълни поетите чрез предизборната програма ангажименти поне на 90%.", "date": "2018.09.08", "title": "Караянчева: Министерските оставки няма да решат проблемите"}
{"url": "https://www.faktor.bg/bg/articles/novini/balgariya/dimov-pochistvaneto-na-kabineta-da-se-reshi-ot-liderite-na-koalitsiyata", "text": "\"Въпросът за \"почистването\" на кабинета трябва да се реши от лидерите на управляващата коалиция\", заяви пред бТВ министърът на околната среда и водите Нено Димов. Той посочи, че всеки министър в кабинета се стреми да изпълни програмата, с която е поел този пост.  \"Обединените патриоти, например, имаха като предизборна програма повишаването на доходите. Не съм убеден, че подобен тип оставки решават тези проблеми\", отбеляза Нено Димов. По думите му поемането на подобна отговорност е важно в политиката, на трябва да има и обективност върху причините.  \"На този етап нито следствието е приключило, нито са приключили проверките\", каза Димов. Оставките на трима министри бяха поискани от премиера Бойко Борисов след тежката катастрофа с автобус край Своге, при която загинаха 17 души. Предстои Съветът на коалицията да одобри предложението на премиера и то да бъде внесено за гласуване в пленарната зала.", "date": "2018.09.08", "title": "Н. Димов: \"Почистването\" на кабинета да се реши от лидерите на коалицията"}
{"url": "https://www.faktor.bg/bg/articles/novini/svyat/bivsh-savetnik-na-tramp-vliza-v-zatvora-za-14-dni-izlagal-za-kontaktite-si-s-rusnatsi", "text": "Съд във Вашингтон осъди на 14 дни затвор бившия дипломатически съветник на Доналд Тръмп – Джордж  Пападопулос, за лъжливи показания в разследването на ФБР за евентуална руска намеса в президентските избори в САЩ от 2016 г. Пападопулос освен това трябва да плати глоба от 9500 долара и да положи 200 часа общественополезен труд с една година изпитателен срок. През октомври 2017 г. 31-годишният Пападопулос се призна за виновен в лъжливи показания пред следователи от ФБР за датите и значението на контактите си с руснаци. Той призна още, че е контактувал с преподавател в Европа, който го уверил, че Русия има компрометираща информация за Хилари Клинтън – съперник на Тръмп в преидентския вот през 2016 г. Първоначално Пападопулос твърдеше, че твърдението за компрометираща информация за Клинтън е било споделено с него преди да се присъедини към предизборния екип на Тръмп, но впоследствие призна, че разговорът се е състоял след това, отбелязва ДПА, цитирана от БТА.", "date": "2018.09.08", "title": "Бивш съветник на Тръмп влиза в затвора за 14 дни, излъгал за контактите си с руснаци"}
{"url": "https://www.faktor.bg/bg/articles/novini/svyat/raste-broyat-na-zhertvite-na-zemetresenieto-v-yaponiya", "text": "Японски спасители и войници продължават трети ден да издирват оцелели от земетресението на остров Хокайдо. Властите съобщиха, че 30 души са загинали, а девет са в неизвестност. Електроподаването е възстановено в повечето домакинства, а международните полети бяха възобновени на главното летище на острова. Земетресението с магнитуд 6,7 в четвъртък прекъсна тока в целия остров с население 5,4 милиона души и предизвика кални свлачища. Най-много са загиналите в градчето Ацума, сгушено в подножието на зелените планини на острова, където свлачищата затрупаха сгради.", "date": "2018.09.08", "title": "Расте броят на жертвите на земетресението в Япония"}
{"url": "https://www.faktor.bg/bg/articles/novini/svyat/nay-malko-shest-zhertvi-sled-tezhka-avtobusna-katastrofa-v-turtsiya", "text": "Най-малко шестима души са загинали, а други 39 са ранени в катастрофа на автобус по пътя Аксарай-Анкара в Турция, съобщи телевизия NTV. В района на катастрофата са изпратени медицински и пожарни бригади. Спасителната операция продължава. По информация на местните медицински служби автобусът е пътувал от Истанбул за Адъяман, Югоизточна Турция. Засега не е ясна причината на катастрофата. Води се разследване.", "date": "2018.09.08", "title": "Най-малко шест жертви след тежка автобусна катастрофа в Турция"}
{"url": "https://www.faktor.bg/bg/articles/novini/svyat/britanskata-politsiya-vazobnovi-razsledvaneto-za-smartta-na-udushen-ruski-biznesmen", "text": "Руският бизнесмен Николай Глушков, който бе открит удушен на 12 март в дома си в Южен Лондон, преди това е оцелял след опит за отравяне, извършен от двама мистериозни мъже от Москва, които го посетили в хотелската му стая в Бристъл през 2013 година, съобщава в. \"Гардиън\", позовавайки се на британски следователи. През 90-те години на миналия век Глушков е работил за руския авиопревозвач \"Аерофлот\" и за автомобилната компания на Березовски \"ЛогоВАЗ\". През 1999 г., след като Березовски влиза в конфликт с Владимир Путин и бяга във Великобритания, Глушков е обвинен в пране на пари и измама. Той прекарва пет години в руски затвор и е освободен през 2004 г. Британските следователи възобновили разследването за убийството на Глушков, извършено седмица след отравянето с Новичок на Сергей и Юлия Скрипал в Солсбъри. Информацията се появила през седмицата, когато Скотланд Ярд назова имената на двама руснаци, заподозрени за отравянето на Скрипал - Александър Петров и Руслан Боширов - работещи за руското военно разузнаване. Смята се, че имената им са фалшиви. Но за разлика от разследването за Скрипал, достигнало до двамата руснаци, детективите, работещи по смъртта на Глушков все още не са открили заподозрени. Отделът за контратероризъм в Скотланд Ярд разпространи видеозапис, на който се вижда черен ван, забелязан около времето на убийството на Глушков на 11 март. Следствието работи по версията, че Глушков може, подобно на Скрипал, да е жертва на професионален убиец или на убийци, изпратени от руските шпионски служби, изтъква \"Гардиън\", цитиран от БТА. Като част от разследването полицията проверява отново предполагаемо покушение срещу Глушков в началото на ноември 2013 година, шест месеца, след като той обвинил Кремъл за убийството на Березовски, открит мъртъв в къщата на бившата си съпруга край Аскот. Глушков разказал на приятели, че най-напред се срещнал с двамата руснаци на холандското летище Схипхол. Той се боял от срещата и затова избрал място с видеонаблюдение. По-късно се натъкнал на тях отново по време на пътуване в Бристъл, където бил отседнал в Grand Hotel в града, уточнява британският всекидневник. На следващия ден от хотела извикали Бърза помощ, тъй като Николай Глушков бил припаднал. След като се свестил, бизнесменът разказал на парамедика, че предишната вечер двамата руснаци купили бутилка шампанско от бара на хотела и го поканили да пие с тях, а той приел, \"въпреки че всъщност не ги познавал\". Според Глушков руснаците са се опитали да го отровят заради приятелството му с покойния Березовски. Парамедикът посочва, че по време на този разказ в стаята имало двама полицаи, но изглеждали скептични към твърденията на Глушков. След излизането си от затвора през 2004 година, Глушков заминава за Великобритания, където получава политическо убежище. Той бил в средите на имигранти, противници на Путин, сред които Александър Литвиненко, убит през 2006 година с радиоактивен чай, и грузинският милиардер Бадри Патаркацишвили, починал през 2008 година от предполагаем сърдечен удар, припомня \"Гардиън\".", "date": "2018.09.08", "title": "Британската полиция възобнови разследването за смъртта на удушен руски бизнесмен"}
{"url": "https://www.faktor.bg/bg/articles/novini/balgariya/ot-dogodina-taksa-smet-shte-e-spored-izhvarlyaniya-bokluk", "text": "По нова методика за изчисляване на таксата „Битови отпадъци“ работят в Националното сдружение на общините. От 2020 година данък „смет“ ще се изчислява не по данъчната оценка, а по реално изхвърленото количество боклук, съобщава \"Дарик\". Важен фактор в новата формула ще бъдат и разходите за издръжка на новите системи за депониране на отпадъци, които значително надхвърлят разходите по старите общински сметища. Друг съществен компонент в изчисляването на таксата ще бъде и количеството изхвърлен отпадък, годно за рециклиране. Към момента таксата „Битови отпадъци“ се изчислява на базата на данъчната оценка на имота. Така, ако обитавате 70 квадрата в столичния квартал \"Дружба\", чиято данъчна оценка е 50 хиляди лева, например, таксата ви „смет“ ще възлиза на около 100 лева годишно. От 2020 година обаче ще трябва общинските власти да измерят реалното количество боклук, което сте изхвърлили. А тъй като новите системи за депониране на отпадъци са много по-екологични, но и по-скъпи за издръжка от старите общински сметища, и тези разходи се увеличават. Възможност да намалим таксата си „смет“ в бъдеще ще имаме обаче и самите ние, като започнем да изхвърляме разделно отпадъците си. Към момента общо 51 регионални системи за депониране на отпадъци в България вече са изградени. До края на 2018-та година се очаква да бъдат завършени и последните три – в Благоевград, Бяла и Дупница.", "date": "2018.09.08", "title": "От догодина такса \"смет\" ще е според изхвърляния боклук"}
{"url": "https://www.faktor.bg/bg/articles/novini/balgariya/aktivisti-na-bsp-legitimirat-rezhima-na-putin-v-okupiraniya-krim", "text": "Леви активисти, свързани с БСП и БКП, в нарушение на международните санкции са на посещение в окупирания от Русия Крим. За визитата на българската делегация съобщава РИА Новости, цитирана от \"Поглед инфо\". Според руската агенция голяма българска делегация е пристигнала на посещение в Крим, като в състава ѝ влизат представители на деловите и научните кръгове. За това съобщава председателят на българската национално-културна автономия на Крим „Паисий Хилендарски“ Иван Абажер. „В делегацията са представители на обществеността, деловите кръгове, науката, политолози и журналисти от влиятелни издания. Те пристигнаха, за да участват в нашия международен фестивал за българска култура „Български срещи“  („Болгарские встречи“). Делегацията се състои от десет души. При завръщането си у дома те ще разкажат за реалната обстановка на полуострова“, заяви Абажер пред РИА Новости. Според неговите думи фестивалът ще премине между 7 и 11 септември. В рамките на фестивала ще се състои научно-практическата конференция „Единният свят на кирилицата“, където ще бъде представена книгата-албум „Българите. Завръщане към източниците“. Абажер подчерта, че мисията на фестивала е не само популяризирането на българската култура в Крим, но и на самия Крим сред българите, живеещи в различните страни. Също тя се заключва в съдействието за развитието на културните, туристическите и икономическите връзки между Крим и България. Твърде любопитен е съставът на въпросната делегация: проф. Ваня Добрева, зам. министър на образованието в правителството на Станишев, бивсш депутат от БСП, анализаторът, доц. Валентин Вацев, един от най-близките съратници на Жан Виденов в БСП, Румен Петков, главен редактор на червения сайт „Поглед инфо”, Велислава Дърева, неувяхващ символ на червената пропаганда, Велина Христова от „Дума” и поетът и белетрист Христо Стоичков. Скандалното в случая е че въпросната делегация от левичари социалисти не само нарушават международните санкции, но и дискредитират България като лоялен член на  ЕС и НАТО, които открито се противопоставят на незаконната окупация на Крим от режима в Кремъл.  Българските леви интелектуалци легитимират с посещението си режима на Путин, нарушават законите на Украйна, която е въвела специален пропускателен режим на територията на полуострова, но и превръщат българската общност в Крим в оръжие на терористичната политика на Кремъл. До сега единствено политици от проруската партия „Атака” си позволяваха подобни скандални визити, но явно БСП влиза в негласна конкурнция с партията на Волен Сидеров за сърцата на левите избиратели. Очаква се посолството на Украйна в София да реагира на провокацията.", "date": "2018.09.08", "title": "Активисти на БСП легитимират режима на Путин в окупирания Крим"}
{"url": "https://www.faktor.bg/bg/articles/novini/svyat/silno-zemetresenie-v-kitay", "text": "В Югозападен Китай е регистрирано е земетресение с магнитуд 5.6 по Рихтер, съобщава Европейския средиземноморски сеизмологичен център.  Епицентърът е на 174 километра североизточно от град Джингхонг и на 220 километра югозападно от град Кунмин в китайската провинция Юнан.  Земетресението е усетено силно в относително по-рядко населения район.  Засега не се съобщава за пострадали хора и нанесени материални щети.", "date": "2018.09.08", "title": "Силно земетресение в Китай"}
{"url": "https://www.faktor.bg/bg/articles/novini/balgariya/kakvo-se-mati-na-dondukov-2", "text": "Бившият депутат от ГЕРБ Антон Тодоров излезе с интересен статус в социалната мрежа. Активният във Фейсбуук Тодоров заяви: \"Хм, интересно. Преди секунди в Пловдив - Румен Радев се ръкува само с Цветан Цветанов и Явор Нотев. Пропусна Корнела, която си беше изкривила устните в опит за усмивка. Явно ще прави партия и БСП вече не са му нужни.\" Принципно статусът на Тодоров не би предизвикал сериозна дискусия, тъй като отношението му към БСП и Нинова е ясно и би могъл да бъде упрекнат в тенденциозност. Въпреки това обаче си струва да се отбележи, пише в свой коментар topnovini.bg . Според запознати, на коктейла след официалната церемония по повод Съединението, президентът Радев, без да обърне внимание на Нинова, е провел задушевен дълъг разговор с лидера на пловдивските социалисти Георги Гергов. Последният е ярък критик на действията и политиката на Корнелия Нинова, а разривът между двамата се случи малко след избухването на \"ЦУМ-гейт\". \"Президентът не може да бъде арбитър в ситуация дори когато фактите са противоречиви.\" Така президентът Румен Радев коментира пред журналисти преди година срещата между главния прокурор Сотир Цацаров, бизнесмена Сашо Дончев и представителя на ръководството на БСП в оставка Георги Гергов в офиса на последния в столичния ЦУМ.  На какво обаче се дължи задушевният резговор на Радев с Гергов - продължава да се коментира през целия ден от ресорни репортери. Дали двамата ще обединят сили за нов политически проект или за атака към поста на Корнелия Нинова в БСП - все още не е ясно. Разбира се, възможно е разговорът да си остане просто в сферата на политическите клюки. При всички положения обаче политическите журналисти ще се питат още известно време \"Мъти ли се нещо на \"Дондуков\"2?\" След скандалите с Бенчо Бенчев, въпросът за ролята на Георги Гергов в живота на социалистическата партия също продължава да стои на дневен ред. Преди месец \"168 часа\" припомни накратко кариерата на Гергов при \"червените\" в материал за милионерите в БСП: \"Дълги години Георги Гергов просто гравитираше около БСП. В един момент милионерът реши да прави политическа кариера, и много бързо оглави пловдивската структура. В града под тепетата те никога не са печелили кметски избори. Естествено, и той не можа. Но целта му беше след местното да овладее и централното лидерско място. Засега обаче въпреки възможностите си не успява да се пребори с конкуренцията. Собственикът на ЦУМ никога не е криел богатството си. Заедно с жена си е декларирал дялове във фирма \"Съни тур\" за 14,6 млн. лв. Освен това притежава хотел \"Санкт Петербург\" в Пловдив, както и компанията \"Старият Пловдив\", панаира в града на тепетата, акции за 5 млн. в ЦУМ и имоти за над 400 000 лв. Пред Сметната палата е декларирал депозити от 40 хиляди лева в банки и вземания за около 11 млн. лв. Кредитите му обаче също са над 11 млн. лв. Каква собственост се води на името на фирмите му, не е ясно. Но и той също като Бенчо Бенчев влезе в конфликт с Корнелия Нинова.\" Любопитен факт, който се припомня в последните дни, е и обвързаността във времето между Георги Гергов и Ветко Арабаджиев. \"Историци на живота на богатите обаче припомнят, че между хотелиерските фамилии има почти роднинска връзка, понеже са си кумували\", пише \"Стандарт\" през 2008-а, в материал, който акцентира върху сдобряването на двамата след тежък скандал. Две години по-късно, отново \"168 часа\" прави ретроспекция на причината Гергов и Арабаджиев да развалят приятелството си: \"През 2007 г. Арабаджиев напусна оглавявания от Георги Гергов Национален борд по туризъм, регистрира Съюза на инвеститорите в туризма и става негов председател. След това Ветко заедно с други хотелиери бламират инициативата на Гергов за Национална конфедерация на туристическата индустрия. Заради разнобоя между двамата се налага създаването на Държавна консултативна комисия в края на 2008 г., оглавявана от тогавашния вицепремиер Ивайло Калфин, а Гергов и Арабаджиев стават членове на комисията. Участието му в Държавната консултативна комисия предизвиква сигнал до парламентарната комисия по корупция в края на 2008 г., в който се настоява да бъде разследвана дейността на Арабаджиев. Според него става дума за злонамерени слухове от страна на конкуренти, според други - разследването е прекратено от тогавашния вътрешен министър Румен Петков. Скандалът между кумците Гергов и Арабаджиев избухва заради приватизацията на \"Пловдив БТ\", когато и двамата са отрязани от надпреварата, въпреки че победителят \"Сигма консултинг\" предлага по-ниска цена. Тръгва мълвата, че сделката е компенсация за ударения бизнес на винпрома покрай ареста на бившия зам.-шеф на НСБОП Иван Иванов-Рилски. Той е разследван за изтичане на информация за предстоящи проверки на алкохолните производители. Според запознати тъкмо войната между Гергов, Арабаджиев и собствениците на Винпром \"Пещера\" води до оставката на Мургина.\"", "date": "2018.09.08", "title": "Какво се мъти на \"Дондуков\"2"}
{"url": "https://www.faktor.bg/bg/articles/novini/balgariya/slantse-i-dazhd-shte-se-reduvat-dnes", "text": "Времето ще е предимно слънчево. След обяд ще се развива купеста и купесто-дъждовна облачност, а на места в източната половина от страната и в планинските райони краткотрайно ще превали, възможно е и да прегърми. Максималните температури ще са предимно между 25 и 30 градуса. По Черноморието ще е предимно слънчево, с временни увеличения на облачността. След обяд на много места ще превали краткотрайно. Максималните температури ще са между 25 и 28 градуса. Температурата на морската вода ще е 26-27 градуса. Вълнението на морето ще бъде 1-2 бала. През първата половина от деня над планините ще е предимно слънчево. Около и след обяд ще се развива купеста и купесто-дъждовна облачност и на места ще има краткотрайни, временно интензивни валежи и гръмотевици.", "date": "2018.09.08", "title": "Слънце и дъжд ще се редуват днес"}
{"url": "https://www.faktor.bg/bg/articles/novini/svyat/sled-razmiritsite-v-basra-e-vavedeno-izvanredno-polozhenie", "text": "Правителството на Ирак въведе извънредно положение в обхванатата от протести южна провинция Басра, съобщи телевизия \"Ал Хадас\". В провинцията ще бъдат изпратени допълнителни подразделения от специалните части за въдворяване на реда. Вчера оперативният щаб в Басра въведе комендантски час, след като демонстранти подпалиха държавни сгради, щабове на политически партии, нападнаха консулството на Иран и проникнаха на територията на петролния комплекс \"Западна Курна - 2\", където за около час държаха двама иракски служители за заложници, но след това ги освободиха и си тръгнаха доброволно. Комплексът се намира на 65 км северозападно от град Басра и се експлоатира от компанията \"Лукойл\". През последните дни положението в Басра значително се изостри заради недостиг на питейна вода, масови отравяния от пиене на солена вода и прекъсвания на електроподаването. От понеделник при протестите са убити 11 души, а десетки са ранени. Днес иракският парламент ще се събере на специално заседание, посветено на ескалацията в Басра и решаването на хуманитарната криза в тази провинция.", "date": "2018.09.08", "title": "След размириците - в Басра е въведено извънредно положение"}
{"url": "https://www.faktor.bg/bg/articles/novini/svyat/rasledvat-italianskiya-ministar-na-vatreshnite-raboti-za-otvlichane-na-migranti", "text": "Италианската прокуратура заяви, че е започнало разследване срещу вътрешния министър Матео Салвини за \"отвличане\" на група мигранти, предаде ДПА. Става дума за 150-те мигранти, които миналия месец бяга спасени и откарани на пристанище в Сицилия от италианската брегова охрана, но на които Салвини отказваше правото да слязат на брега в продължение на няколко дни. Салвини театрално отвори на живо във Фейсбук писмото, с което бе уведомен за започналото разследване. Писмото му бе пратено от главния прокурор на Палермо Франческо Ло Вой. Салвини каза, че го грозят \"най-малко 15 години затвор\" и че е готов да бъде разпитван, но обеща на последователите си в социалните мрежи, че няма да отстъпи от позициите си. Въпреки разследването вероятността Салвини да бъде съден и осъден е малка, тъй като той се ползва с парламентарен имунитет, който е малко вероятно да бъде свален от поддържащите правителството партии.", "date": "2018.09.08", "title": "Раследват италианския министър на вътрешните работи за \"отвличане на мигранти\""}
