{"url": "https://www.faktor.bg/bg/articles/ekspert-predstoi-goresht-politicheski-sezon-shte-izkristalizirat-ambitsiite-na-borisov-kam-prezidentskiya-post-i-na-radev-kam-nov-politicheski-proekt", "text": "Предстои горещ летен политически сезон, през който ще изкристализират амбициите на министър-председателя Бойко Борисов към президентския пост и на президента Румен Радев към нов политически проект. Това прогнозира пред Радио „Фокус“ политическият психолог проф. Антоанета Христова. „Това ще включва и продължаването на процеса в отношенията между министър-председателя и президента. И любопитството ми е, доколко президентът има интерес към политическа, и то говоря за партийна кариера, след президентския си мандат и как това ще си го постеле евентуално, или няма такъв интерес? Доколко министър-председателят вписва своя международен вече профил в перспективна бъдеща кариера, която е също много интересна и как може да се развие в контекста на успеха или пък неуспеха на ГЕРБ в следващи парламентарни избори. Тоест, нещата предстоят, процесът върви и конфликтите, и тяхното управление ще са в основата на драматизма в България“. Според проф. Христова от конкуренцията между премиер и президент, в която се усеща заостряне на апетита към властта, страдат избирателите, защото двамата представляват различни институции и те трябва да действат в синхрон, а не във война.", "date": "2018.05.25", "title": "Експерт: Предстои горещ политически сезон, ще изкристализират амбициите на Борисов към президентския пост и на Радев към нов политически проект"}
{"url": "https://www.faktor.bg/bg/articles/dzhumhuriet-turskata-lira-se-sriva-ponezhe-se-sriva-i-samata-turtsiya", "text": "Катастрофата на турската лира въобще не е някаква си външна операция и заговор. Това го знае всеки, независимо дали малко или много познава икономиката. Причината е усещането за несигурност на тази държава, дори и на леля ви Хатидже, която си е дала гласа за управляващата Партия на справедливостта и развитието (ПСР). Както всички други; и тя тихичко е скътала под дюшека някой друг долар – за всеки случай. Това пише във вестник „Джумхуриет” журналистката и колумнистка Аслъ Айдънташбаш, ц ити рана от \"Фокус\". Дори и в предизборната обстановка непрекъснато – от сутрин до вечер, да се провежда пропаганда за някаква си „операция на външните сили”, истината е съвсем друга. Турската лира се срива, понеже се срива и самата Турция. Това кървене не е ново. Продължава още от 2015 година. Това „ново летоброене” е от момента, в който взехте решение да се отклоните от демокрацията. Това, че горката турска лира издържа толкова дълго, е наистина едно чудо.  Пред нас има един финансов баланс, който не може така да продължава. От една страна – невероятни и грандиозни държавни разходи; от другата страна – гледката за една авторитарна страна без никакви правила. Буквално до степен в нея да не могат да се извършват инвестиции. Строим с пари, които нямаме; мегаломански мостове, летища летни резиденции - а после сме силно изненадани от поскъпването на долара.  Второто ни притеснение е липсата на справедливост. Създаваме впечатление за страна, в която не може да се инвестира, понеже в родината ни няма право. На места, в които няма право, дори и да идват някакви фиктивни фирми, те не искат да откриват фабрики. Не идват и пари. Гледката на една авторитарна държава, в която непрекъснато и безпричинно вкарват в затвора бай Али и бай Вели; тази гледка и перспектива не са привлекателни нито за Запада, нито за Изтока. Понеже виждат, че това насилие ще докара само нестабилност.  На трето място – моделът на управление. Турция се ръководи от един едноличен модел на управление, при която няма демокрация и участие на други лица и институции. Това са режимите, фалирали още през 17-ти век. Когато казваме, че „едноличният режим е нещо лошо”, това не е само морална категория, а означава – никакъв шанс за успех на подобен вид управление. Всеки, който се е опитвал еднолично да управлява една демократична държава – където и да е по света – не е завършвал добре. Дори и да не е Реджеп Тайип Ердоган, самият Стив Джобс да дойде, даже и той не може да управлява с този модел тази страна.  Третият проблем касае качествата на кадрите. Всеки, които повдигне глас, е изхвърлян навън; мястото му се заема от недоразумения с нулева грамотност да управляват. Озаптявате медиите и ги превръщате в един обикновен „прес бюлетин”. Благодарение на това около вас се надува голям изкуствен балон и оставате сам сами, отделени от реалността в една паралелна планета. Не остана никой, който да казва истината за нещата. Има, разбира се, и институционален срив. Това, което държи на крак държавата, не са самите хора, а институциите. Обаче тези институции през последните 5 години бяха целенасочено унищожавани. И докато ние в Турция си говорим за пристрастия, партизанщина, афинитет, преврат и т.н., не остана нито една читава институция. Оставете правосъдието и образованието; сринати са дори и такива култови структури, като Комитета за защита на конкуренцията, Централната банка, Комитета за надзор на капиталовия пазар, Комитета за регулация на енергийния пазар. Напълно се изпразниха от съдържание; по заповед на правителството се превърнаха в институции само с една табела на входа. И докато навремето непрекъснато призовавахме „тези институции да останат независими”, те си знаеха и държаха на своето. Защото просто не е възможно за се управлява една 900 милиардна икономика еднолично, като някакъв дребен дюкян. Просто имаме нужда от тези институции. Това, което трябва да се направи, е незабавно да се откажем от този модел на управление. Не става със системата на един единствен човек и с тези толкова некачествени кадри. В икономическата теория „лихвата” не е причина, тя е „следствие”. Може да управлявате тази страна единствено ако разполагате с кадри, които един по един да ви обясняват – и то настоятелно – тази истина. На второ място, длъжни сме де се върнем към демокрацията. По един, или по друг начин. От устата на всички банкери, всички икономисти, всички инвеститори, с които разговаряхме, излизаше едно единствено изречение: „Незабавно да се премахне извънредното положение”. Случайно ли е това? Разбира се, че не. Хората казваха това не толкова заради свободата на пресата и ужасите на преживяното от журналистите в затворите. Те са на това мнение, понеже много добре знаят, че един насилствен режим ще докара страната до нестабилност. Това са теми, които са тествани десетки пъти през 20-я век. При всички положения сме изправени пред горчива рецепта, най-вероятно още през следващата година ще има споразумение с МВФ. Ако бъде изпробвано това без да има демокрация, Турция ще изпадне в още по-трудно положение. Ще бъде докарана до ситуацията на Венецуела. Това, което трябва да се направи, е страната да си поеме малко въздух; преди да прибегнем до горчивите рецепти, които в крайна сметка ще ни наложи МВФ.", "date": "2018.05.25", "title": "„Джумхуриет”: Турската лира се срива, понеже се срива и самата Турция"}
{"url": "https://www.faktor.bg/bg/articles/novini/balgariya/putin-hitruva-uvazhava-ruskata-konstitutsiya-nyama-da-sam-prezident-sled-2024-g", "text": "Президентът на Русия Владимир Путин увери, че уважава руската конституция, поради което ще напусне поста при изтичането на настоящия си мандат през 2024 г., предава Reuters. А може би хитрува? Дясната му ръка Рамазан Кадиров вече предлага промени именно в тази насока.  „Винаги съм спазвал строго конституцията на Русия“, заяви Путин, отговаряйки на журналистически въпрос дали и кога ще напусне поста. „В документа ясно пише, че никой не може да служи повече от два пъти последователно на поста. Ще спазя това правило“, допълни той. А какво  пречи да се напише нещо друго? Тогава пък ще спази него.", "date": "2018.05.25", "title": "Владимир Путин хитрува: Уважавам руската конституция, няма да съм президент след 2024 г."}
{"url": "https://www.faktor.bg/bg/articles/elena-yoncheva-boyko-borisov-da-si-podade-ostavkata-ili-da-mi-se-izvini", "text": "Таско Ерменков не трябваше да използва Фейсбук за питането си до институциите за водата, но аз го разбирам и ще ви кажа защо. Пет месеца информацията за водата в Хасково беше крита.... Водата в Хасково все още е забранена не само за пиене, но и домакински нужди Това заяви  говорителят на парламентарната група на БСП Елена Йончева в \"Още от деня\" на БНТ\" Премиерът Бойко Борисов да си подаде оставката или да ми се извини след решението на първа инстанция на Софийския районен съд, който осъди министър-председателя и партията му ГЕРБ да ми платят 5000 лева като обезщетение за непозволено увреждане, настоя още Йончева.  Тя обяви, че ще съди Борисов, по време на предизборната кампания, веднага след като той каза на партийно мероприятие в Бургас, че държавата е плащала милиони левове за репортажите на журналистката зад граница. Тя отрече това твърдение и призова Борисов, ако стане известно в съда, че е излъгал, да напусне политиката. Искът на Йончева беше за 20 хиляди лева, но той не е бил уважен изцяло. Борисов и ГЕРБ са осъдени да платят солидарно на Йончева обезщетението от 5000 лева, както и разноски за 825 лева. В решението си съдът подчертава, че думите на Борисов са били ясно и недвусмислено насочени именно към Йончева и публиката е стигнала до този извод, без да се налагат интерпретации.", "date": "2018.05.25", "title": "Елена Йончева: Бойко Борисов да си подаде оставката или да ми се извини"}
{"url": "https://www.faktor.bg/bg/articles/novini/balgariya/v-ruse-za-20-minuti-14-l/kv-m-dazhd", "text": "За 20 минути в Русе паднаха 14 л/кв. м дъжд. Това съобщиха от хидрометеорологичната станция в крайдунавския град. Директорът на общинската дирекция \"Обществен ред и сигурност\" Спасимир Димитров обясни, че заради разразилата се буря в късния следобед са били наводнени участъци от улици и булеварди в града, което е затруднило движението на превозни средства. На ул. \"Плиска\" е паднал голям клон. Наводнен за кратко е бил и паркингът на Центъра за спешна медицинска помощ заради стекла се вода от булевард.", "date": "2018.05.25", "title": "В Русе - за 20 минути 14 л/кв. м дъжд"}
{"url": "https://www.faktor.bg/bg/articles/novini/svyat/sasht-prizovavat-es-da-poprechi-na-realizatsiyata-na-severen-potok-2", "text": "Посланикът на САЩ в ЕС Адам Шуб призова страните от Евросъюза да попречат на реализацията на проекта \"Северен поток-2\", съобщи \"Комерсант\". \"САЩ подкрепят Украйна, Полша и другите страни-членки на ЕС, които разглеждат руския газ като заплаха за националната сигурност\", заяви той. \"Ние призоваваме всички страни от ЕС да попречат на реализацията на \"Северен поток-2\" и да подкрепят бъдещето на украинския газов транзите\", казал още Щуб. По-рано, заместник-помощникът на държавния секретар Сандра Оудкърк съобщи, че САЩ са обезпокоени от развитието на проекта и не изключват въвеждането на санкции, тъй като той засяга \"въпроси на сигурността\". Припомняме, че \"Северен поток-2\" е проект на \"Газпром\", в който участват германските компании Uniper и Wintershall, Shell, Engie и OMV.", "date": "2018.05.25", "title": "САЩ призовават ЕС да попречи на реализацията на \"Северен поток-2\""}
{"url": "https://www.faktor.bg/bg/articles/novini/svyat/strelba-v-amerikansko-uchilishte", "text": "Най-малко двама души са били ранени при стрелба в училище в Ноблсвил, северно от Индианаполис, американския щат Индиана, предаде АП. Един от пострадалите е дете. Съобщава се, че трагедията се е разиграла в Noblesville West Middle School. Полицията обяви, че е задържала стрелеца. Информацията по случая засега е оскъдна. Не се дават подробности около самоличността и мотивите на задържания.", "date": "2018.05.25", "title": "Стрелба в американско училище"}
{"url": "https://www.faktor.bg/bg/articles/novini/svyat/konfiskuvaha-28-mln-dolara-v-broy-ot-imoti-na-bivshiya-malayziyski-premier", "text": "Малайзийската полиция е иззела 114 млн. рингита (28,6 млн. долара) в брой в имоти на бившия министър-председател на страната Наджиб Разак, съобщава БТА. В апартамент в Куала Лумпур и други имоти били намерени и стотици луксозни чанти и обувки. Униформените открили 35 торби, пълни с пари в 26 валути, както и 37 чанти, в които имало бижута и часовници. Тяхната стойност все още не е установена. Акциите били извършени през последната седмица при разследване за корупция срещу държавен фонд, основан от Наджиб. Сред претърсените имоти е имало апартаменти на син и дъщеря на бившия премиер. Наджиб има забрана да напуска Малайзия заради обвинение в незаконно присвояване на милиарди долари от държавен фонд.", "date": "2018.05.25", "title": "Конфискуваха 28 млн. долара в брой от имоти на бившия малайзийски премиер"}
{"url": "https://www.faktor.bg/bg/articles/novini/svyat/bryuksel-vavezhda-shest-pati-po-visok-danak-za-dizelite", "text": "Градските власти в Брюксел са подготвили наредба, според която дизеловите автомобили ще бъдат облагани с шест пъти по-висок данък от бензиновите, съобщиха местни медии. Новите правила ще важат дори за най-съвременните дизелови автомобили (стандарт \"Евро-6\"). Занапред размерът на данъка няма да се определя само от мощността на двигателя, а и според използваното гориво и количеството отделян въглероден двуокис.  Дизеловите автомобили в Белгия са с 1/3 повече от бензиновите по данни на статистиката и доскоро купуването и употребата им бяха непряко подпомагани от властите.  Сега специалисти дадоха съвети в медиите тези автомобили бързо да бъдат продадени в Източна Европа и отбелязаха, че белгийските автомобили са сред най-стойностните заради защитата срещу подправяне на пробега и високите изисквания за техническа годност, прилагани безкомпромисно. Наскоро властите в Брюксел съобщиха, че от догодина забраняват регистрацията на стари дизелови автомобили. Мярката ще обхване превозните средства по стандарта \"Евро-1\", произведени преди 1997 г., които съставляват около 11 на сто от автомобилния парк в града, посочва БТА. Забраната няма да засяга т. нар. класически колекционерски автомобили, произведени преди повече от 20 години и поддържани безупречно. От догодина в столицата няма да може да се движат дизелови автомобили, регистрирани преди 2006 г., както и бензинови, произведени преди 2001 година. Поетапното въвеждане на ограниченията ще продължи до 2025 година. Миналата година във втория по големина белгийски град Антверпен бе забранено движението в центъра на дизелови автомобили до стандарта \"Евро-3\". На нарушителите на забраната се налага глоба от 125 евро при първо провинение и 350 евро при следващо в рамките на календарната година.", "date": "2018.05.25", "title": "Брюксел въвежда шест пъти по-висок данък за дизелите"}
{"url": "https://www.faktor.bg/bg/articles/zaloviha-200-kg-heroin-na-kapitan-andreevo", "text": "200 кг хероин са заловени на ГКПП „Капитан Андреево“, съобщи Нова телевизия. Дрогата била скрита в товарен автомобил, пълен с фаянсови плочки. Наркотикът е открит с помощта на обучено куче.  От МВР съобщиха, че подробности за акцията ще изнесе на брифинг по-късно днес главният секретар Младен Маринов.", "date": "2018.05.25", "title": "Заловиха 200 кг хероин на \"Капитан Андреево\" в камион с фаянсови плочки"}
{"url": "https://www.faktor.bg/bg/articles/ikonomika/biznes/eksperti-balgariya-tryabva-maksimalno-barzo-da-vleze-v-chakalnyata-na-evrozonata", "text": "Икономистът Лъчезар Богданов и финансистът Емил Хърсев коментираха в сутрешния блок на БНТ какво се случва с България и с другите страни, които искат да влязат в еврозоната. В докладите на ЕК и ЕЦБ има дадена наистина една обективна картина за страните, които искат да приемат еврото, обясниха те. Относно какво означава стабилност на валутния курс, Хърсев заяви, че това е изпълнено от 20 години в България и в момента означава само, че не сме гласували да влезем в ERM 2, заяви Хърсев. „Не може да упрекнеш някой, че не е изпълнил нещо, защото той няма възможност да го изпълни“, добави той и заяви, че трябва максимално по-бързо да влезем в чакалнята. Богданов обясни, че чакалнята за еврозоната е, за да се покаже дали ще има проблеми с валутните курсове. „Но то идиот трябва да си, за да видиш, че еврото не мърда и със стотинка“, добави Емил Хърсев. „Логично е страна като България, която има устойчива стабилна фискална политика, политика, която с валутния си борд, дава ясен сигнал, че това е макроикономическа котва, да е член на еврозоната“, каза още Лъчезар Богданов. ЕК обаче въведе нови критерии, които трябва да изпълни България, за да бъде готова за влизане в Еврозоната. Те засягат доходите и стабилност на банковата система, като притесненията отново са свързани с корупционните практики, които създават известни рискове.", "date": "2018.05.25", "title": "Експерти: България трябва максимално бързо да влезе в чакалнята на Еврозоната"}
{"url": "https://www.faktor.bg/bg/articles/anna-kurnikova-tantsuva-s-bebeto-si-v-takt-s-novata-pesen-na-enrike-iglesias", "text": "Знаменитата тенесистка Анна Курникова  сътвори истинска сензация, като пусна в социалната мрежа свой домашен танц с едно от близначетата, които роди миналата година. С кенгуру на корема красивата рускиня, която в момента отглежда 6-месечните си бебета, скача в такт с музиката на най-новото парче на половинката си, латино звездата Енрике Иглесиас. Без значение кое от близначетата се поклаща с майка си - дали Томас, или Луси, то изглежда спокойно и доволно от танца, който изпълняват с Анна.  Курникова е известна с това, че не обича да афишира личния си живот и затова публикува рядко свои фотоси. Това е едва втората снимка на едно от бебетата, откакто в средата на декември 2017 г. тя и Енрике станаха родители.", "date": "2018.05.25", "title": "Анна Курникова танцува с бебето си в такт с новата песен на Енрике Иглесиас (видео)"}
{"url": "https://www.faktor.bg/bg/articles/naglost-prebiha-fenove-na-livarpul-v-kiev-predi-finala-na-shampionska-liga", "text": "Група фенове на Ливърпул пострадаха сериозно часове преди финала на Шампионската лига между любимия им тим и Реал (Мадрид). Срещата ще се състои в Киев, а в града вече са стотици привърженици от Острова. Феновете на Ливърпул са нападнати и пребити в ресторант в близост от Олимпийския стадион в Киев, пише БЛИЦ. Те отишли да вечерят във въпросното заведение, но към 20:30 часа били атакувани от 20 маскирани. Англичаните нямали никакъв шанс за реакция и били тежко пребити. Според английските медии, засадата е била предварително организирана, феновете на Ливърпул получили рани в областта на главата и шията. \"Вечеряхме в ресторанта и с нищо не сме предизвикали агресията спрямо нас. Не съм дошъл тук за това. Искам просто да гледам футбол. Нападнаха ни като глутница. Беше ужасно\", разказа един от пострадалите. Полицията е успяла да задържи двама от нападателите, а в Киев твърдят, че групата маскирани са фенове на Динамо (Киев).", "date": "2018.05.25", "title": "Наглост: Пребиха фенове на \"Ливърпул\"  преди финала на Шампионска лига"}
{"url": "https://www.faktor.bg/bg/articles/progovoriha-poslednite-obshtuvali-s-boyan-petrov", "text": "Италианските катерачи Адриано Бонмасар и Романо Себастиани са последните, които са общували с българския алпинист Боян Петров в подножието на Шиша Пангма в Хималаите. Подобно на него, те също се били устремили към върха, но се отказали заради тежките метеорологични условия. Двамата алпинисти също бяха в неизвестност за няколко дни, но в крайна сметка успяха да се приберат още преди да започне спасителна акция по издирването им. Сега разказаха за моментите си с Боян Петров в подножието на Шиша Пангма. \"Върнахме се от Хималаите с множество силни емоции. Изпитахме и много тежки моменти, но винаги сме знаели, че разполагаме с физическите и менталните качества да се справим с условията. С Романо бяхме в абсолютна хармония и си подавахме ръка в най-тежките мигове\", разказа Адриано Бонмасар, цитиран пот Gong.bg.   \"Но имаше един, който беше особено трагичен. Оказа се, че ние сме били последните, които са си говорили с нашия голям приятел Боян Петров. Това се случи в лагер 1 и си разменихме приказки с човека, който е покорил множество осемхилядници\", допълни той. \"Тогава ние решихме да слезем надолу, защото времето беше лошо, но той реши да тръгне сам нагоре. Не мога да си представя, че в този момент сме си казвали \"сбогом\" с него\", сподели още Адриано Бонмасар на завръщане в Италия.", "date": "2018.05.25", "title": "Проговориха италиански катерачи, последно общували с Боян Петров в лагер 1"}
{"url": "https://www.faktor.bg/bg/articles/stoichkov-livarpul-e-favorit-za-spechelvane-na-shampionskata-liga", "text": "Българската легенда Христо Стоичков даде предимство на Ливърпул преди големия финал в Шампионската лига. Двубоят срещу Реал (Мадрид) е в събота от 21:45 часа в Киев. “Ливърпул е по-мотивиран, защото отдавна не е печелил тази купа”, коментира Стоичков в ефира на мексиканската телевизия Univision. „Ливърпул има много борбен, много силен отбор. Имат и треньор, който не се плаши от нищо - не се плаши с какви футболисти излиза и срещу кой отбор излиза. Мисля, че в този момент Ливърпул е по-добре физически, тактически също. Моето мнение е, че Ливърпул може да спечели купата”, сподели още носителят на Златната топка за 1994 година.", "date": "2018.05.25", "title": "Стоичков: Ливърпул е фаворит за спечелване на Шампионската лига довечера"}
{"url": "https://www.faktor.bg/bg/articles/ne-e-za-vyarvane-delio-rosi-ostava-trenyor-na-levski-i-za-sledvashtiya-sezon", "text": "Ръководството на Левски реши бъдещето на треньора Делио Роси. Италианецът остава начело на отбора и през следващия сезон. Това стана ясно от изказване на изпълнителния директор на клуба Красимир Иванов пред \"Канал 3\". \"Делио Роси остава в Левски, но друго нямам какво да Ви кажа\", каза Красимир Иванов. Изказването на директора бе след проведената днес среща между собственика Спас Русев, треньора Делио Роси и останалите от ръководството на клуба. Вчера Левски си осигури участие в Лига Европа, след като в последен бараж победи Черно море с 4:1.", "date": "2018.05.25", "title": "Не е за вярване: Делио Роси остава треньор на Левски и за следващия сезон"}
{"url": "https://www.faktor.bg/bg/articles/putin-plashi-sanktsiite-i-barierite-mogat-da-dovedat-do-kriza-kakvato-svetat-ne-e-vizhdal", "text": "Президентът на Русия Владимир Путин предупреди, че комбинацията между санкции, търговски бариери и липса на доверие между страните и бизнеса може да доведе до безпрецедентна глобална криза, предаде AFP. „Спиралата на санкциите и бариерите е просто началото и ще повлияе на редица държави и компании“, заяви Путин по време на Международния икономически форум в Санкт Петербург. Той допълни, че това може „да доведе до систематична криза, каквато светът не е виждал преди“.", "date": "2018.05.25", "title": "Путин плаши: Санкциите могат да доведат до криза, каквато светът не е виждал"}
{"url": "https://www.faktor.bg/bg/articles/nova-demokratsiya-tsipras-smyata-che-nepriemlivoto-ime-kato-ilindenska-makedoniya-e-pobeda-za-gartsiya", "text": "Основната опозиционна партия на Гърция „Нова демокрация“ разкритикува министър-председателя на страната Алексис Ципрас заради това, че заяви, че правителството му не дава име, но се стреми да получи обратно нещо, което вече е дадено, предава македонският „Фокус“, цитиран от българския . „Нова демокрация“ коментира, че „Ципрас смята, че неприемливото име като Илинденска Македония е победа за страната“. „Премиерът, който имаше провал във всички преговори, които води за Гърция, днес има смелостта да твърди, че неговото правителство се стреми да вземе обратно, а не да даде име на Скопие. Очевидно смята, че е победа за нашата страна е неприемливо име като това „Илинденска Македония“, смята опозиционната партия.", "date": "2018.05.25", "title": "„Нова демокрация“: Ципрас смята, че неприемливото име като Илинденска Македония е победа за Гърция"}
{"url": "https://www.faktor.bg/bg/articles/novini/balgariya/eto-go-mitnicheskoto-kuche-richi-koeto-nadushi-200-kg-heroin-na-gkpp-kapitan-andreevo", "text": "Митническото куче Ричи, което е мелез между кокер-шпаньол и бретон, изигра ключова роля в откриването на рекордните 200 кг хероин на ГКПП Капитан Андреево. То било изключително ефективно при обработка на тесни пространства, а по принцип породата била обучавана за търсене на трюфели. От Агенция \"Митници\" показаха негова снимка. Припомняме, че при международна операция при взаимодействие на Агенция „Митници\" и МВР с партньорските служби е разкрит и пресечен случай на контрабанда на рекордно количество от 191.220 кг хероин, на стойност над 12 млн.лв. Това съобщиха на съвместна пресконференция на ГКПП Капитан Андреево директорът на Агенция „Митници\" Георги Костов, главният секретар на МВР Младен Маринов и Дарина Славова - зам.-окръжен прокурор на Хасково. Хероинът е открит в товарен автомобил „Скания\" с турска регистрация, влизащ в страната от Турция, превозващ стока за Белгия. Шофьорът, турски гражданин на 61 години, представил пред българските митнически власти редовни документи за превозваната стока - лепило /теракол/ в чували от 25 кг за получател в Белгия. При огледа на товарното ремарке се включва и митническото куче Ричи, което се насочва към един от чувалите, в който митническите служители освен очакваното съдържание - теракол, откриват пакет с кафяво прахообразно вещество При последвалата физическа проверка митническите служители установяват, че в 95 пакета по 2 кг, разположени на различни места из целия товар, има хероин. Общото количество на задържания хероин е 191.220 кг на стойност над 12 000 000 лева по цени на съдопроизводството.", "date": "2018.05.25", "title": "Ето митническото куче Ричи, което надуши 200 кг хероин на Капитан Андреево"}
{"url": "https://www.faktor.bg/bg/articles/novini/svyat/ruski-tsinizam-komandirat-na-brigadata-chiyto-buk-svali-malayziyskiya-samolet-dnes-razdava-i-podpisva-detski-gramoti", "text": "През 2014 година ЗРК “Бук” на  53-а бригада от Въоръжените сили на Руската Федерация свали пътническия самолет от полет MH17 и уби 298 цивилни граждани, сред които 80 деца и три бебета. През 2018 година командирът на същата бригада, полковник Мучкаев подписва грамоти за децата на подчинените му военни за рисунки, посветени на руската армия. Това разкриват доброволците от   в свое разследване, попадайки в мрежата на снимка.  На 24 май , международната следствена група (JIT) представи доказателства, че пътническият самолет от полет MH17 е свален от ЗРК “Бук”, който принадлежи на 53-а зенитно-ракетна бригада от ВС на РФ. Представител на JIT се обърна към всички, които могат да предоставят информация за това кой е бил сред членовете на екипажа на руския ЗРК “Бук”, кой се е разпоредил той да бъде прехвърлен на окупираната територия на Украйна и за разполагането на комплекса, да се свържат с тях. Съвсем логично е този въпрос да бъде отправен към командира на 53-а зенитно-ракетна бригада, военно поделение №32406, гр. Курск. Без знанието и пряката заповед от командира на поделението нито зачислената техника, нито подчиненият му личен състав не биха тръгнали на изпълнение на задача, особено бойна. През януари 2016 година международната доброволческа общност InformNapalm публикува данните на командира на 53-а зенитно ракетна бригада полковник Сергей Борисович Мучкаев. Той е назначен за командир на бригадата през 2013 година и продължава да заема тази длъжност и досега. Наскоро полковник Мучкаев дори е подписвал грамоти за децата на военнослужещите от военно поделение №32406, които са взели участие в конкурс за рисунка на тема „Армията през очите на децата“. Интересно е как виждат руската армия тези деца, и дали знаят, че техните бащи и награждаващият ги, пряко или косвено, са участвали в терористичен акт, в който загинаха десетки деца. Припомняме, че в сваления от руските военнослужещи самолет от полет МН17 на 17 юли 2014 година, загинаха 298 човека, от които 80 деца и 3 бебета. Снимка на грамотата доброволците от InformNapalm намериха в страницата на 53-а ЗРБр от ВС на РФ в социалната мрежа VK. Името на детето е скрито, но оригиналът е запазен. Логично е полковник Мучкаев да бъде призован в съда да даде показания. Той е едно от основните звена, отговорни за трагедията с полет MH17 и може да помогне на следствието с разкриването на всички факти и всички замесени в терористичния акт. InformNapalm  призовава международната общност да засили икономическия и политическия натиск над РФ и да бойкотира провеждането на Световното първенство по футбол в Русия. Изглежда цинично да се наблюдава финалът на Световното първенство по футбол на 15 юли, а два дена по-късно, на 17 юли, да се почита паметта на жертвите на терористичен акт, за който е виновна армията на РФ.", "date": "2018.05.25", "title": "Руски цинизъм: Командирът на бригадата, чийто “Бук” свали малайзийския самолет, днес раздава и подписва  детски грамоти"}
{"url": "https://www.faktor.bg/bg/articles/lyuben-dilov-skoro-uchitelite-sami-shte-si-pravyat-uchebnitsite", "text": "До десетина години учителите сами ще си правят учебниците. Те ще използват модули, които Министерството на образованието е одобрило и ще сглобяват помагала , които да раздават на децата. Това прогнозира Любен Дилов-син пред „Лице в лице“ на Би Ти Ви. Уточни, че го казва като син на фантаст и учителка.  „Тогава индивидуалният подход ще е от първостепенна важност  и ще се върнем към времето на Възраждането, на даскал Ботьо Петков, когато най-важно е било кой ще ти прочете „Рибния буквар“. Той също не е пълен с изящно съдържание, не би бил одобрен нито от МОН, нито дори от Високата порта по онова време, защото е доста наивистичен“, обясни той.  От училището се очаква да компенсира всички тези неща, които семейството не е направило, т.е. не само да образова, ами да възпитава, да социализира, да те учи на правилата на живот в обществото. Съвсем естествено на него са натоварени огромни очаквания, то да се справи с тези задачи, което е непосилно по силата на един даскал. Каквато и институция да направим, каквато и модерна система на образование да измислим, без подкрепата на семейството и на всичко останало – държава, институции и т.н., това е невъзможно да се случи. В днешното време, в което живеем, което е супер модерно, за тази роля да социализират бъдещите българи, се борят много други неща, интернет на първо място”. Според мен обществото много внимание обръща на това какво е написано в учебниците, на това кое стихотворение ще бъде или няма да бъде, по история как ще се наричат някои нашественици и как няма да се наричат и самото това вторачване в такива детайли показва, че наистина обществото не знае колко е важна ролята на учителя. Това каза в предаването „Лице в лице” Асен Александров, директор на 51-во училище. „Учителят е този, който си говори с децата. Освен това съвременните деца коренно се различават от нас. Ние бяхме поколения, които получавахме по пасивен начин информацията. Сегашните, дигитално родените, те са свикнали  начинът да общуват с информацията да я извличат. Те не са пасивни, те са активни. Да очакваш, че едно дете ще седи 30 минути и ще чака ти да му разказваш какво е написано, просто е фантасмагория, и това го правят само лошите учители. Ние даваме много лош пример с това вторачване в учебниците. Това са такива детайли, на които никакво внимание не трябва да обръщаме” , допълни Асен Александров, директор на 51-во училище. По думите му трябва да се промени общественото отношение към образованието, към това, което трябва да се изучава в училище, как трябва да се изучава в училище, защото моето наблюдение е, че повечето хора си представят доброто образование като някакъв супер добър модел на това, което те са били, примерно – както беше при мен, ама даскалът да е по-готин, по-умен, да е по-интересен и тук-там да използва някакви интерактивни методи”. „", "date": "2018.05.25", "title": "Любен Дилов: Скоро учителите сами ще си правят учебниците"}
{"url": "https://www.faktor.bg/bg/articles/novini/balgariya/anton-todorov-na-sreshtata-s-radev-rusnatsite-pokazaha-che-obichat-da-unizhavat-tronskite-si-kone", "text": "Тази среща на Румен Радев с Путин не е връх, а срив в кариерата му. Не му набиваха демонстративно каската, но всеки който познава характера на Путин и следи неговото поведение и жестове, от визитата и от снимките ще види, че отношението на руския президент е катастрофално към нашия държавен глава. Това обяви по Канал 3 политологът Антон Тодоров. Според него БСП се е опитала да представи визитата като гигантски успех, но реално Радев претърпя пълно фиаско.  Какви са обективните факти: от цялата превъзнесена среща в Сочи най-голямата новина е, че Борисов ще бъде на 30 май в Русия. Този факт за Радев беше неизвестен. Видехме, че  не познава конституцията, взе да поема неадекватни ангажименти в газовата сфера. Радев генерира много лош международен образ – той не си дава сметка как го оценяват отвън – държи се като пълен новобранец, никакъв генерал не е. Поведението на московците си беше гавра с Радев. На руснаците обичат да унижават тези, които са купени като местни руснаци или като троянски коне. Радев се опитва сега да ни набута в едни пазари, които са неплатежоспособни и рискови, посочи в анализа си Тодоров.   Политологът е убеден, че  при Радев има дефицит на стратегически усет, но най-големият му проблем е, че е архиболезнено честолюбив.  През целия си съзнателен живот през последните години Радев е бил на шефска позиция в армията. Той не е научен нито да чува, нито да възприема критика – кон с капаци, казва политологът.  С избора на Румен Радев за президент злото вече е сътворено. Въпросът е какво можем да поправим – това е като разкриваме какво прави държавният глава, какви са инициативите му – резултатът е нула. От неговите действия ще страда и външната и вътрешна политика на България, но това е ситуацията. Радев може да сътвори много тежки проблеми  за България. Ето, сега предстои подмяна на хората в СЕМ, там президентът може да набута хора като  Волгинци и Дачковци от своята квота. Същите проблеми може да създаде и в специалните служби, предупреди Тодоров.  Той настоява някой от съветниците на президента да му прочете кратък курс по история, за да не приказва небивалици, че България е обявила война на Съветите. Така излага не себе си, а президентската институция.  Тодоров е скептичен и към напъните на Радев да си направи своя партия. Най-много ще разбие лявото, което и сега е натикано в миманса, казва политологът.", "date": "2018.05.25", "title": "Антон Тодоров: На срещата с Радев руснаците показаха, че обичат да унижават троянските си коне"}
{"url": "https://www.faktor.bg/bg/articles/novini/svyat/donald-tramp-sreshta-sas-severna-koreya-mozhe-i-da-ima", "text": "Президентът на САЩ Доналд Тръмп каза, че все пак е възможно планираната среща на върха със севернокорейския лидер Ким Чен-ун да се състои на 12 юни. \"Ще видим какво ще се случи. Водим разговори с тях точно сега. Дори може да има среща на 12-и. Искаме да постигнем това\", каза Тръмп ден, след като обяви, че се отказва от срещата с Ким, предвидена за 12 юни в Сингапур. По-рано днес Тръмп приветства изявлението на Северна Корея, че продължава да има готовност за среща на върха въпреки решението му за анулирането й. Тръмп нарече севернокорейската реакция \"продуктивна\" и изрази надежда за \"дълъг и траен просперитет и мир\". След съобщението на Тръмп вчера Северна Корея заяви, че иска да даде на САЩ време и възможност да преосмисли позицията си и че е готова за разговори по всяко време и във всякакъв формат. Днес Тръмп написа в „Туитър”: \"Топлото и продуктивно изявление на Северна Корея е много добра новина\", предаде Франс прес. \"Ще видим докъде ще ни доведе това, надявам се, че ще е към траен мир и просперитет\", допълни той. \"Само времето (и талантът) ще ни кажат\", добави той. Реакцията на Пхенян на новината за анулиране на срещата бе по-скоро умерена, отбелязва Франс прес. Новината дойде в същия ден, в който Северна Корея обяви, че напълно е унищожила полигона си за ядрени тестове в Пунгери. Севернокорейският заместник-министър на външните работи Ким Ге-гуан определи решението на Тръмп като неочаквано и изрази дълбоко разочарование от него, но остави отворена възможността за нова среща, казвайки, че Пхенян е готов да седне със САЩ \"лице в лице и да разрешим проблемите по всяко време и във всякакъв формат\".", "date": "2018.05.25", "title": "Доналд Тръмп: Среща със Северна Корея може и да има"}
{"url": "https://www.faktor.bg/bg/articles/mark-ryute-tova-che-darzhim-rusiya-otgovorna-svaleniya-samolet-e-parvata-krachka", "text": ". Холандският министър-председател Марк Рюте заяви, коментирайки междинните резултати от разследването на сваления в Донбас самолет МН17, че „няма да изключи никакви правни мерки“, предава Netherlands Times. Тази сутрин Холандия и Австрия официално заявиха, че смятат Русия за отговорна за свалянето на малайзийския полет МН17. Разследването съобщи, че има доказателство, че ракета „Бук“ е свалила самолета, изстреляна от 53-та бригада на руските въоръжени сили.  „Сега знаем, че Русия носи отговорност за изстрелването на ракетата“, заяви министър-председателят. Според него „заслужава съжаление това“, че Русия се съмнява в резултатите от разследването. Същевременно Москва обвинява Украйна за трагедията. „Това, че държим Русия отговорна е първата крачка. Трябва да помислим какво ще правим след това“, заяви Рюте.", "date": "2018.05.25", "title": "Марк Рюте: Това, че държим Русия отговорна за сваления самолет  е първата крачка"}
{"url": "https://www.faktor.bg/bg/articles/novini/svyat/vaorazhen-mazh-e-vzel-zalozhnitsi-v-targovski-tsentar-v-yuzhna-angliya", "text": "Неизвестен мъж е взел заложници в търговски център в южното английско графство Кент, предава Daily Express, цитиран от \"Фокус\". На мястото на произшествието е чута стрелба.  Според медиите районът на инцидента в град Грийнхит е отцепен. Полицията моли местните да избягват мястото на инцидента.", "date": "2018.05.25", "title": "Въоръжен мъж е взел заложници в търговски център в Южна Англия"}
{"url": "https://www.faktor.bg/bg/articles/novini/balgariya/borisov-na-poseshtenie-v-harvatiya-i-ukrayna", "text": "Министър-председателят Бойко Борисов ще бъде на посещение в Хърватия и Украйна на 26 и 27 май. В Загреб в събота премиерът Борисов ще разговаря с хърватския си колега Андрей Пленкович. Двамата ще обсъдят напредъка по стартиралите по време на Българското председателство проекти, които ще доведат до сближаване на страните от Западните Балкани с останалите държави в Европа и помежду им. По време на срещата на върха ЕС-Западни Балкани на 17 май в София Хърватия обяви, че ще инициира разговори в същия формат през 2020 г. В хърватската столица премиерът Бойко Борисов ще открие паметник на Иван Вазов в парка Бундек. Монументът е символ на историческите връзки между България и Хърватия. В Киев, в събота, министър-председателят Бойко Борисов ще проведе среща с президента на Украйна Петро Порошенко и с премиера Володимир Гройсман. По време на разговорите ще бъде дискутирано задълбочаването на контактите между двете страни, както и актуални външнополитически въпроси. В неделя премиерът Борисов ще участва в церемония по откриване на мемориална плоча на Димитър Пешев.", "date": "2018.05.25", "title": "Борисов на посещение в Хърватия и Украйна"}
{"url": "https://www.faktor.bg/bg/articles/balgariya-srazi-dramatichno-kitay-s-3-2-v-mach-ot-ligata-na-natsiite", "text": "Мъжкият национален отбор по волейбол започна участието си в турнира Лигата на нациите с трудна победа с 3:2 гейма над Китай. Следващата среща на отбора, воден от Пламен Константинов, е утре в 11 часа българско време срещу Съединените американски щати, предаде Канал 3. Българите играха силно през първия гейм, като над всички в него бе Боян Йорданов, който отново игра в официален мач за националния тим след 10 годишно отсъствие. След няколко негови отлични атаки и добра игра на дебютанта Илия Петков България спечели частта. С 25:18. Последва спад на нашия тим, което доведе до много грешни отигравания и подарени точки от сервиз. От своя страна Китай влезе в ритъм и след много силна игра в защита обърна резултата след 25:18 и 25:19. Момчетата на Пламен Константинов отново се съвзеха през 4-ия гейм и влезлите като резерви Розалин Пенчев и Николай Учиков вкараха мача в тайбрек след успех с 25:17. Решителната пета част премина под дикторката на „лъвовете” и отново благодарение на отличната игра на Николай Учиков България победи с 15:11. Най- резултатен за нашия тим стана Боян Йорданов със 17 точки, а 14 добави Розалин Пенчев", "date": "2018.05.25", "title": "България срази драматично Китай с 3:2 на старта в Лигата на нациите"}
{"url": "https://www.faktor.bg/bg/articles/layf-stayl/skandalniyat-holivudski-produtsent-harvi-uaynstiyn-se-e-predal-sam-na-politsiyata-v-nyu-york", "text": "Скандалният холивудски продуцент Харви Уайнстийн се е предал сам на полицията в Ню Йорк.  Близо осем месеца след началото на скандала, днес се очаква за първи път на Уайнстийн да бъдат повдигнати официални обвинения от прокуратурата, предаде БНР.  Срещу филмовия продуцент тече разследване за изнасилване и сексуален тормоз на десетки актриси. До момента той категорично отхвърля всички обвинения.  Като реакция на разкритията от миналата година се появи и хаштагът #MeToo - знак, обединител в социалните мрежи на милиони лични и болезнени истории, но и превърнал се в глобална кампания против насилието.", "date": "2018.05.25", "title": "Скандалният холивудски продуцент Харви Уайнстийн се е предал сам на полицията"}
{"url": "https://www.faktor.bg/bg/articles/sled-ikar-zahari-baharov-vze-i-askeer", "text": "Захари Бахаров взе и \"Аскеер\" - след \"Икар\"- а, за водеща мъжка роля за моноспектакъла \"Чамкория\" по романа на Милен Русков, постановка на Явор Гърдев в Театър 199 \"Валентин Стойчев\". По традиция престижните награди бяха връчени на официална церемония в Театъра на българската армия. Мария Стефанова увенча с \"Аскеер\" за водеща женска роля завръщането си след 25 години на сцената на Народния театър \"Иван Вазов\" - в \"Три високи жени\" от Едуард Олби на Стефан Спасов. \"Не знаете какво щастие е за мен да съм отново сред вашата бравурна младост, сред вашия талант и щедрост\", обърна се към колегите си актрисата. Тя благодари на екипа на спектакъла и на Народния театър. \"Поклон на прекрасната публика и нека да пребъде българският театър\", каза още Мария Стефанова. Театралните награди \"Аскеер\" бяха връчени за 28-и път снощи на тържество по случай 24 май - Деня на българската просвета и култура и на славянската писменост. Церемонията беше под почетния патронаж на министъра на културата Боил Банов и на министъра на отбраната Красимир Каракачанов. Празничният спектакъл \"Театърът - моята страст\" беше по сценарий и режисура на Петринел Гочев. \"Хайдути много, воеводи няма\", тъжно-иронично коментира във видеоклипа, с който беше представен, Васил Михайлов, удостоен с голямата награда \"Аскеер - 2018\" за цялостен принос към театралното изкуство. \"С радост бих отстъпил място на младите, но, докато започнат да играят войводи, трябва да изиграят много четници\", каза още актьорът. Той \"призна\", че винаги е искал да играе \"малкия\" човек, но все са му давали роли на царе. \"Човек и добре да живее, го докарва до цялостен принос\", пошегува се с формулировката на отличието си актьорът на церемонията. Той каза, че има четири празника - наградата, 24 май, 80-годишнината си и най-големия - турнетата из цяла България, където хората посрещат трупата на Военния театър с много любов, цветя и песни. \"NеоДачници\" по Максим Горки на Иван Пантелеев в Народния театър взе две статуетки \"Аскеер\" - за най-добро представление и за режисура. При поддържащите роли победителите са в постановки на Бина Харалампиева - Ана Пападопулу за \"Лисичета\" от Лилиан Хелман в Народния театър и Малин Кръстев за \"Зимата на нашето недоволство\" по романа на Джон Стайнбек в Малък градски театър \"Зад канала\". На \"Аскеер - 2018\" \"изгря звездата\" на Веселин Петров - за ролите му в \"Кралят eлен\" по Карло Гоци на Анастасия Събева в Театър \"Азарян\" в НДК. Марина Райчинова заслужи статуетката на Георги Чапкънов за сценография - за \"Франкенщайн\" от Ник Диър на Стайко Мурджев в Театър \"София\". За музиката в представлението \"Аскеер\" получи Петър Дундаков. За костюмография беше отличена Нина Пашова за два спектакъла в Народния театър - \"Калигула\" от Албер Камю на Диана Добрева и \"Три високи жени\". Оля Стоянова взе наградата за съвременна българска драматургия за пиесата си \"Цветът на дълбоките води\". Студентите от трети курс в НАТФИЗ на проф. Атанас Атанасов забавляваха публиката, като редуваха попхитове с народни песни и скечове, с които въвеждаха различните номинации. Между най-смешните беше \"прекъсването\" на празничния спектакъл от едноок сценичен работник, който се опитваше да спусне някаква чига. Все не успяваше и затова повика на помощ свой колега - той пък с една ръка... В благодарствените думи на много от наградените обаче имаше признателност и за хората зад кулисите. Паметта на отишли си през изминалата година театрали беше почетена с видеоклип и аплодисменти - от цялата трупа на сцената и всички присъстващи в залата, изправени на крака. По традиция празникът завърши с общо изпълнение от участници и гости на химна \"Върви, народе, възродени!\".", "date": "2018.05.25", "title": "Васил Михайлов за присъдения му \"Аскеер\": Човек и добре да живее, го докарва до цялостен принос"}
{"url": "https://www.faktor.bg/bg/articles/evropeytsi-smenyat-rusnatsite-po-chernomorieto", "text": "България става все по-популярна дестинация за туризъм. За новия сезон се очаква обаче отлив на руски туристи. Този спад ще се компенсира от европейските посетители, които започват все по-често да идват у нас. Такова мнение изрази в студиото на Нова телевизия експертът от Института за анализи и оценки в туризма  Константин Занков. „Има доста голям интерес от страна на туристи от Европа главно за познавателен туризъм“,  посочи специалистът. Според него засиленият интерес се дължи на нискотарифните компании, заради които се пълнят и курортите ни. През лятото се очакват около 200 хиляди повече туристи. „Основно харесват природата, културата, храната, има и парти дестинации. Очакваме въпреки всичко един добър летен сезон“, допълни експертът.", "date": "2018.05.25", "title": "Европейци сменят руснаците по Черноморието"}
{"url": "https://www.faktor.bg/bg/articles/bum-na-tsenite-na-gorivata-v-gartsiya", "text": "Цените на горивата в Гърция скачат, а бензинджии в страната говорят за поскъпване до 2,5 евро за литър, съобщава в. \"Прото тема\", предупреждавайки потребителите, че трябва да се готвят за едно скъпо лято.  Безоловният бензин по гръцките острови се предлагал по 2 евро за литър, а дизелът - по 1,4 евро за литър. Изданието алармира за възможни спекулации на пазара за горива, тъй като на много места липсвал необходимият контрол от страна на властите. Пазарът в Гърция се готви за скок на цените, ако кризата на петрола в света продължи. Този бум се дължи и на повишените транспортни и производствени разходи, свързани с горивата, пише още вестникът.", "date": "2018.05.25", "title": "Бум на цените на горивата в Гърция"}
{"url": "https://www.faktor.bg/bg/articles/mvr-s-goreshta-sleda-za-byagstvoto-na-opasniya-zatvornik-pelov", "text": "Синът на рецидивиста Владимир Пелов му е оставил колата за бягството пред Централния софийски затвор.  Това е основната версия, по която работи МВР, пише „Телеграф“.   По оперативни данни Владимир Пелов Стефанов-младши докарал сивото раздрънкано „Рено“ в нощта на 2 срещу 3 април и го оставил точно срещу централния вход на зандана. Часове след бягството на ботевградския рецидивист и убиеца Радослав Колев целите фамилии на двамата бяха задържани. Единственият, обаче, който остана в ареста по-дълго, бе Владимир. След 24 часа и той бе пуснат на свобода.    По време на разпитите в полицията синът на беглеца запазил пълно мълчание. Той цъфна в сградата на СДВР с адвокат, а пред разследващите обяснил, че нито знае нещо, нито пък е чул. Единственото, което Пелов-младши е признал, е, че в деня и часа на бягството е занесъл тетрис на татко си, но нищо повече.   Заедно с Владимир бил и братът на Колев, който пък му носел бързовар. Те отлично знаели, че във въпросния ден затворниците имат право да получават пратки с електроуреди. Предаването им ставало в стая до централния вход на зандана, която почти не се охранявала. Точно тази слабост на охраната използвали рецидивистите и духнали.    От началото на април до момента от Пелов и Колев няма и следа. Единствено преди седмица Владимир изпрати писмо до всички институции и медии, в което обяснява, че е невинен и нямал за цел да убива надзирателя, стреляйки по него. В хода на проверката се изясни още, че писмото е автентично.   Беглецът от затвора има три фалшиви профила във Фейсбук.", "date": "2018.05.25", "title": "МВР с гореща следа за бягството на опасния затворник Пелов"}
{"url": "https://www.faktor.bg/bg/articles/21-godishna-shofyorka-ubi-vazrastna-velosipedistka", "text": "77-годишна велосипедистка е загинала, след като е блъсната от лек автомобил на пътя между село Раданово и Полски Тръмбеш, съобщиха от Областна дирекция на МВР – Велико Търново. Произшествието е станало в сряда сутринта. По първоначална информация лек автомобил „БМВ“, управляван от 21-годишната А. С. от Велико Търново, движещ се от село Раданово в посока Полски Тръмбеш е блъснал движещия се в насрещното платно велосипедистка. В резултат на това е пострадала 77-годишна жена от село Раданово. Тя е била настанена във великотърновската болница за лечение, където по-късно е починала. Водачът на автомобила е изпробван за употреба на алкохол, пробата е отрицателна. Взета й е кръвна проба. Причините за произшествието са в процес на изясняване. По случая е започнато досъдебно производство.", "date": "2018.05.25", "title": "21-годишна шофьорка уби велосипедистка"}
{"url": "https://www.faktor.bg/bg/articles/antikoruptsionnata-komisiya-shte-proveryava-oshte-mesets-dali-peevski-e-v-konflikt-na-interesi", "text": "Новата антикорупционна комисия ще проверява още месец дали депутатът от ДПС Делян Пеевски е в конфликт на интереси като народен представител, внасящ промени в законодателството и издател на медии, съобщава сайтът \"clubz.bg\", позовавайки се на информация от комисията. Законовият срок от два месеца, в който антикорупционното звено трябваше да провери сигнала на депутата от ДПС, не са били достатъчни за новосформирания мегаорган. Затова е било поискано удължаване с още 30 дни, което значи, че комисията трябва да вземе решение около средата на юни. Опцията за удължаване на срока е предвидена в закона за случаи, в които е налице \"фактическа или правна сложност\" на разглеждания казус и може да се ползва еднократно. В началото на февруари Пеевски и колегите му Велислава Кръстева, Хамид Хамид и Йордан Цонев внесоха изменения в Закона за задължителното депозиране на печатни и други произведения. Най-общо проектът предвижда всички медии - не само печатните, както е сега по закон, а и радиостанциите, телевизиите, сайтовете, да депозират пред Министерството на културата информация за това, кои са собствениците им. Седмица след като законопроектът бе внесен в парламента, политическа партия \"Да, България\" изпрати до Комисията за борба с корупцията, конфликт на интереси и парламентарна етика към Народното събрание сигнал срещу народния представител. Комисията обаче не разгледа казуса по същество, а поиска становище от правната дирекция на Народното събрание. Там постъпи и искане от Пеевски да каже дали той е в конфликт на интереси, като прави предложения за изменения в медиен закон, а същевременно е издател на медии. Дирекцията отказа да се занимава с казуса и питането беше препратено до Комисията за противодействие на корупцията и за отнемане на незаконно придобитото имущество.", "date": "2018.05.25", "title": "Антикорупционната комисия поиска още месец за Пеевски"}
{"url": "https://www.faktor.bg/bg/articles/lora-krumova-sliza-ot-ekrana", "text": "Водещата Лора Крумова слиза от екран от юни месец, а причината е повече от радостна - очакването на рожба. Новината потвърди самата водеща. \"Ако всичко е наред, живот и здраве, ще си имаме момиченце. Не е инцидентна история, планирахме го\", споделя тя пред \"24 часа\".  Все още не е известно дали някой, ще замества Лора или нейната колежка Мира Иванова ще води предаването \"Събуди се\" сама в събота и неделя.  38-годишната Лора вече има едно дете - син на име Явор, който тази есен ще стане на 5 годинки. Именно през есента трябва да се роди бебето, което се очаква да бъде момиченце.", "date": "2018.05.25", "title": "Лора Крумова слиза от екрана на Нова ТВ"}
{"url": "https://www.faktor.bg/bg/articles/bolnitsi-signalizirat-za-zanizheni-byudzheti-za-april", "text": "Многопрофилните болници за активно лечение в Карлово, Гоце Делчев, Чирпан, Троян, Казанлък и др. са изпратили писма до Българския лекарски съюз (БЛС), в които сигнализират, че за дейността си през април са получили от НЗОК занижени и недостатъчни бюджети. Това се посочва в писмо от съсловната организация, изпратено до НЗОК. В писмото от БЛС се настоява за преразглеждане и увеличаване на определените от НЗОК месечни стойности на болниците. От БЛС допълват в писмото си, че според решение на Надзорния съвет на НЗОК от март, индикативните и месечните стойности за болниците за април трябва да са равни на отчетените и потвърдени за заплащане през март. По данни на НЗОК заплатената сума за март (за дейности, извършени през февруари) е била общо 151 531 618 лв.   \"Предвид влизането в сила от 1 април на Националният рамков договор за медицински дейности и определените в него по-високи цени на някои клинични пътеки, така определените стойности според нас са недостатъчни. Считаме, че с действията си НЗОК отново създава условия за проява на недоволство от изпълнителите, въпреки постигнатите договорености в рамковия договор\", се подчертава в писмото.", "date": "2018.05.25", "title": "Болници сигнализират за занижени бюджети за април"}
{"url": "https://www.faktor.bg/bg/articles/abiturientite-izbraha-narodnite-nosii-pred-dizaynerskite-kostyumi-i-rokli", "text": "Абитуриентите от град Кула избраха народните носии пред дизайнерските костюми и рокли. В един позабравен, но вековен град, 15 ученици от 12 клас на СУ \"Васил Левски\", заедно с класния си ръководител Снежи Огнянова, дефилираха пред събралата се публика с традиционните носии за северозападния регионq съобщава ВИП Комюникейшън.. Те не крещяха от прозорците на скъпи коли, броейки до 12, не избраха тоалет, струващ няколко хиляди лева, а се върнаха към традициите. \"Според нас няма смисъл да се харчат много пари за скъпи рокли и обувки, като просто можем да наблегнем на българското и да сме българи\",,   споделиха абитуриентите, които направиха празника си незабравим с помощта на читалище „Просвета - 1882”, което 135 години съхранява българските традиции и на невероятния танцов състав „Кулчене”, носител на десетки отличия и награди на национални фолклорни фестивали.", "date": "2018.05.25", "title": "Абитуриенти избраха народните носии пред дизайнерските костюми и рокли"}
{"url": "https://www.faktor.bg/bg/articles/mechki-izplashiha-hora-ot-nyakolko-rodopski-sela", "text": "Жителите от няколко мадански села са сериозно притеснени от обикалящи мечки, като вече са изоставили градините и ливадите си, заради дивите зверове. От началото на пролетта не е минавало седмица някой жител на с. Боровина да не е забелязал мечка или следи от тях. „В околностите на селото не останаха вече здрави овошки, круши, ябълки, череши, всичко е изпочупено. Има сериозен страх у хората, вече сме зарязали и градините си, не смеем да излизаме в гората“, коментира кметът на Боровина Митко Радичев. Според него, нарастването на популацията се забелязва от няколко години, но от тази пролет ситуацията е доста сериозна. „За сега в района на нашето село нямаме нападения, но ако преди това обикаляше една мечка, то сега са няколко и то майки с малки меченца. Във всички краища на селото са забелязвани мечки. Притесняваме се да не стане беля“, добави Радичев. Популацията е голяма. За подобен проблем се оплакват и от с. Букова поляна. Там също мечка обикаля из района. „Хората са уплашени, те не са свикнали с такова нещо, има десет семейства, които се изхранват с гъби не смеят да излизат“, коментира кметът на Букова поляна Ахмед Ахмедов. „Имаме доста животни в селото, до този момент нямаме нападение, въпреки че е имало следи от мечка до един от овчарниците. Такова обаче имаше в близкото село Галище. Тази пролет сме сериозно притеснени“, добави Ахмедов. Той лично заяви, че се е снабдил със спрей против мечки. Заради проблема са сезирали и Регионалната инспекция по околната среда и водите в Смолян, от където се изпращали Групата за бързо реагиране на оглед. От кметството в Галище потвърдиха за нападението, като обясниха, че е станало на 21 април, когато мечка е разбила обор на местен жител. „Изяде едно яре и продължава да се навърта в околностите на селото, страх ги е хората“, коментира Бисер Емилов - кмет на Галище.", "date": "2018.05.25", "title": "Мечки изплашиха няколко родопски села"}
{"url": "https://www.faktor.bg/bg/articles/obshtestvo/zakon-i-red/samo-za-sedmitsa-blizo-2000-ustanoveni-narusheniya-otkriti-pri-proverki-na-kamioni-i-reysove", "text": "1976 нарушения са констатирани по време на операцията за контрол на товарния и автобусен трафик в страната по линия на ТИСПОЛ – Европейската мрежа на службите на Пътна полиция. Тя е проведена между 14 и 20 май т.г. с участието на Пътна, Икономическа и Криминална полиция и ДАИ. Проверени са общо 5311 товарни автомобила и 1679 автобуса. При товарните автомобили са констатирани общо 1666 нарушения, на 44-ма водачи е наложена забрана да продължат пътуването си. При автобусите нарушенията са 310. Няма нито един случай на констатирана употреба на наркотици, а с алкохол има 7 случая. В сравнение с последната такава акция от февруари броят на установените нарушения се повишава чувствително. В началото на годината са констатирани само 834 нарушения при товарните автомобили и 194 при автобусите. „Най-многото нарушения са свързани със скоростта. Специално при автобусите случаите на нарушени скоростни режими са 426. В други 327 случая не е бил сложен обезопасителен колан, това също е много голям проблем. В 180 случая има констатирана техническа неизправност”, посочи говорителят на Главна дирекция „Национална полиция” Станислав Савов. По думите му при автобусите има най-много нарушения по линия на непоставяне на колани (83). В някои случаи в нарушение е бил водачът, а в други – пътниците. 43 случая на превишена скорост и 19 на техническа неизправност също са регистрирани по време на проверките. Име и хванат пиян водач. „Като генерален извод може да се каже, че се наблюдава повишение на почти всички показатели, което е силно обезпокоително”, посочи Савов.", "date": "2018.05.25", "title": "Само за седмица - близо 2000 установени нарушения открити при проверки на камиони и рейсове"}
{"url": "https://www.faktor.bg/bg/articles/tselta-na-edno-poseshtenie-na-papa-frantsisk-e-da-uspeem-da-zadarzhim-na-dostatachno-visoko-nivo-svetovnoto-vliyanie", "text": "\"Най-малко ни трябват 5 месеца да подготвим посещение на папата\". Това каза премиерът Бойко Борисов след посещение при папа Франциск във Ватикана, цитиран от Канал 3. \"Взе листче от едно чекмедже, написа си и си го остави в джоба - това, което ще даде на неговите хора да подготвят за посещението\", каза още Борисов. \"Много внимателно всички са следели това, което се случва в София. След като всичко това го разказах, решихме макар и трудно, настоявах много да посети и България. Разказах им всичко, което сме направили за Западните Балкани\", добави той.  \"За да няма спекулации, целта на едно подобно посещение е да успеем да задържим на достатъчно високо ниво световното влияние. Ние нищо друго не искаме, само да има мир на Балканите и да ги превърнем в една строителна площадка. Аз го помолих да се моли за мен. Розите, които му подарих, най-вероятно ще бъдат засадени около морените в градините на Ватикана\", каза още премиерът. \"Само може да се гордеем с това, което Кирил и Методий са направили. Всички ние сме призвани да накараме историците много по-добре да разкажат на децата да помнят това нещо\", каза още Борисов.", "date": "2018.05.25", "title": "Бойко Борисов: Целта на едно посещение на папа Франциск е да успеем да задържим на достатъчно високо ниво световното влияние"}
{"url": "https://www.faktor.bg/bg/articles/novini/balgariya/bolnitsi-se-oplakaha-ot-nedostatachni-transhove-ot-kasata", "text": "Многопрофилните болници за активно лечение в Карлово, Гоце Делчев, Чирпан, Троян, Казанлък и др. са сигнализирали до Българския лекарски съюз, че за дейността си през април са получили от НЗОК занижени и недостатъчни бюджети, предаде БТА, като се позова на писмо от съсловната организация. От лекарския съюз настояват за преразглеждане и увеличаване на определените от НЗОК месечни стойности на болниците. От БЛС допълват в писмото си, че според решение на Надзорния съвет на НЗОК от март, индикативните и месечните стойности за болниците за април трябва да са равни на отчетените и потвърдени за заплащане през март. По данни на НЗОК заплатената сума за март (за дейности, извършени през февруари) е била общо 151 531 618 лв. „Предвид влизането в сила от 1 април на Националният рамков договор за медицински дейности и определените в него по-високи цени на някои клинични пътеки, така определените стойности според нас са недостатъчни. Считаме, че с действията си НЗОК отново създава условия за проява на недоволство от изпълнителите, въпреки постигнатите договорености в рамковия договор”, се подчертава в писмото.", "date": "2018.05.25", "title": "Болници се оплакаха от недостатъчни траншове от касата"}
{"url": "https://www.faktor.bg/bg/articles/aroganten-lavrov-razsledvaneto-na-svaleniya-boyng-v-donbas-napomnya-na-sluchaya-skripal", "text": "Външният министър на Русия Сергей Лавров заяви, че разследването на катастрофата на самолета „Бойнг“ в Донбас напомня на случая „Скрипал“ по това, че и в двата случая няма никакви доказателства, предава ТАСС, цитирана от \"Фокус\". Едно арогантно изказване на фона на разкритията на международното разследване за сваления самолет.  „Много ми напомня на случая със Скрипал, когато казаха, че много вероятно руснаците да стоят зад него, но веднага съобщиха, че разследването ще продължи и че то ще отнеме време“, заяви Лавров.  „Налага се усещане за дежа вю, при което нашите партньори са решили в случай, в който са загинали стотици хора, да спекулират за това заради постигането на своите политически цели“, допълни той. Министърът отбеляза, че неговият холандски колега Стеф Блок не е успял да даде никакви доказателства, че Русия има роля в падането на самолета. „Днес ми звъня холандския министър на външните работи, разказа, което е известно. Заяви, че няма съмнения, че „Бук“-ът е прилетял от територията на Русия. Поинтересувах се от фактите, доказващи твърдението. Той не ми даде такива“, обърна внимание Лавров.", "date": "2018.05.25", "title": "Арогантен Лавров: Разследването на сваления „Бойнг“ в Донбас напомня на случая „Скрипал“"}
{"url": "https://www.faktor.bg/bg/articles/novini/svyat/gartsiya-mozhe-da-ostane-pod-nadzora-na-kreditorite-za-desetiletiya", "text": "След края на спасителната програма Гърция може да остане за десетилетия напред под строг надзор, пише немският в.\"Ханделсблат\", цитиран от гръцките издания. В тях се визира още една оценка, изнесена на страниците на електронното издание на сп. \"Шпигел\", а именно, че \"в сравнение с Италия, гръцката криза е била едно нищо\". На 20 август тази година гръцкият премиер Алексис Ципрас иска да скъса оковите, пише \"Ханделсблат\" в статия, озгалавена \"Гърция под строг надзор за десетилетия напред\". Икономическият вестник подчертава, че с течение на времето ставало все по-ясно, че приключването на гръцката спасителна програма не означава край на условията, поставени от кредиторите, и че след изтичане на срока на тази програма Атина ще остане в режим на надзор, както това се виждало от документ на Еврокомисията.  \"Проверките на кредиторите ще продължат най-рано до 2050 г.\", смята дюселдорфският вестник, като наред с това не изключва кредиторите да поставят и други условия на Гърция в случай, че Ципрас получи облекчаване на гръцкия дълг. Този въпрос ще се разисква на следващата среща на Еврогрупата на 21 юни.  Както е известно, МВФ иска облекчаване на гръцкия дълг, за да стане той устойчив. Председателят на ЕСМ Клаус Реглинг бе заявил, че облекченията на този дълг ще бъдат съпътствани с допълнителни проверки и че тези проверки ще са още по-строги, припомня още изданието.", "date": "2018.05.25", "title": "Гърция може да остане под надзора на кредиторите за десетилетия"}
{"url": "https://www.faktor.bg/bg/articles/novini/svyat/zhalba-sreshtu-feysbuk-ili-davash-lichnite-si-danni-ili-mozhe-da-ostanesh-bez-dostap", "text": "Белгийската комисия за защита на личните данни ще разгледа жалба срещу платформата за споделяне на снимки и видео „Инстаграм”, съобщиха местни медии. Жалбата е от австрийски студент в Белгия, който по-рано предприе подобни действия срещу „Фейсбук, която освен водеща социална мрежа е и собственик на „Инстаграм”. Студентът Макс Шремс отбелязва, че с влезлите от днес в сила нови правила за защита на личните данни дружествата и организациите трябваше да поискат изричното съгласие на потребителите, за да ползват техните данни. Шремс възразява срещу това, че разпратените до потребителите съобщения съдържат своеобразна заплаха и не предоставят свободен избор, както всъщност предвиждат променените правила. Вместо да имат избор, потребителите са заплашени от отказ от услуга, ако не се съгласят данните им да бъдат използвани. Отбелязва се, че сходни жалби ще бъдат подадени във Франция срещу „Гугъл”, в Германия срещу „Уотсап” и в Австрия срещу „Фейсбук”. „Уотсап”, „Фейсбук” и „Инстаграм” са платформи с обща собственост. По новото европейско законодателство посочените дружества може да бъдат глобени с до четири процента от световния им търговски оборот при нарушаване на изискванията. За „Гугъл” тази стойност би се равнявала на 3,7 млрд. евро, за „Уотсап” и „Фейсбук” - 1,3 млрд. евро, за „Инстаграм” - 1,3 млрд. евро.", "date": "2018.05.25", "title": "Жалба срещу \"Фейсбук\": Или даваш личните си данни, или може да останеш без достъп"}
{"url": "https://www.faktor.bg/bg/articles/tsvetanov-shte-uchastva-v-regionalnata-balkanska-molitvena-zakusva-v-tirana", "text": "Председателят на ПГ ГЕРБ и зам.-председател на партията Цветан Цветанов ще участва в регионалната Балканска молитвена закусва в Тирана (Албания) в периода 25-27 май.  На закуската ще участват политици и представители на неправителствения сектор от САЩ и страните от Западните Балкани, включително и представители на парламентите в региона.  От българска страна ще участват още депутатът от ГЕРБ-Русе Пламен Нунев, зам.-министърът на външните работи Георг Георгиев, кметът на Пловдив Иван Тотев, бившият транспортен министър Петър Мутафчиев и представители на неправителствения сектор.  В рамките на събитието Цветанов ще проведе среща с председателя на албанския парламент Грамоз Ручи и ще участва в регионален форум по сигурност на тема \"В противодействие на насилствения екстремизъм: завръщането на чуждестранните терористични бойци\". На път за Тирана, Цветанов поднесе цветя и се поклони пред паметника на Светите братя Кирил и Методий в Охрид.", "date": "2018.05.25", "title": "Цветанов ще участва в регионалната Балканска молитвена закусва в Тирана"}
{"url": "https://www.faktor.bg/bg/articles/ot-1-yuli-parnoto-v-sofiya-stava-s-edna-deseta-po-skapo", "text": "От 1 юли абонатите на топлофикацията в София ще плащат с около една десета по-скъпо за топлата вода и парното, сочат предварителните изчисления. Така от 1 юли столичните абонати може да плащат близо 106 лв. за мегават час с ДДС вместо досегашните 95,98 лв с ДДС. Причината на вдигането на цената на топлинната енергия е скокът на природния газ. Главният доставчик на синьото гориво „Булгаргаз“ е поискал от средата на годината цената да се вдигне от 352,65 лв. за 1000 куб. м на 418,59 лв. или с около една пета, което е обусловено от по-скъпите доставки, идващи от руския „Газпром“. \"Братушките\" се оправдават с поскъпването на петрола на международните пазари, чиито цени влияят, макар и с известно закъснение, на стойността на природния газ, внасян в България, предава Канал 3. Според енергийния експерт проф. Атанас Тасев от по-чувствително поскъпване на парното и топлата вода в София и другите по-големи градове ни спасява единствено субсидирането на производството на електроенергия от топлофикациите, която се изкупува на преференциални цени, а те от своя страна се субсидират от всички абонати на ерепетата. Малко над 100 лв. за мегаватчас с ДДС може да достигне и цената на парното и топлата вода и във Варна заради по-скъпия природен газ. Около трицифрената сума за единица консумирана енергия може да достигне и стойността на централното отопление във Враца. Във Велико Търново обаче луксът да имат парно и топла вода от местния тец ще им струва по около 114 кинта на мегаватчас. С около 5 лева над стотарката най-вероятно ще е цената на мегаватчас в Русе, а за абонатите на топлофикацията в Разград ще е почти 99 лв. за единица консумирана топлинна енергия. Най-ниска цена от около 82 лв. за МВтч се очаква да бъде цената за абонатите в Бургас след прогнозираното поскъпване на топлото с десетина на сто. Когато няма авария, парното и топлата вода в Перник също ще са под стотарка за единица консумирана енергия. След 1 юли абонатите в миньорския град ще плащат по 91,90 лв. за МВтч с ДДС, съобщава \"Монитор\" В Пловдив от средата на годината вероятно стойността ще бъде около 105 лв. На мегаватчас. Въпросната цена обаче е доста по-ниска, отколкото очакваната в Разград от почти 130 лв. с ДДС за МВтч. Първоначалните прогнози за поскъпването на тока са за стойности около 2%, сочат предварителни разчети на КЕВР. Според тях увеличението за клиентите на ЧЕЗ ще е с 1,7%, за тези на ЕВН - 1,81%, а за клиентите на Енерго Про - с 2,6 на сто. Окончателното решение с колко ще поскъпне токът ще бъде взето след обществено обсъждане след около месец.", "date": "2018.05.25", "title": "От 1 юли парното в София става с една десета по-скъпо"}
{"url": "https://www.faktor.bg/bg/articles/novini/balgariya/polovinata-plazhove-po-moreto-sa-bez-spasiteli", "text": "Половината от плажните ивици по морето остават без стопани този туристически сезон. Причината е, че са отдалечени, труднодостъпни или не достатъчно атрактивни за потенциалните наематели, съобщава вестник \"Монитор\". От общо 109 плажни ивици по Южното Черноморие, до момента на концесия са отдадени 56, а на практика без спасители там остават 44 плажа. По Северното неохраняеми са 23 пясъчни ивици край Варна и 13 по Добруджанското Черноморие. Седем от тях са край Шабла, 4 – на територията на община Каварна и 2 – край Балчик. Очаква се броят им да намалее с 5, ако Министерството на туризма осигури спасителни постове на плаж „Дуранкулак\", в т.ч. къмпинг „Космос\", два поста на плаж „Шабленска тузла - къмпинг „Добруджа\", един пост на „Русалка - голям плаж\" и два - на плаж „Фиш-фиш - нов\" в община Балчик. Един пост да бъде разположен и на плаж „Болата\". Най-голямата плажна ивица в областта, която остава без стопанин, е на морски плаж „Дуранкулак – север 1“, която е с дължина 4216 м и чиста активна пясъчна площ 64,475 дка. Без стопани на юг са и трите екоплажове - \"Иракли\", „Корал\" и \"Бяла Карадере\". Разчетите по общини сочат, че най-много ивици без спасители това лято ще има в община Царево, където неохраняеми остават 19 плажа. Коментирай", "date": "2018.05.25", "title": "Половината плажове по морето са без спасители"}
{"url": "https://www.faktor.bg/bg/articles/novini/balgariya/ekolozi-proektat-na-obsht-ustroystven-plan-na-tsarevo-predvizhda-stroitelstvo-varhu-dyuni", "text": "Еколози предупредиха, че проектът на Общ устройствен план на Царево предвижда строителство върху част от дюните на плажа.  Мирослава Петрова от Сдружение \"Да запазим Корал”, коментира за \"Хоризонт\" на БНР, че в сравнение с Общия устройствен план на Царево от 2008 година, настоящият вариант е по-щадящ по отношение на урбанизираните територии, но и той посяга натам, където са последните късчета небетонирана природа: \"Около 10 години бяха необходими, за да се блокира строителството на база 38 незаконно издадени разрешения на основание подробни устройствени планове. Сега за наше учудване виждаме, че проектът за Общ устройствен план, който за плажа за природосъобразен туризъм \"Корал“ показва едни 122 декара и малко, от които много ясно по кадастър 90 декара са дюни. Върху цялата тази територия е проектирано градосутройство, което съдържа характер на урбанизирана територия за курортни и допълващи дейности. По този начин е проектирано предложението, което означава изключителна грешка, скандал и бомба, заложена в бъдещия устройствен план, защото както знаем базисно по Конституция дюните са публична държавна собственост, върху тях не може да се строи, те не могат да бъдат докосвани. Те са природни забележителности. Министерство на регионалното развитие е възложител на този устройствен план и ние не можем да си представим нито за миг, че то е допуснало такъв гаф. Има все пак съдебен филтър, но той отне 10 години за казуса \"Корал“. Дали ще ни стигне цял един живот да осветляваме гафовете, които ми могъл да съдържа подобен устройствен план?\".", "date": "2018.05.25", "title": "Еколози: Проектът на Общ устройствен план на Царево предвижда строителство върху дюни"}
{"url": "https://www.faktor.bg/bg/articles/obshtestvo/zakon-i-red/mvr-bivshite-sobstvenitsi-na-avtomobili-da-proveryat-protsesa-po-prehvarlyane-na-sobstvenostta", "text": "\"Бившите собственици на автомобили, които са ги продали, да проверят процеса по прехвърляне на собствеността\", призова на брифинг в МВнР днес вицепремиерът и министър на външните работи Екатерина Захариева след работна среща с омбудсмана Мая Манолова, министъра на вътрешните работи Валентин Радев и заместник-министъра на правосъдието Евгени Стоянов за случаите на образувани досъдебни производства в Гърция срещу български граждани, които са прехвърлили автомобилите си, но се водят собственици все още по документи. Към нейния призив се присъединиха и министър Радев, и заместник-министър Стоянов. Захариева посочи, че въпросът е поставен на възможно най-високо ниво.  \"Срещаме разбиране от страна на гръцката изпълнителна власт, надявам се да получим такова и от тяхната независима съдебна система и прокуратура\", отбеляза вицепремиерът. Тя обясни, че се е срещнала с гръцкия външен министър, освен това са поискани консулски консултации между двете държави, в които ще участват и представители на МВР, и на правосъдното министерство, и на омбудсмана. Мисля, че тези консултации ще подпомогнат и двете държави в процеса на установяване на истинския извършител на тези тежки престъпления, коментира външният министър. Захариева припомни, че по гръцкото законодателство наказателна отговорност за извършване на престъпление носи и водачът на МПС, и собственикът. Тя призова българските граждани в такива случаи да изразяват желание гръцките власти да се свързват с нашите консулски служители. На днешната среща е било обсъдено и създаването на работна група с участието на представителите на институциите, за да се огледа законодателството ни по отношение на ангажимента на новия собственик да извърши промяна в регистрацията и талона.  Захариева апелира българските граждани, които пътуват до Гърция, да обръщат внимание на изискванията там при влизане в страната, още повече когато започва туристическият сезон. Омбудсманът Мая Манолова заяви, че десетки български граждани са застрашени от сериозни присъди в Гърция – лишаване от свобода и глоби в размер на стотици хиляди евро. Според нея причината е \"дупка\" в българското законодателство, която частично е запълнена със законовите промени, влезли в сила от 1 януари тази година. Според нея са необходими допълнителни промени в българското законодателство, които да задължат всички, които купуват автомобили, в кратки срокове да ги пререгистрират, да има ясни ангажименти да сменят талона на автомобила и това да е скрепено с \"драконовски санкции\". \"Предприемат се и мерки от МВнР да се постави ясно въпросът\", отбеляза Манолова.  Тя декларира, че ако въпреки това няма развитие по тези случаи, като омбудсман е готова да сезира съответните европейски институции. Министърът на вътрешните работи Валентин Радев припомни, че е говорил с гръцкия си колега и отбеляза, че държавата се опитва да изясни всичко, което не е ясно.  Той посочи, че от 1 януари са влезли в сила промени в Закона за движение по пътищата, според които след като новият собственик отиде при нотариуса, автоматично документацията идва в КАТ, като срокът е един месец, а след това има глоби за закъснението. \"Тоест, тези мерки вече са взети\", уточни Радев. Заместник-министърът на правосъдието Евгени Стоянов заяви, че МП има готовност да участва в консулските консултации, както и в работната група, която да направи анализ и евентуално последващи промени в българското законодателство.", "date": "2018.05.25", "title": "МВР: Бившите собственици на автомобили да проверят процеса по прехвърляне на собствеността"}
{"url": "https://www.faktor.bg/bg/articles/skopie-borisov-se-bori-lavski-za-zapadnite-balkani-i-makedoniya", "text": "Българският премиер Бойко Борисов се бори \"лъвски смело\" за Западните Балкани и за Македония. Това обяви бившият македонски премиер Владо Бучковски в предаването \"Светът е бизнес\" на Bloomberg TV Bulgaria с водещ Николай Кръстев.  Според него Западните Балкани са на кръстопът - или ще бъдат, или няма да ги има, а конференцията \"Европейски съюз - Западни Балкани\" може да ги върне в дневния ред на Европейския съюз. Бучковски е категоричен и че национализмът на Балканите е жив и може да бъде изтръгнат само чрез европеизация на Балканския полуостров. \"Според мен България направи много и това ние трябва да го признаем. Лъвски смело се бореше за Западните Балкани и по-специално за Македония вашият премиер Борисов. Реално лъвски и искрено казвам, че накара и останалите лидери на Европейския съюз да преосмислят значението на Западните Балкани и да разгледат шансовете тези държави да станат членове на Европейския съюз до 2025\", каза бившият македонски лидер. Той припомни, че години след приемането на България и Румъния в Европейския съюз е имало спорове сред западните политици дали се е избързало.  \"Последва приемането на Хърватия, което изостри гранични проблеми. Хърватия има проблеми с Унгария. Тогава започна да се появява скептицизъм, относно разширяването\", каза Бучковски. Според него това се е оказало пагубно за модерните европейски политици на Западните Балкани. \"Възвърна се национализмът, върна се шовинизмът. Върнаха се дилемите дали има алтернативи, ако не ни иска Европейският съюз дали да не почукаме на вратата на Москва\", каза още Бучковски. Затова той смята, че са много важни посланията от срещата \"Западни Балкани – ЕС\". \"За Македония няма по-голям съюзник от България в настоящия момент на пътя към Европейския съюз и НАТО\", категоричен е бившият македонски премиер. \"И се радвам, че мнозинството от гражданите на Македония сега го признава\", допълни той. Бучковски смята, че подписаният миналата година договор за приятелство между София и Скопие  е отворил реална нова страница в отношенията между двете държави. \"Огромна помощ, която България може да даде на Македония, е да спомогне за решаването на споровете между Сърбия и Косово, защото без да се преодолее тази пречка и Сърбия не може да бъде членка на ЕС\", добави бившият македонски премиер. \"Трябва да признаем, че не може на Балканите само най-малката държава - Черна гора - да бъде сигурна за членството си в ЕС. Естествено е, заедно с Македония, и Сърбия до 2025 година да стане членка на Европейския съюз, след това е Албания и след това всички заедно да помогнем и Косово и Босна и Херцеговина да влязат в ЕС\", каза още Бучковски.  Той коментира и въпроса за положението на българите в съседна Македония. Според него македонските граждани, които се определят като българи, трябва \"да правят това, което правеха през последните месеци\". \"Имат възможност без предразсъдъци и в съответствие с подписания договор всеки да бъде такъв, какъвто се чувства\". Бучковски смята, че политическата партия, формирана от българите, които са родени в Македония, не само ще бъде конкурентна на политическата сцена, но и ще победи много предразсъдъци. Относно съвместната комисия за историческото минало той каза, че е време \"веднъж завинаги историята да бъде върната на историците, а политиците, които днес са начело на двете държави, да градят нашето настояще\".", "date": "2018.05.25", "title": "Скопие: Борисов се бори лъвски за Западните Балкани и Македония"}
{"url": "https://www.faktor.bg/bg/articles/es-i-nato-prizovaha-rusiya-da-poeme-otgovornostta-za-svalyaneto-na-polet-mn17", "text": "Европейският съюз и НАТО призоваха днес Русия да поеме отговорността за свалянето на полет МН17, съобщава БТА. Двете организации отправиха този призив на фона на заключенията от междинния доклад на международни експерти, оповестен вчера, в който бе посочено, че ракетата, ударила пътническия самолет на Малайзийските авиолинии на 17 юли 2014 г. над Украйна, е била изстреляна от установка на руската армия. ЕС потвърждава подкрепата си за призива отговорните да понесат последствията и всички държави да сътрудничат изцяло в усилията за установяването на отговорността, се посочва в изявление на върховния представител на ЕС по външната политика и сигурността Федерика Могерини. Тя отново призовава Русия към сътрудничество по този случай. Същото послание отправи и генералният секретар на НАТО Йенс Столтенберг. Той заявява, че свалянето на пътническия самолет е било световна трагедия. НАТО многократно изрази подкрепа за усилията, предприети от холандските власти за изясняване на случилото се в онзи ужасен ден, за да има справедливост за 298-те загинали и техните близки, допълва Столтенберг.", "date": "2018.05.25", "title": "ЕС и НАТО призоваха Русия да поеме отговорността за сваления малайзийски \"Боинг\""}
{"url": "https://www.faktor.bg/bg/articles/ot-1-yuli-seks-v-shvetsiya-veche-samo-s-predvaritelno-razreshenie", "text": "Шведският парламент прие закон, задължаващ гражданите да получават предварително съгласие за секс преди да встъпят в интимна връзка. Както се посочва в документа без да има явно съгласие сексът ще се смята за изнасилване, съобщава The New York Times.  Така Швеция става десетата страна в Европа, който променя по този способ характера на преследването на сексуалните престъпления. \"Съвременното законодателство е базирано на съвременните отношения. Винаги трябва да се убедите, че човекът, с който се каните да встъпите в сексуална връзка, е съгласен да участва доброволно в нея. Тази идея трябва твърдо да се закрепи в умовете на мъжете и момчетата в Швеция\", заяви министърът на правосъдието и миграцията в страната Морган Юхансон, без да поясни обаче дали изискванията на новия закон се отнасят до момичетата и жените. Законът встъпва в сила от 1 юли. От този момент обвинителите по съдебните дела за изнасилване трябва да доказват факта, че липсва съгласие за секс, за разлика от сегашното положение, при което се търсеха само признаци на насилие, заплаха или уязвимо състояние на жертвата.", "date": "2018.05.25", "title": "От 1 юли: Секс в Швеция вече - само с предварително разрешение"}
{"url": "https://www.faktor.bg/bg/articles/kak-abramovich-ostana-bez-pokriv-nad-glavata", "text": "Настъпват черни времена за едрия руски бизнес, изнесъл капитали в чужбина. Кремъл не е готов да защитава бизнесмени от рода на Роман Абрамович. А във Великобритания, където стотици руснаци притежават \"инвеститорски\" визи, явно \"мръсните руски пари\" вече не са добре дошли. Бизнесмените ще трябва да доказват произхода на своите доходи. Иначе може да ги сполети съдбата на Абрамович, който \"увисна\" без виза. Британските власти подават сигнал след сигнал на руснаците, съхраняващи своите богатства на територията на Обединеното кралство или в офшорки от рода на Британските Вирджински острови и остров Джърси. Общото послание се свежда до следното: Вие вече не сте добре дошли! Ако по-рано Лондон си затваряше очите за произхода на чуждестранните капитали, които подсилваха неговата икономика, сега англичаните възнамеряват да принудят чуждестранните инвеститори - и на първо място руснаците, да доказват законността на произхода на своите капитали. Британските власти са си избрали за знакова фигура милиардера и собственик на футболния отбор \"Челси\" Роман Абрамович и не бързат да подновяват \"инвеститорската\" му виза. Подобни визи се издават на лица, вложили над 2 милиона паунда в британската икономика. Те важат 40 месеца, но след изтичането им могат да бъдат удължени. \"Инвеститорската\" виза на Абрамович обаче изтече още през април, но новата все още не готова. Британската преса пише, че проблемът на милиардера се състои в това, че според новите правила той трябва да докаже произхода на парите, които е инвестирал във Великобритания. Очевидно Лондон е избрал Абрамович за \"символ на прочистването\". В много отношения Абрамович е нещо като пионер в навлизането на руския бизнес в чужбина. Той може и да не е първият руски инвеститор във Великобритания, но пък беше първият, който освен фирми и имения, купи известен футболен клуб. Съдебният процес между собственика на \"Челси\" и междувременно починалия руски политически емигрант и олигарх Борис Березовский обогати не само британското правосъдие с информация за това как се прави бизнес в Русия, но и английския език с думи от руския затворнически жаргон. Руският милиардер спечели процеса срещу емигранта. Березовский беше разорен. Но и Абрамович не се отърва без загуби. В очите на британското правосъдие той загуби репутацията си на честен бизнесмен. Тогава това не попречи на подновяването на неговата \"инвеститорска\" виза и нагледно показа как по онова време Великобритания предпочиташе да си затваря очите за произхода на \"големите\" пари. Сега обаче политическите настроения се промениха и Абрамович отново рискува да се превърне в символ. Този път обаче - в символ на бягството на руските капитали от Британските острови. Стотици милионери и даже няколко милиардери със затаен дъх следят визовата епопея и натискат адвокатите си да потвърдят законността на произхода на парите им или пък призовават финансовите си консултанти да изнасят капиталите им в по-спокойни данъчни дестинации - някъде в Югоизточна Азия например. Тези хора не бързат да се завръщат в родната Русия. Тяхната задача сега е да избегнат удара, под който попаднаха руските олигарси вследствие на острия конфликт между Кремъл и Запада. Не може да се каже, че те не са били подготвени за този удар. Същият този Роман Абрамович успя през 2017 да са разведе с жена си Даря Жукова и да осигури за нея и за децата от втория си брак комфортно съществувание до девето коляно. На думи руският бизнес често се дистанцира от Кремъл. В действителност обаче му помага дори в политически проекти в чужбина. И това не е никак изненадващо, като се има предвид, че много бизнесмени имат значителни финансови средства и в Русия. В същото време обаче Кремъл даде да се разбере, че ще защитава своите олигарси само ако върнат капиталите си в Русия. Говорителят на руския президент Дмитрий Песков съобщи, че визата на Абрамович си е негова лична работа. Така изнеслият се в чужбина богаташ Роман Абрамович отново се превръща в символ. В символ на борбата за капиталите, натрупани в Русия и изнесени на Запад. Ако Абрамович успее да се защити и да получи виза, и другите руски \"бизнесмени\" вероятно ще успеят да го сторят. Ако обаче един от най-богатите хора във Великобритания и Русия загуби, то тогава и много други руснаци ще трябва да напуснат Лондон. В момента британските власти проверяват \"инвеститорските\" визи на около 700 руски бизнесмени.", "date": "2018.05.25", "title": "Как Абрамович остана без покрив над главата..."}
{"url": "https://www.faktor.bg/bg/articles/tsipras-za-imeto-na-makedoniya", "text": "Не отиваме на преговорите да дадем името \"Македония\", както твърдят някои, отиваме да вземем обратно нещо, което е дадено преди 70 години. Това  заяви гръцкият премиер Алексис Ципрас в Солун след срещата си със солунския кмет Янис Бутарис, цитиран от БГНЕС.  Ципрас, отговаряйки на журналистически въпроси, не се спря на преговорите, които се водят в Ню Йорк, а на това, защо Атина приема съставно име, при все че в Гърция обвиняват правителството, че \"то дава името Македония \". „Ние сме в преговори, които са деликатни, критични, предприети са стъпки напред. Продължаваме да защитаваме национална позиция и когато вече съм в Солун, в Македония, искам да го кажа, защото чувам някои да казват, че не дават името. Ние сме тук, опитвайки се да си върнем нещо, не да даваме нещо. Да вземем нещо, което преди 70 години е дадено, от други, не от нас“, каза гръцкият премиер, обяснявайки, че съседната страна и в рамките на Югославия, и след разпадането ѝ използва името Македония \"без никакво друго определение\". Ципрас смята, че името без определение \"насочва към античния гръцки свят и голямото културно наследство на гръцката Македония\", а в преговорите Атина се стреми това да си го върна, нещо, което според Ципрас, \"не е лесно\".", "date": "2018.05.25", "title": "Ципрас за името на Македония: Не е лесно да си върнем нещо, което ни е взето преди 70 години"}
{"url": "https://www.faktor.bg/bg/articles/seriya-trusove-raztresoha-o-v-krit", "text": "Нещо притеснително се е случило на Спорадските острови и о-в Крит. Днес в района са регистрирани седем сеизмични труса. Те са били в интервал от няколко секунди, съобщава в. \"Вима\". Първият трус е бил с магнитуд 3,8 по Рихтер край Крит. Последвал е трус със сила 3,7 по Рихтер пак на острова. Останалите трусове са локализирани в района на Спорадските острови в Егейско море. Те са били с магнитуд от 1,9 до 2,7 по Рихтер.  На този етап няма данни за пострадали и причинени щети. Гръцките сеизмолози следят ситуацията, информира още изданието.", "date": "2018.05.25", "title": "Серия трусове на о-в Крит"}
{"url": "https://www.faktor.bg/bg/articles/sayuznikat-na-mariano-rahoy-siudadanos-poiska-izvanredni-izbori", "text": "Испанската либерална партия Сиудаданос (Граждани), съюзена с премиера консерватор Мариано Рахой, поиска предсрочни избори, предава Франс прес, цитирана от БТА. Очаквайте подробности!", "date": "2018.05.25", "title": "Съюзникът на Мариано Рахой \"Сиудаданос\" с ултиматум за извънредни избори"}
{"url": "https://www.faktor.bg/bg/articles/shef-ot-ataka-v-rusiya-ima-seriozen-interes-kam-aets-belene", "text": "В Русия проявяват сериозен интерес към рестартирането на проекта за строеж на АЕЦ „Белене“, а санкциите срещу Москва определено са пречка за пълноценното развитие на енергийните отношения със страни като България. Това заяви от Икономическия форум в Санкт Петербург специално за БЛИЦ националният координатор на „Атака“ Светлозар Лазаров. Петербургският форум традиционно се провежда под патронажа на президента Владимир Путин, който и вчера откри 22-ото издание на международната икономическа проява. Лазаров участва в нейната работа по покана на администрацията на Путин, а звездите на форума тази година са френският президент Еманюел Макрон и шефката на Международния валутен фонд Кристин Лагард. В Санкт Петербург са още ръководителите и представителите на 110 от най-големите френски компании. В рамките на Икономическия форум националният координатор на „Атака“ е провел серия от срещи с представители на администрацията на Путин и на банковия елит в Русия. „Сега, фокусът на руския интерес е върху евентуалното решение на нашия парламент за рестартиране на проекта за строеж на АЕЦ „Белене“. Разбира се, партньорите ни в Русия, с които разговарях, се надяват на цялостно съживяване на икономическите отношения и по-специално на тези в сферата на енергетиката“, разказа Лазаров пред БЛИЦ. Вчера, по време на работата на Петербургския форум председателят на „Газпром“ Алексей Милер изрично подчерта, че само за тази година износът на руски газ за Европа се увеличава с 2,5%. Светлозар Лазаров се е срещнал със Сергей Глазиев, съветник на Путин по регионалната икономическа интеграция и член на борда на Централната банка на Русия, както и с Андрей Белянинов, шеф на Евразийската банка за развитие. Белянинов, който бе начело на Федералната митническа служба на Русия в продължение на 10 година, сега управлява инвестиционен портфейл в размер на почти 3 милиарда долара. А енергетиката е един от ключовите отрасли в стратегията за кредитиране на Евразийската банка. Лазаров е разговарял също и с кримския вицепремиер Георгий Мурадов, който е и постоянен представител на Крим при президента Путин. „Според мен перспективите пред българо-руските икономически и, в частност - енергийни, връзки са повече от добри. Но общото ни мнение е, че най-сериозната пречка пред тяхното развитие са санкциите срещу Москва. Затова призовавам нашите партньори от управляващата коалиция всички заедно да работим по-активно за тяхното сваляне“, заяви Светлозар Лазаров от Санкт Петербург. Неговото участие в Икономическия форум е между две важни външнополитически визити от страна на България в Русия. Тази седмица президентът Румен Радев се срещна в Сочи с Владимир Путин, а следващата седмица и премиерът Бойко Борисов ще бъде в Кремъл за разговори с руския държавен глава.", "date": "2018.05.25", "title": "Шеф от Атака: В Русия има сериозен интерес към АЕЦ „Белене“"}
{"url": "https://www.faktor.bg/bg/articles/nezavisimaya-gazeta-kakvo-stoi-zad-balgarskiya-zavoy-v-energetikata", "text": "\"Какво стои зад българския завой в енергетиката\" и ще може ли София да поправи поразваленото сътрудничество с Москва. Това е темата, която третира в днешния си брой руският в. \"Независимая газета\", цитиран от БТА. В коментара си авторите лансират доста манипулативни тези, с които се опитват да обяснят \"завоя на страната ни\" в политиката към Русия и особено по отношение на енергетиката, изтъквайки от една страна \"разочарованието на България от партньорите й в ЕС и НАТО\" и от друга - \"центробежните тенденции\", ясен знак за които било посещението на Румен Радев в Русия Според изданието московските анализатори не проявили особен ентусиазъм по повод посещението на българския президент Румен Радев в Русия тази седмица, защото са \"донякъде разочаровани\" от действията на българските власти, \"погребали през 2009 г. руския проект \"Южен поток\", на който Москва възлагаше специални надежди\". Дошъл на власт през 2009 г., премиерът на България Бойко Борисов \"взе да се отказва от съвместните проекти с Русия с мотива, че те застрашават българската екология, суверенитет и цивилизационен избор. При все че всъщност, посочват експерти на Московския център \"Карнеги\", България прояви европейска солидарност, разчитайки, че в отговор ЕС ще ѝ помогне да си уреди газовите проблеми\", пише изданието. Според \"Независимая газета\" Борисов обаче е променил представата си за енергийното бъдеще на България, след като няколко години е обсъждал с европейските лидери своя проект за Балкански газов хъб, събиращ \"петрол от най-различни доставчици\", но не е получил подкрепа за осъществяването му. Очертава се България \"да смени своя курс, що се отнася до енергийните, а и не само до енергийните проблеми\", смята всекидневникът. Той напомня, че София \"не подкрепи инициативата на Румъния да се формира в Черно море постоянна флотилия на НАТО и не експулсира нито един руски дипломат след опита за отравяне на Скрипал във Великобритания\". Освен това България \"отложи покупката на нови изтребители от някой свой съюзник в НАТО, затова пък поднови преговорите с Москва за ремонт на МиГ-овете си на стойност 40 милиона евро\".   Изданието вижда тук \"известно разочарование на българските политици от сътрудничеството с ЕС и НАТО\". Според Московския център \"Карнеги\" българското общество и политическият елит са \"много разочаровани от това, че честно и старателно са следвали изискванията на евроатлантическата солидарност, ограничавайки връзките с Русия, но не са получили от Запада никакво обезщетение за тъй отговорното си поведение\". \"Независимая газета\" дава за пример проекта за изграждане на АЕЦ \"Белене\", след който Западът оставил България \"сама със скъсани договори, международни арбитражни процеси и изплащане на обезщетение\". Но българското \"разочарование най-вероятно е само част от отговора. Основното е, че постепенно се променя силовият баланс, ярък пример за което са промените в политиката на САЩ в света. Русия повече или по-малко успешно се противи срещу наложените санкции. Между Европа и САЩ се очертава съществено разцепление по повод външната търговия и двата световни икономически центъра фактически са на ръба на търговска война. С други думи, светът става многополюсен и в тези условия европейските политици започват вече повече да мислят за интересите на собствените си държави. Това едва ли ще предизвика разпадане на ЕС или на НАТО. Но както сочи визитата на Румен Радев, центробежни тенденции съществуват\", добавя руският вестник.", "date": "2018.05.25", "title": "Независимая газета: Какво стои зад българския завой в енергетиката?"}
{"url": "https://www.faktor.bg/bg/articles/konrad-adenauer-ruskata-propaganda-na-balkanite-e-po-opasna-ot-kalashnikov", "text": "Европейският съюз трябва да се изправи срещу руското вмешателство в страните от Западните Балкани, като предприеме активни мерки, сред които и инвестиции в медийната сфера, използвана от Москва за разпространение на пропаганда срещу Запада. Това предупреждение отправят Софи Айзентро и Стефани де Леон от германския институт \"Конрад Аденауер\", предава Радио \"Свободна Европа\" в македонската си редакция, съобщава \"Фокус\". В техния най-нов доклад за руската пропаганда на Балканите, те изтъкват, че тя е \"по-опасна от \"Калашников\".  Според \"Конрад Аденауер\" финансовата инжекция за медийния сектор трябва да се реализира в четири ключови области: ЕС трябва да помогне на мишените на руската пропаганда да осъзнаят информационната война, която е в ход. Това означава изобличаване на фалшивите новини и информиране за темите и областите, които Москва използва в своя полза. През последните години Съветът на Европа създаде няколко работни групи и уебсайтове за медийно образование в региона, чиито задачи са да откриват и посочват фалшиви новини и руски кампании за дезинформация на гражданите на Балканите. Въпреки това според германския институт някои от тях са само на английски, руски и немски език и поради това не са достъпни за голяма част от балканското население. В тази връзка ЕС трябва да се стреми към постоянно финансиране на тези групи и техните инструменти, за да ги направят достъпни за хората, както и да спонсорира проекти за мониторинг на руската пропаганда в социалните мрежи в реално време. Като конкретен инструмент авторите на доклада предлагат използван от Германия и САЩ за проследяване на дейността на проруските профили в социалната мрежа \"Туитър\". \"Като част от подкрепата за разследващата журналистика в Западните Балкани, Европейската комисия трябва да предложи и специални средства за журналисти, които са посветили работата си на проверка на фактите, както и за тези, които изследват за действието на т.нар руски \"ботове\", т.е. роботи за компютърни програми в социалните медии\", се казва в доклада на \"Конрад Аденауер \". През ноември 2017 г. ЕК обеща да похарчи повече средства за подобряване на медийната грамотност в региона. Проектът трябва да включва всички страни от Западните Балкани и да изисква участието на училищата. Ако знаят как да анализират и оценят съдържанието и източниците на информацията, тогава младите хора ще могат да разберат ролята на медиите в едно общество, да се отнасят критично към медийните съобщения и да различават фактите от измислицата. Това най-добре ще подготви младите хора за свят, в който те се сблъскват с информационни операции, които стават по-сложни и по-коварни. Един от най-активните политици на Балканите, когато става въпрос за руската пропаганда, е Ненад Чанак. Според сърбина Европа полага малко усилия в тази сфера, за разлика от Русия, която през миналата година за пропаганда в Европа, насочена най-вече към Балканите, е похарчила 1 800 000 евро. \"ЕС отпусна само 400 000 евро като контрамерка за руската пропаганда. Така че сега този въпрос се актуализира, защото се разбира, че това е неравнопоставена борба, а руската пропаганда е по-агресивна\", обяснява Чанак. Състоянието на независимите медии и висококачествената журналистика в региона зависи до голяма степен от злокачественото влияние на Русия в Западните Балкани, уверени са в германския институт. През миналата година Европейската комисия предостави допълнителни 7.5 млн. евро в подкрепа на свободата на медиите и професионалната журналистика в Западните Балкани чрез различни местни инициативи. Това е ключова стъпка в правилната посока, а е наложително ЕС и занапред да критикува остро националните лидери, които се опитват да подкопаят свобода на печата или да контролират медиите. Освен това ЕС трябва безкомпромисно да настоява за свободата на медиите като условие за членство в Общността. \"Руската информационна агенция \"Спутник\" позволява свободно изтегляне и репликация на съдържанието й, което прави материалите й лесни за разпространяване. Това трябва да направят и прозападните медии или Европейската комисия да субсидира медиите от Западните Балкани, за да могат те да си позволят да публикуват прозападно съдържание от медии, които търсят регулиране на авторското право на съдържание\", съветват в доклада. Друга причина за популярността на руските медийни източници в Западните Балкани е тяхната способност да взимат отношение към местните проблеми и нагласи в текстовете си, и да приспособяват своите послания към местните нужди. За да има по-голяма аудитория, \"Конрад Аденауер\" призовава прозападните новинарски източници просто трябва да се учат от... Москва.", "date": "2018.05.25", "title": "Конрад Аденауер: Руската пропаганда на Балканите е по-опасна от \"Калашников\""}
{"url": "https://www.faktor.bg/bg/articles/borisov-pokani-papa-frantsiskv-balgariya-toy-prie-da-doyde-do-2019-godina", "text": "Завърши аудиенцията на премиера Бойко Борисов при Негово Светейшество Папа Франциск. Делегацията ни бе посрещната с военни почести от префекта на папския дом Георг Генсвайн. Папа Франциск  e обещал до догодина да посети България, Румъния или друга балканска държава, съобщи премерът след аудиенцията си при Папа Франциск , предаде \"Фокус\". По традиция делегацията ни носеше подаръци. Папа Франциск получи от Борисов и от българската делегация картина на художника Павел Митков. На нея е изобразен св. Иван Рилски и пещерата, в която е живеел. Те подариха още копие от Четвероевангелието на цар Иван Александър и разсад за 33 маслодайни рози от Казанлък, за да си ги засади във Ватикана. Папа Франциск от своя страна подари плакет с клон и листа, за да събира и да има мир. Борисов възприе този подарък като оценка за работата си по темата Западни Балкани. Аудиенцията при папата е част от двудневното посещение на българската делегация в Рим.", "date": "2018.05.25", "title": "Борисов разчете подаръка от папата като оценка на работата му за мир на Балканите"}
{"url": "https://www.faktor.bg/bg/articles/obshtestvo/ulitsata/istorik-v-poslanieto-na-makedonskiya-premier-ima-ideyata-za-trite-ilindena", "text": "Мина времето, когато България трябваше да се намеси в спора за името на Македония като трета страна. Гърция успя да наложи монопол. Това заяви историкът македонист Спас Ташев в ефира на БТВ.   Според него предложеният вариант „Илинденска Македония” няма да реши проблемите по няколко причини. По думите му в посланието на македонския премиер Зоран Заев има идеята за трите Илиндена, които включват битката при Херонея (338 г. пр.н.е.) и антифашисткото събрание за народно освобождение на Македония от 1944 г., проправило пътя на Титовия комунизъм. Освен това Илинденското въстание от 1903 г. избухва и на територии, които днес са в Гърция.   Ташев посочи, че общото честване на 24 май от български и македонски официални представители в Рим е историческо, като и в двете делегации е имало църковни дейци и това е стъпка към задълбочаване на диалога. По думите му БПЦ е можела да изпрати представител на годишнината на Охридската архиепископия без да влиза в конфликт с останалите църкви отново ако е бил като част от делегация на държавен представител.", "date": "2018.05.25", "title": "Историк: В посланието на македонския премиер има идеята за трите Илиндена"}
{"url": "https://www.faktor.bg/bg/articles/i-dnes-promenyat-dvizhenieto-v-sofiya", "text": "Въвежда се временна организация на движението за провеждане на „Пролетен базар на книгата”. Това съобщиха от пресцентъра на Столична община. От 08.30 до 19.30 часа на 25 май 2018 г., от 08.30 до 19.30 часа на 28 май 2018 г. и от 17.00 до 19.30 часа на 03 юни 2018 г. се забранява престоят и паркирането на пътни превозни средства с изключение на автомобилите обслужващи мероприятието на бул. „Патриарх Евтимий” в частта до ул. „Проф. Фритьоф Нансен” от страната на НДК.", "date": "2018.05.25", "title": "И днес променят движението в София"}
{"url": "https://www.faktor.bg/bg/articles/pop-folk-pevitsata-emiliya-katastrofira-s-godenika-si-zhorzh-bashur", "text": "Поп-фолк певицата Емилия катастрофира, пътувайки с годеника си Жорж Башур. Автомобилът е шофирал млад мъж, чието състояние е най-тежко. Тримата са настанени в столична болница. По-късо се разбра, че автомобилът е шофирал синът на Башур, съобщава Нова телевизия. Тримата са настанени в столична болница. Шофьорът на автомобила е в реанимацията в изключително тежко състояние с черепно-мозъчна и гръдно-коремна травма. Той е с опасност за живота. Емилия е настанена в клиника по хирургия с гръдна травма. Жорж Башур е с лицева травма.", "date": "2018.05.25", "title": "Поп-фолк певицата Емилия катастрофира с годеника си"}
{"url": "https://www.faktor.bg/bg/articles/lord-kar-povtoren-vot-za-spiraneto-na-brekzit-e-realna-vazmozhnost", "text": "Авторът на член 50 от Лисабонския договор лорд Кър заяви, че повторен вот за спирането на Брекзит е реална възможност. Всичко зависи от поведението на лейбъристите и решенията в Камарата на общините, посочи лорд Кър.  Кампанията „Народен вот“ за втори референдум е реален начин да се спре Брекзит, заяви лорд Кър, бивш британски представител в ЕС и член на Камарата на лордовете. Намесата на лорд Кър, който е противник на Брекзит, несъмнено ще придаде тежест на започналата кампания миналия месец от актьора от „Стар трек“ Патрик Стюърт и депутати.  Двете основни партии – Консервативната и Лейбъристката, са против нов референдум, но лорд Кър заяви в Единбург, че шансовете за това не са за подценяване. Камарата на общините може да реши, че се случва това, което бе казано на хората, че ще се случи и тогава те могат да бъде запитани: „Готови ли сте да приемете сегашния вариант или е по-добре да останем в ЕС?“, каза лорд Кър. Архитектът на член 50 допълни, че лейбъристите могат да решат да подкрепят повторен вот през есента, което би било приветствано от останалите страни-членки на ЕС.  Лорд Кър отбеляза, че ако Великобритания поиска удължаване на действието на член 50, за да проведе референдум, няма съмнение, че молбата й ще бъде удовлетворена.", "date": "2018.05.25", "title": "Лорд Кър: Повторен вот за спирането на Брекзит е реална възможност"}
{"url": "https://www.faktor.bg/bg/articles/emil-radev-sanktsiya-do-20-mln-evro-za-kompaniya-nespazvashta-reglamenta-za-lichnite-danni", "text": "Компании, които оперират с личните данни на европейски граждани, но не са регистрирани в държави членки на Европейския съюз, а в трети страни, са длъжни да имат представител в Евросъюза и са задължени изцяло да спазват всички разпоредби на европейския регламент за защита на личните данни. В случай на нарушения ще се налагат глоби. Това каза по БНР евродепутатът Емил Радев.  „Санкциите са страшно големи вече. При нарушение на регламента от страна компаниите може да им бъде наложена санкция до 20 милиона евро, с максимален размер от 4% от годишния световен оборот на корпорацията. Например, това за „Фейсбук“ би означавало стотици милиони евро санкции“.  Радев обясни и целта на регламента.„Няма да има как да се събират личните данни без наше съгласие. Чувствителните лични данни въобще няма да се обработват, защото регламентът забранява да се обработват лични данни, разкриващи расов или етнически произход, политически възгледи, религиозни или философски убеждения, членство в синдикални организации. Забранява се обработването на генетични данни, биометрични данни, данни за здравословното състояние или за сексуалния живот или ориентация на физическото лице, освен ако не са на лице определени условия, точно описани в регламента“.  Новият регламент за защита на личните данни беше приет през 2016 година и членките на ЕС имаха достатъчно време да предприемат необходимите мерки, да направят информационна кампания, но това не се случи на доста места, в това число и България, каза Радев:  „За съжаление и Европейската комисия не предприе достатъчно мерки да направи такава широка информационна кампания. Този регламент засяга всеки – всеки един човек, който предоставя личните си данни, всеки един работодател, фирма – било то малка, средна или голяма, които обработват личните данни“.  Що се отнася до това, че страната ни все още не е готова с промените във вътрешното си законодателство, „не би следвало да доведе до някакви последици, защото много бързо могат да се наваксат пропуските“.  „Надявам се, че КЗЛД ще направи малко по-широка информационна кампания, преди да започне да налага санкции по регламента“, каза още Радев.", "date": "2018.05.25", "title": "Емил Радев: Санкция до 20 млн. евро за компания, неспазваща регламента за личните данни"}
{"url": "https://www.faktor.bg/bg/articles/razprodavat-kato-topal-hlyab-monetite-za-sreshtata-tramp-kim-i-to-s-otstapka", "text": "Официалният магазин за подаръци към Белия дом започна разпродажба с голяма отстъпка на сувенирните монети, подготвени специално за срещата на Доналд Тръмп със севернокорейския лидер Ким Чен-ун, която трябваше да се проведе на 12 юни в Сингапур. Въпреки че срещата беше отменена, интересът към възпоменателна монета остава голям, тъй като мнозина смятат, че тя е важен спомен за едно политическо събитие, а също и че цената ѝ ще се вдигне много с времето, съобщава Би Би Си.", "date": "2018.05.25", "title": "Разпродават монетите за провалената среща Тръмп-Ким с отстъпка, интересът е огромен"}
{"url": "https://www.faktor.bg/bg/articles/baltiyskite-darzhavi-iskat-zasilvane-na-nato-v-regiona", "text": "Министрите на отбраната на трите балтийски държави поискаха засилване на присъствието на НАТО в региона. Литва, Латвия и Естония смятат, че алиансът трябва да покаже готовност да организира учения по разполагане на сили в Балтика.  В същото време след среща на военни министри от цяла Европа, състояла се във Висбаден, командващият  на американските въоръжени сили в Европа ген. Къртис Скапароти  заяви пред медиите, че има нужда от повече войски, шпионски самолети и други ресурси, за да поддържа военното превъзходство на САЩ и да възпира Русия, която модернизира армията си, предаде Ройтерс. За целта може да се наложи пренасочването на ресурси, които се използват за борба с тероризма, смята генералът.", "date": "2018.05.25", "title": "Балтийските държави искат засилване на НАТО и възпиране на Русия"}
{"url": "https://www.faktor.bg/bg/articles/unikalnoto-chetveroevangelieto-na-tsar-ivan-aleksandar-vliza-v-bibliotekata-na-vatikana", "text": "Уникално копие на Четвероевангелието  на цар Иван Александър ще влезе днес в съкровищницата на папската библиотека в Рим. То е един от подаръците, които българският премиер Бойко Борисов ще поднесе на главата на Римокатолическата църква по време на днешна аудиенция на нашата делегация, водена от министър-председателя по случай 24 май. Копието, което ще получи папа Франциск, е изключителна прецизна изработка, с корица от червено кадифе със златен обков, и до съвършенство се доближава до оригинала.  Това е най-ценната българска книга, която се съхранява в Британската библиотека. На 3 ноември 2017 г. Четвероевангелието на цар Иван Александър е включено в Международния регистър на ЮНЕСКО „Паметта на света“. \"Този ръкопис е вашата национална икона\", коментира служителката на библиотеката Джанет Бекхаус, съобщава Епицентър.бг. Четириевангелето е създадено по поръка на цар Иван Александър Асен през 1355-1356 г. от монаха Симон и е било предназначено за личната библиотека на царя. Било е притежание и на цар Иван Шишман.То предсатвлява препис на евангелията на св.ев. Матей, Марко, Лука и Йоан Богослов върху 268 пергаментови листа, като в началото на всяко Евангелие е изобразен на съответният евангелист. Текстът е украсен със златни заглавки и е илюстриран от 366 цветни миниатюри. В началото на сборника на два отделни листа има оригинални миниатюри с историческо значение. След падането на България под турска власт то споделя нелеката, а често и трагична съдба на българската книга от това време – евангелието странства във Влашко, Молдова, на Атон, за да стигне до Британския музей в Лондон, където се пази сега.", "date": "2018.05.25", "title": "Уникалното Четвероевангелие на цар Иван Александър влиза в библиотеката на Ватикана"}
{"url": "https://www.faktor.bg/bg/articles/shel-razkri-ogromni-dalbokovodni-petrolni-zalezhi-v-meksikanskiya-zaliv", "text": "Компанията Royal Dutch Shell обяви, че нейното дъщерно дружество Shell Offshore Inc. е разкрила големи по обем петролни залежи при дълбоководно проучване в групата на нефтодобивните геоложки петролни полета. Кладенците \"Довър\" са 100% собственост на една от водещите в света компании за нефт и газ, съобщава агенция MarketWatch.  Royal Dutch Shell допълни, че \"Довър\" е нейният шести петролен кладенец в петролното поле \"Норфлет\", разположено в Мексиканския залив и се намира на около 13 мили от платформата на компанията Appomattox.  Основните дълбоководни петролни хъбове на \"Шел\" са добре подготвени за производството до 2020 година на повече от 900 хиляди барела на ден еквивалент на петрол от вече открити и разработвани райони, твърдят от компанията.  Royal Dutch Shell също така заяви, че нефтената платформа Appomattox вече е на място в Мексиканския залив и се очаква да започне производство преди края на 2019 година.", "date": "2018.05.25", "title": "\"Шел\" разкри огромни дълбоководни петролни залежи в Мексиканския залив"}
{"url": "https://www.faktor.bg/bg/articles/za-parvi-pat-razpolozhiha-boyni-amerikanski-dronove-v-gartsiya", "text": "В Гърция за първи път бяха разположени американски бойни дронове, но не за постоянно, отбелязва електронното издание Protothema, цитирано от Фокус. Американските военновъздушни сили започнаха да използват MQ-9 Reaper от военновъздушната база в Лариса, разположена близо до Егейско море. Говорителят на Пентагона Ерик Пахън заяви, че безпилотните самолетите са разположени на гръцка земя временно, докато трае ремонтът на база в Африка.  „Тези самолети са без бойно оборудване и се използват само за разузнаване. Поради оперативни съображения за сигурност, обаче, не публикуваме подробности за конкретни мисии\", поясни Пахън. Той допълни, че операциите, извършвани с тях, са „от решаващо значение за постигането на общите ни цели за сигурност в региона, по-специално за преодоляване на заплахите от юг\".  Безпилотните самолети летят единствено през гръцко въздушно пространство „по маршрути, които са одобрени от правителството на Гърция, и докато са в гръцкото въздушно пространство, са в контакт с гръцките власти за контрол на въздушното движение по всяко време\", увери представител на Военновъздушните сили на САЩ в Африка. Пахън отказа да поясни в коя база са разположени безпилотните летателни апарати, но в Африка има няколко възможности. САЩ в момента разширяват въздушната база „Агадез“ в Нигер, за да се подготвят за по-широкото използване на MQ-9.  Докато мисията на MQ-9, разположена в Гърция, ще бъде фокусирана на юг, движението има потенциал да разгневи съюзника в НАТО - Турция. САЩ отдавна разчитаха на военната база „Инджирлик\", за да стартират операции в региона, но отношенията между Вашингтон и Анкара са напрегнати още от опита за държавен преврат в Анкара от лятото на 2016 г. Гърция със сигурност би искала да се възползва от това напрежение. Според медиен доклад американският помощник-държавен секретар по европейските и евроазиатските въпроси Уес Мичъл е обсъждал преместването на „значителна част\" от военното присъствие на САЩ в „Инджирлик“ в Гърция.", "date": "2018.05.25", "title": "За първи път: Разположиха бойни американски дронове в Гърция"}
{"url": "https://www.faktor.bg/bg/articles/kongresmeni-nyama-dokazatelstva-za-shpionin-v-predizborniya-ekip-na-tramp", "text": "Конгресмени от Демократическата партия на САЩ заявиха снощи, че на поверителни брифинги от представители на ФБР и разузнаването не са чули нищо, което да подкрепя твърденията на президента Доналд Тръмп, че в екипа му по време на кандидатпрезидентската кампания през 2016 г. е бил внедрен шпионин, който да помага на съперничката му Хилари Клинтън, предадоха Ройтерс и Асошиейтед прес. След твърдението на президента, който не представи доказателства директорът на ФБР Кристофър Рей, директорът на националното разузнаване Дан Коутс и заместник-главният прокурор Род Розенщайн, който контролира разследването на специалния прокурор Робърт Мълър за предполагаемо наговаряне между предизборния щаб на Тръмп и Русия, организираха два поверителни брифинга за конгресмени от двете партии, посочва \"Дарик\". \"Нищо, което чухме, не променя позицията ни, че няма доказателства в подкрепа на обвинения, че ФБР или която и да е разузнавателна организация е внедрила шпионин в предизборния щаб на Тръмп\", заяви Адам Шиф, най-високопоставеният представител на Демократическата партия в Комисията по разузнаване на Камарата на представителите. Той добави, че говори от името на всички представители на своята партия, присъствали на брифингите.", "date": "2018.05.25", "title": "Конгресмени: Няма доказателства за шпионин в предизборния екип на Тръмп"}
{"url": "https://www.faktor.bg/bg/articles/novoto-pravitelstvo-na-italiya-kray-na-ikonomiite-i-otvaryane-kam-rusiya", "text": "Назначеният в сряда за премиер на Италия Джузепе Конте пое ангажимент да приложи обща програма, изготвена от антисистемното Движение \"Пет звезди\" и крайнодясната партия \"Лига\", съобщи \"Франс прес\", цитирана от БТА. Тя предвижда край на затягането на коланите. Правителството иска да намали публичния дълг не чрез данъци и строги икономии, а \"с увеличаване на брутния вътрешен продукт чрез даване на тласък на вътрешното търсене\". Друг основен момент от правителствената програма е въвеждането на плосък данък от 15 процента за физическите лица и 20 процента за фирмите. Предвижда се изплащане на базов доход от 780 евро на месец за живеещите в крайна бедност, намаляване на пенсионната възраст, въвеждане на минимална работна заплата. В областта на миграцията ще се отдава приоритет на експулсирането на незаконни мигранти и борба срещу бизнеса с мигранти, включително срещу каналджийските мрежи. Ще бъде изготвен регистър на имамите и ще бъдат затворени всички неофициални молитвени центрове. Двете формации потвърждават принадлежността на Италия към атлантическия алианс и виждат САЩ като приоритетен партньор. Те обаче предвиждат и отваряне към Русия, \"която не трябва да бъде смятана за заплаха, а за икономически и търговски партньор\". Затова според тях трябва да бъдат вдигнати антируските санкции. Те предлагат още драстично намаляване на броя на депутатите от 630 на 400 и на сенаторите от 318 на 200, всички те да бъдат избирани пряко и да нямат право да сменят парламентарните си групи. Други цели, залегнали в програмата, са борба с корупцията, затягане на мерките срещу конфликтите на интереси и засилване на автономията на регионите.", "date": "2018.05.25", "title": "Новото правителство на Италия: Край на икономиите, принадлежност към ЕС и отваряне към Русия"}
{"url": "https://www.faktor.bg/bg/articles/politsiyata-vav-vidin-razsledva-misteriozna-smart-na-kotka", "text": "Полицията във Видин разследва проявена жестокост към домашно животно, съобщиха от пресцентъра на областната дирекция на МВР.  Малко преди 12 часа вчера жителка на крайдунавския град сигнализирала на органите на реда, че намерила в двора на дома си труп на котка. Жената споделила с униформените съмненията си, че смъртта на животното е насилствена. Дежурна оперативна група незабавно посетила посочения адрес. При първоначалния оглед видими следи от насилие не били констатирани. Трупът на котката е транспортиран за ветеринарна аутопсия. По случая е образувано досъдебно производство.", "date": "2018.05.25", "title": "Полицията във Видин разследва мистериозна смърт на котка"}
{"url": "https://www.faktor.bg/bg/articles/sled-kato-trapm-otkaza-sreshta-s-kim-chen-un-phenyan-gotov-da-pregovarya-sas-sasht-vav-vseki-moment", "text": "Северна Корея е готова да преговаря със САЩ въпреки отменената среща между Доналд Тръмп и Ким Чен-ун. Комунистическата страна излезе с наглед помирителна позиция, в която се казва, че са готови да изгладят различията си с Вашингтон \"по всяко време\". В четвъртък стана ясно, че историческата среща между американският президент и севернокорейският лидер няма да се състои. Доналд Тръмп се оттегли и посочи като причина за това \"открита враждебност\", демонстрирана от севернокорейския му колега. Междувременно Пхенян демонстративно разруши ядрения си полигон. Взривовете станаха пред 20-ина избрани журналисти от САЩ, Великобритания, Русия и Китай. Офицери показаха на медиите планове на полигона, след което бяха взривени тунелите към галериите за подземни ядрени опити. Решението на САЩ да отмени срещата между президента Доналд Тръмп и лидера на Северна Корея Ким Чен-ун шокира Южна Корея. Страната беше посредник в преговорите и като такъв постигна забележителен напредък, съобщава АФП, цитиран от БЛИЦ.    Президентът на Южна Корея Мун Дже-ин нарече хода на Вашингтон „шокиращ и много натъжаващ“, след като събра съвета си за национална сигурност.   Външното министерство на Южна Корея съобщи, че американският държавен секретар Майк Пенс е звъннал на колегата си в Сеул Кан Кюн-ва тази сутрин и му е заявил, че двете страни ще продължат с усилията да „създадат условия“ за разговори в Пхенян.    Отделно министърът по обединението на двете Кореи каза, че Сеул ще продължи разговорите с правителството на Ким, което по думите му остава „искрено в изпълнението на споразумението и полага усилия за премахването на ядрените мощности и изграждане на мира“.    Генералният секретар на ООН Антонио Гутериш окуражи двете страни да продължат разговорите, както и Сингапур, който трябваше да бъде домакин на срещата Тръмп-Ким. Руският президент Владимир Путин изрази надежда, че диалогът ще бъде възобновен и срещата в крайна сметка ще се проведе.    Междувременно пред посолството на САЩ в Сеул се събраха протестиращи, които настояха за диалог между Северна и Южна Корея. Гражданите на страната са силно заинтересовани от подобряване на отношенията между двете корейски държави, тъй като на север в бедност и лишения живеят много техни близки и роднини.", "date": "2018.05.25", "title": "След кървавото писмо на Тръпм, Пхенян готов да преговаря със САЩ по всяко време"}
{"url": "https://www.faktor.bg/bg/articles/ot-utre-v-es-vlizat-v-sila-po-strogi-pravila-za-zashtita-na-lichnite-danni", "text": "От днес влиза в сила новият Европейски регламент за защита на личните данни. Той дава повече права на гражданите да знаят какво се събира и съхранява за тях като информация. Към момента у нас има над 460 хиляди официално регистрирани администратори на лични данни. Лични данни са имената, адресите, местоположение, доходи, здравна информация, онлайн комуникация и дори електронната поща. При нарушение на регламента компаниите, които обработват данни на европейски граждани могат да бъдат глобени с 4% от годишния оборот или до 20 млн евро. От Комисията за защита на личните данни ще проверяват най-напред големите администратори на данни - банките, застрахователите и мобилните оператори.", "date": "2018.05.25", "title": "От утре в ЕС влизат в сила по-строги правила за защита на личните данни"}
{"url": "https://www.faktor.bg/bg/articles/novini/balgariya/adv-markovski-prokuraturata-izvarshi-kovaren-hod-sreshtu-ivancheva-kato-ya-otstrani-ot-kmetskiya-post", "text": "Десислава Иванчева и заместническата Петрова бяха отстранени от длъжността кмет и зам.-кмет на община „Младост“. Ето как коментира казуса  защитникът на Иванчева адв. Марин Марковски. Там се създадоха много сложни административни въпроси. Не дадоха юридическо решение кой ще я замести. Така че тя дори и в ареста си е кмет, а действията й са били с цел да облекчи работата в общината, защото тя изпълнява функциите си на кмет до доказването, че е виновна. Тази жена си гори в работата. При едно много тежко обвинение тя более за кметството и какво ще се случва там. В това обаче няма нищо опасно, нищо рисково. Дали майката или ще прати по пощата документите – това е въпрос на техника, куриерска услуга. Тя не е нарушила закона, защото тя дисциплинарно не е отстранена по надлежния ред. Прокуратурата казва – отстраняваме Иванчева, тъй като с действията си от ареста въздейсва на свидетели, с което пречи да се достигне до истината. Това не е вярно. Съдбата на хората зависи от доказателствата – а те изключват показанията на свидетелите в общината. Това е един коварен ход на прокуратурата и ще обясня– имаме обвинение за искане на подкупи и взети пари. Но сега имаме само един свидетел – Ваклин, и едно веществено доказателство…Няма свидетели, които да са виждали, да е разказвано за това нещо. Прокуратурата взе това решение, защото ние ще атакуваме мярката на отклонение, тъй като не е извършила престъплението, в което е обвинена. Не беше убедителна прокуратурата, защото доказателствата не са достатъчно. Но с решението си да отстрани Иванчева, прокуратурата ни каза: не я пускайте под гаранция Иванчева, защото тя ще въздейства на свидетели. Но тази теза ще намери много ясна отпора в защитата. Тя няма да тича при колегите й да я защитават, когато нея я защитава истината. Ще обмислим обаче дали да обжалваме решението да бъде отстранена от работа. Що се отнася до писмото до Цацаров – това е една своя битка, която Иванчева води за свободата си. Тя е изпратила и други молби – до НС, до омбудсмана, до европейски институции. Но те нямат никакви законови правомощия, за да променят нещата, обясни ситуацията защитникът на Иванчева.", "date": "2018.05.25", "title": "Адв. Марковски: Прокуратурата извърши коварен ход срещу Иванчева като я отстрани от кметския пост, ще обжалваме"}
{"url": "https://www.faktor.bg/bg/articles/obviniha-i-morgan-friyman-v-seksualen-tormoz", "text": "Холивудската звезда и носител на „Оскар” Морган Фрийман стана поредната знаменитост, обвинена в сексуален тормоз. Актьорът се извини публично. 8 жени обвиняват Фрийман, че е прекрачил границите на доброто поведение. Млада асистентка твърди, че през 2015 г. актьорът я погалил ниско по гърба и се опитал да вдигне полата ѝ, като я питал дали носи бельо. Носителят на „Оскар” се изясни в писмено изявление, че не е искал да обиди или постави в неудобно положение никого и се извини за постъпките си, в които по думите му не е имало умисъл.", "date": "2018.05.25", "title": "Обвиниха и Морган Фрийман в сексуален тормоз"}
{"url": "https://www.faktor.bg/bg/articles/rusiya-shte-analizira-obektivni-li-sa-obvineniyata-che-malayziyskiya-boing-e-svalen-ot-ruska-ustanovka", "text": "Русия ще анализира изводите на холандски следователи, че падналият малайзийски „Боинг” е бил свален над Украйна от руска установка. Това заяви президентът Владимир Путин, след като тази версия беше оповестена в Амстердам. Заключенията на следователите все още са неокончателни. Самолетът на Малайзийските авиолинии беше свален със зенитна ракета на 17 юли 2014 г. Загинаха всички 298 души на борда пътници и екипаж. Според разследващите самолетът е бил поразен от ракетна установка „Бук” от състава на базирана в град Курск руска противовъздушна бригада.", "date": "2018.05.25", "title": "Русия ще анализира обективни ли са обвиненията, че малайзийският \"Боинг\" е свален от руска установка"}
{"url": "https://www.faktor.bg/bg/articles/putin-uvarta-pred-makron-za-svaleniya-malayziyski-samolet-nad-ukrayna", "text": "Северна Корея бе тема на разговорите на руския президент Владимир Путин и френския президент Еманюел Макрон. Двамата се срещнаха в Санкт Петербург, където засегнаха още въпросите за Сирия и сваления малайзийски самолет. Москва съжалява за отменянето на срещата на американския президент Доналд Тръмп и севернокорейския лидер Ким Чен-ун. Той каза на обща пресконференция с френския президент Еманюел Макрон руският му колега Владимир Путин. \"Всички ние разчитахме, че това ще бъде началото на освобождаване на Корейския полуостров от ядрено оръжие\", заяви Путин Подобно на Путин, и Еманюел Макрон иска диалогът и процесът на неразпространение на оръжията да продължи. Френският президент засегна темата за холандското разследване на сваления над Украйна през 2014 г. малайзийски самолет. \"Мисля, че Русия трябва да се отнася конструктивно към този въпрос и да участва в разкриването на истината\", заяви Макрон. Руският президент призна, че не е запознат с изводите на холандското разследване, но увери, че Москва ще ги проучи внимателно. Двамата лидери са оптимисти за уреждането на конфликта в Сирия с политически средства. Москва и Париж искат да създадат координационен механизъм, чиято цел е да се обединят дипломатическите усилия на процеса в Астана.  След разговорите между Путин и Макрон бяха подписани редица споразумения. Френската компания \"Тотал\" ще участва в проект за втори арктически завод за втечнен газ. Сключено бе и споразумение за партньорство в икономиката на бъдещето, както и за сътрудничество при опазването на културното наследство.", "date": "2018.05.25", "title": "Путин и Макрон се разбраха за втори арктически завод за втечнен газ"}
{"url": "https://www.faktor.bg/bg/articles/ekaterina-zaharieva-vizitata-na-borisov-v-moskva-ne-e-po-speshnost-koordinirana-e", "text": "През шестте месеца европредседателство, а и не само, за България има съвсем друго възприятие и за това допринася всеки един български гражданин не само политиците, а хората, които живеят там и българската култура и спорт. Това коментира в сутрешния блок на БНТ вицепремиерът Екатерина Захариева. \"Стоим много добре на европейската сцена и на световната сцена. От всеки един от нас зависи репутацията на българската държава\", допълни тя.  Като \"историческо\" определи Захариева това, че за първи път България и Македония честват заедно 24 май в Рим. \"Спомням си как се изчаквахме. Радвам се, че това е в историята\", допълни тя. Вицепремиерът Захариева припомни, че премиерът Борисов и президентът Путин са провели телефонен разговор преди около 2 месеца и обясни, че посещението на Борисов в Москва не е е по спешност. \"Отдавна се координират президентството в Русия и Министерският съвет. Все пак трябваше да се намери дата. Това посещение се координира отдавна. Не е по спешност.\" Ще бъдат обсъждани теми, свързани с двустранните отношения, икономически и енергийни, коментира още Захариева.", "date": "2018.05.25", "title": "Екатерина Захариева: Визитата на Борисов в Москва не е по спешност, координира се от 2 месеца"}
{"url": "https://www.faktor.bg/bg/articles/premierat-borisov-se-sreshta-s-papa-frantsisk-vav-vatikana", "text": "Днес във Ватикана е аудиенцията на министър-председателя Бойко Борисов и водената от него официална българска делегация при Негово светейшество папа Франциск. Българската делегация е подготвила три подаръка за главата на Римокатолическата църква. Това са копие на уникалното четвероевангелие на Иван Александър, картина на художника Павел Митков и 33 маслодайни рози от Казанлъшко. Евангелието е изработено през 1355 г. Картината на Митков е изображение на Св. Иван Рилски пред пещерата му. А маслодайните рози ще бъдат засадени в Рим. Българската делегация е в Италия още от вчера. За първи път в историята на отношенията на двете страни премиерите на България и на Република Македония - Бойко Борисов и Зоран Заев с водените от тях официални делегации бяха заедно снощи на официалния прием в българското посолство.  Малко по-рано през на 24 май пак заедно поднесоха венци пред паметника на Светите братя Кирил и Методий в градината на посолството. Тогава и Борисов лансира идеята София и Скопие да имат общи дипломатически представителства в страните, където мисия има само едната от двете. Веднага след българската делегация на аудиенция при папата ще влезе и македонската.", "date": "2018.05.25", "title": "Премиерът Борисов се среща с папа Франциск във Ватикана"}
{"url": "https://www.faktor.bg/bg/articles/ochakvat-ni-do-30-gradusa-i-gramotevichni-buri", "text": "Днес ще преобладава слънчево време. Около обяд отново ще се развива купеста и купесто-дъждовна облачност и на много места ще има краткотрайни валежи от дъжд с гръмотевични бури, ще има условия и за градушки. Ще духа слаб до умерен вятър от изток-североизток. Максималните температури ще са между 25° и 30°. Атмосферното налягане ще е около средното за май и ще е без съществена промяна, съобщи „Фокус“. По Черноморието облачността ще е по-често значителна с краткотрайни валежи от дъжд и гръмотевици. Ще духа слаб до умерен вятър от север-североизток. Максимални температури на въздуха – между 22° и 25°. Температурата на морската вода е 20-23°. Вълнението на морето ще е 2-3 бала.  В планините преди обяд ще е предимно слънчево, но около и след пладне отново ще се развива купеста и купесто-дъждовна облачност, на места ще има краткотрайни валежи придружени с гръмотевици. Ще духа умерен, временно силен вятър от изток-североизток. Максималната температура на височина 1200 метра ще е около 17°, на 2000 метра – около 10°.", "date": "2018.05.25", "title": "Очакват ни до 30 градуса и гръмотевични бури"}
{"url": "https://www.faktor.bg/bg/articles/eksploziya-v-restorant-v-shtata-ontario-raneni-sa-15-dushi", "text": "Според доклади на местни медии, експлозия е настъпила в индийски ресторант в канадския град Мисисага, щата Онтарио, в четвъртък вечер, предава Sputnik. Поне 15 души са предполагаемите ранени, като някои имат и проникващи травми. Улиците в района са блокирани и местните власти са започнали разследване на инцидента. Местните медии докладват, цитирайки парамедици, че поне трима души са пострадали от сериозни наранявания и са заведени в спешното отделение в Торонто в критично състояние. „Парамедиците са транспортирали 15 пациенти от ресторант „The Bombay Bhel“ в Мисисага. 3 пациента са закарани в спешно отделение с критични наранявания от експлозията“, съобщиха в пост в социалната мрежа „Туитър“ от Регионалната парамедицинска служба.", "date": "2018.05.25", "title": "Експлозия в ресторант в щата Онтарио, ранени са 15 души"}
