{"url": "https://www.faktor.bg/bg/articles/snayperist-ot-armiyata-ni-postavi-rekord-napravi-nevazmozhen-izstrel", "text": "Снайперист от Българската армия се отличи с уникален изстрел, поставяйки рекорд. В състезание за военни снайперисти от НАТО, с участието на 19 нации, военнослужещият от 31-ви механизиран батальон ефрейтор втори клас Крум Хаджипетков прави точен изстрел на километър и половина с пушка, подпряна на раницата му и с една ръка по мишена 50 см на 1 м. Постижението му е обявено за рекорд, тъй като стандартното разстояние за стрелба по такава мишена е от 200 м до километър. При стрелба на най-къса дистанция от 106 м ефрейтор Хаджипетков вкарва три куршума в една дупка - набити един в друг. Според закона на балистиката се счита, че това е невъзможно. В Германия, където се провежда състезанието, ефрейтор Хаджипетков стреля на 830 м и на малко над 1 км с различни оръжия. Уникалното при изстрела му на 1,5 км е, че той стреля с пушка, подпряна на раницата му и с една ръка. Преди тази стрелба има крос от 21 км тичане със снаряжение и раница с пясък - общо около 25 кг.   На практика има цял куп неща, които пречат на точността за такава стрелба и въпреки това той реализира рекорд. На това разстояние стрелят още американци, холандци, финландци и др. Само българският снайперист обаче успява да уцели мишената и то още с първия изстрел. При толкова далечни изстрели се вземат предвид много показатели, дори въртенето на Земята и въздушните течения. Най-голямо влияние има вятърът. Той е най-непредвидим и може да духа от няколко посоки с различни скорости. В момента на изстрела на българина има сравнително лек вятър.   Финландец наблюдава и потвърждава попадението в мишената на 1,5 км, а германец изчислява разстоянието с прецизен лазерен далекомер и дава останалите специфични данни и замервания. Те двамата се подписват за рекорда, който българинът постига при стрелбата, съобщава \"Дарик\". Ефрейтор Хаджипетков е стрелял на най-къса дистанция - на разстояние 106 м, където вкарва три куршума в една дупка - набити един в друг. Това според закона на балистиката по принцип се води, че е невъзможно. На 252 м вкарва три куршума в обем от десет стотинки. На 500 м и малко над тях уцелва топче за тенис на маса. На 800 м уцелва портокал в центъра. Над 1 км е по стандартна мишена.   Ефрейтор Крум Хаджипетков признава, че да бъде снайперист е детската му мечта.  Още когато е бил на 7 години е искал да уцели капачка от бутилка, но не е знаел как да стреля. Тогава той стреля със спортна пушка с оптика с четирикратно увеличение, което е много малко.   Стреля по капачката на 50 м. Измисля си начин да стреля и успява да я уцели  с първия изстрел. Още пазя тази капачка и това ме мотивира да стана снайперист, спомня си днес ефрейтор Хаджипетков.", "date": "2018.09.21", "title": "Български рекорд в НАТО: Снайперист от армията ни направи \"невъзможен\" изстрел"}
{"url": "https://www.faktor.bg/bg/articles/novini/balgariya/iskren-veselinov-pridobivaneto-na-tets-varna-ot-dogan-e-dobre-obmislena-politicheska-provokatsiya", "text": "Предстоящите европейски избори ще бъдат идеолоигически – дали Европа ще бъде на нациите или Европа на бюрократите. Това обяви в студиото на БНТ депутатът от ВМРО и зам.-председател на ПГ на Обединени патриоти Искрен Веселинов. Той коментира и горещата тема с каква позиция трябва да излезе България по повод наложените санкции на Унгария от Брюксел. Веселинов отново потвърди твърдата позиция на ОП, че те са категорично против тези санкции, а такава позиция е била изразена и по време на едно от оперативните заседания на Министерски съвет.  Нашият евродепутат Ангел Джамбазки гласува против прилагането на санкции срещу Унгария. ОП също са срещу наказанието. Но тук не става дума за Орбан, а за две тенденции в ЕС . От една страна – държавите трябва да запазят от своя национален суверенитет, което и ние споделяме, за разлика от идеята на либералите, които искат да запазят ЕС на бюрократите. Това е първият идеологически сблъсък в ЕП – между псевдолибералните страни, които се опитват да се разправят с националномислещите. В този смисъл ние нямаме за цел да правим ореол на Виктор Орбан. Тук става дума за тенденция – да се спазва националния интерес, а не да се робува на бюрократичното управление, аргументира позицията на патриотите Веселинов. Помолен да коментира какъв знак е придобиването на ТЕЦ-Варна от почетния председател на ДПС Ахмед Доган, патриотът бе лаконичен:  Това за мен е една добре обмислена политическа провокация. Говореше се, че зад ТЕЦ –Варна стои ДПС и сега вече беше осветено, че основна енергийна мощност се контролира от политическа сила, натоварена с най-много корупционни практики. Няма случаи, в които ДПС да е в управлението на странат и да не се сблъскваме с корупционни практики. Искрен Веселинов въпреки това смята, че управлението върви в правилната посока и това се вижда от увеличението на доходите.", "date": "2018.09.21", "title": "Искрен Веселинов: Придобиването на ТЕЦ-Варна от Доган е добре обмислена политическа провокация"}
{"url": "https://www.faktor.bg/bg/articles/novini/balgariya/brozheniya-i-zhiva-veriga-posreshtnaha-mitnicharite-vav-vinzavoda-na-minyu-staykov", "text": "Брожения и живи вериги по ж. п. линията бяха образувани в петък около винзавода на Миню Стайков в Карнобатско срещу акция на Агенция \"Митници\", предадоха регионалните медии. Най-големият завод за преработка на грозде в Бургаска област – \"Винпром Карнобат\", край с. Церковски, е блокиран от стотици работници, към които се очаква да се присъединят семействата им, както и останалите им колеги, които не са на смяна, съобщи Флагман. Причина за броженията е запечатване на помещения в завода на арестувания бизнесмен Миню Стайков от страна на Агенция \"Митници\" заради сериозни нарушения на данъчното законодателство. \"Агенция „Митници\" е извършила проверка на данъчни складове в района на Карнобат за производство на алкохолни напитки. Констатирани са множество нередности по Закона за акцизите и данъчните складове, във връзка с което ще бъдат предприети действия за обезпечаване на доказателствата чрез запечатване на обектите при първоначален срок от 48 часа, съгласно реда на ДОПК. Мярката може да бъде продължена с определение от компетентния съд\", казаха от ведомството. \"Около 15 часа днес в района е пристигнала жандармерия, която насила е принудила хората да напуснат работните си места и да излязат навън, за да не пречат на служители от Агенция „Митници” да влязат в завода за производство на алкохол\", съобщава Флагман. Според изданието близо 2/3 от населението в общината работи във фирмите, свързани с бизнесмена Миню Стайков – винзаводите и лозарството, както и в обработката на земеделска земя и производство на брашно. Сега е и най-активният период на работа на съораженията във връзка с гроздобера. На 8 септември Специализираният наказателен съд остави в ареста собственика на \"Винпром Карнобат\" Миню Стайков, братът на жена му Белун Хазърбасанов и Иван Димитров, син на кмета на Карнобат. Тримата са обвинени за участие в организирана престъпна група за производство на цигари без бандерол, данъчни престъпления и пране на пари. Миню Стайков има обвинение и за укриване на данъци за над 1 млн. лева. Те бяха задържани при полицейска акция, започнала преди повече от месец с разкриването на нелегална фабрика за цигари в Карнобат. За участие в същата тази група се издирва и синът на Миню Стайков - Стайко Стайков.", "date": "2018.09.21", "title": "Брожения и жива верига посрещнаха митничарите във винзавода на Миню Стайков"}
{"url": "https://www.faktor.bg/bg/articles/novini/balgariya/sinditsite-na-ktb-se-zakaniha-da-varnat-240-mln-leva-po-zakona-peevski", "text": "Синдиците на КТБ са завели дела по закона \"Пеевски\" с цел да възстановят около 240 млн. лв. от т. нар. вторичното разграбване на фалиралата банка. През пролетта те дадоха обещание, че ще върнат 1.4 млрд. лв. по силата на нормативния акт. В петък Ангел Донов и Кристи Маринова по своя инициатива направиха равносметка за изтеклия шестмесечен период, в който двамата имаха възможност да реактивират заличени обезпечения, свързани главно с прихващанията по кредити след затварянето на трезора по време на квестурата през 2014 г. Те се отчетоха пред обществеността, защото считат това за свое \"морално и професионално задължение\".", "date": "2018.09.21", "title": "Синдиците на КТБ се заканиха да върнат 240 млн. лева по закона \"Пеевски\""}
{"url": "https://www.faktor.bg/bg/articles/kremal-deklarativno-kam-zapada-rusiya-nyama-da-se-mesi-v-izborite-v-bosna", "text": "Руският външен министър Сергей Лавров заяви, че Москва не иска да се меси в изборите следващия месец в етнически разделената Босна, където Русия запазва силно влияние сред сръбското население, предаде Асошиейтед прес. Лавров заяви днес след разговори с официални представители в Сараево, че Русия ще уважи резултата от парламентарните избори на 7 октомври, независимо какъв е той, предава БТА. Анализатори предупредиха, че посещението на Лавров може да бъде възприето като подкрепа за националистическия сръбски президент Милорад Додик. След Сараево Ларов замина за главния град на босненската Република Сръбска Баня Лука, където беше посрещнат от хиляди хора.", "date": "2018.09.21", "title": "Кремъл декларативно към Запада: Русия няма да се меси в изборите в Босна"}
{"url": "https://www.faktor.bg/bg/articles/avtobus-na-gradskiya-transport-plamna-na-patya-v-sofiya", "text": "Автобус на градския транспорт се е запалил в движение в района на метростанция „Ал. Малинов“ в столичния квартал „Младост“. Сигналът е подаден около 19 часа, съобщават от МВР.  Возещите се пътници в автобуса са слезли, няма пострадали. Екипи на пожарната служба са погасили огъня. По първоначални данни се касае за техническа неизправност.", "date": "2018.09.21", "title": "Автобус на градския транспорт пламна в движение в София"}
{"url": "https://www.faktor.bg/bg/articles/novini/balgariya/koshmaren-trafik-golyamoto-patuvane-zapochna", "text": "Хиляди българи се готвят да пътува през следващите три почивни дни. А вече стана традиция трафикът в столицата да става кошмарен. Тежкото и тромаво движение на излизане от София опъна нервите на редица шофьори.  Огромни задръствания се образуваха и на двете основни магистрали. Задръстването на „Тракия“ стартира още преди обяд, а на „Хемус“ тапите започнаха да се образуват следобяд. На българо-гръцката граница на ГКПП Кулата трафикът е интензивен на вход и изход за товарни автомобили. При българо-румънската граница на ГКПП Дунав мост-Русе и ГКПП Оряхово движението също е интензивен на изход от камиони.", "date": "2018.09.21", "title": "Кошмарен трафик: Голямото пътуване започна"}
{"url": "https://www.faktor.bg/bg/articles/mitnichari-zapechatoha-zavodite-na-bosa-na-karnobatska", "text": "Агенция „Митници\" запечатва данъчните складове за производство на алкохолни напитки в района на Карнобат, съобщи Би Ти Ви. При проверка на митничарите са констатирани редица нарушения по Закона акцизите и данъчните складове. За да бъдат събрани доказателства, от Агенция „Митници” затваря обектите за първоначален срок от 48 часа, който може да бъде удължен. По-рано днес служители на „Винпром Карнобат” сигнализираха, че не ги допускат до работните им места. Те организират протест срещу затварянето на завода.", "date": "2018.09.21", "title": "Митничари запечатаха заводите на боса на \"Карнобатска\""}
{"url": "https://www.faktor.bg/bg/articles/tereza-mey-ogorchena-ot-es-tryabva-da-ni-uvazhavate", "text": "Европейският съюз трябва да третира Великобритания с уважение по време на преговорите за Брекзит. Това подчерта британският премиер Тереза Мей, след като останалите европейски лидери на практика отхвърлиха нейния план за „меко” излизане от евросъюза, предаде Би Ти Ви.  В официално обръщение на „Даунинг Стрийт” тя обяви, че „не е приемливо” да се блокира предложението на Лондон без да се предлага ясна алтернатива. „Няма да пренебрегна резултатите от референдума и няма да допусна разпадане на страната ми”, подчерта тя.  Сред проблемните области са както икономическите отношения, така и границите между Ейре (в ЕС) и Северна Ирландия (в състава на Великобритания). Брюксел предлага Северна Ирландия да остане в митническия съюз и единния пазар, но според британското правителство това би означавало отделяне на територия от Обединеното кралство.  Ако не се стигне до споразумение, на 29 март 2019 г. Великобритания ще се отдели от ЕС без регламентирани отношения със съюза в търговията, трудовата мобилност и ред други сфери – развитие, което Брюксел не желае, но според специалисти ще удари многократно по-тежко Лондон.", "date": "2018.09.21", "title": "Тереза Мей  изригна срещу лидери на ЕС: Трябва да ни уважавате..."}
{"url": "https://www.faktor.bg/bg/articles/aleksandar-simov-obarka-cherveniya-elektorat-bsp-nyama-pozitsiya-za-ungariya-vse-oshte-diskutirame", "text": "В горещ диспут в студиото на бТВ депутатът от БСП Александър Симов коментира каква трябва да бъде българската позиция в сблъсъка Орбан-Европейски съюз. На въпрос трябваше ли да се разрази такава политическа буря у нас по въпрос, засягащ дали да има санкции срещу Унгария, Симов заяви: \"Няма политическа буря заради позицията на една или друга страна, защото това е суверенно право. Политическата буря се разрази, защото днес станахме свидетели на едно ярко изметване на Борисов по тази позиция. Тук е в подкрепа на Орбан, а от Залцбург обяви, че няма правно основание. Значи излиза, че правителството се събира на кръчмарски разговори без никакво правно основание. Като в Ганкиното кафене.\" \"Създава се усещането, че тук сме твърди орбанисти, а навън - нямало основание. Мен ме интересува позицията на Бойко Борисов, а не гласуването на депутатите на ГЕРБ в Европейския парламент\", каза Симов.  На въпрос дали БСП има една и съща позиция у нас и в ЕП, Александър Симов заяви, че партията още не е готова с обща позиция и че Сергей Станишев е подкрепил санкциите заради унгарските социалисти, които са опозиция на Орбан.  \"В момента трябва да дискутираме каква да е позицията на БСП\", призна депутатът от БСП. Само представителят на ДПС подкрепи санкциите. Имрен Мехмедова, заяви, че евродепутатите на движението гласуваха \"за\" санкции срещу Унгария, защото в тази страна се нарушавали европейските ценности. Според Мехмедова, управляваащите в България гласували така, за да запазят коалицията. \"За нас е важно каква позиция ще заеме България, дали се връща назад във времето или запазва европейските ценности\", добави тя..", "date": "2018.09.21", "title": "Александър Симов съвсем обърка червения електорат: БСП още нямала позиция за Унгария"}
{"url": "https://www.faktor.bg/bg/articles/politsiyata-zadarzha-desetima-siriytsi-kray-vakarel", "text": "Полицейска операция срещу нелегалната миграция бе проведена на автомагистрала \"Тракия\" в близост до отбивката за Вакарел. По информация на БНР са задържани 10 сирийски граждани, сред които има и 2 деца. В момента тече проверка дали чужденците са нелегално пребиваващи в страната или имат издадени документи от някои от центровете за бежанци у нас. Мигрантите са пътували в посока столицата.", "date": "2018.09.21", "title": "Полицията задържа десетима сирийци край Вакарел"}
{"url": "https://www.faktor.bg/bg/articles/recheno-storeno-manolova-vnese-v-prokuraturata-signal-sreshtu-kmeta-na-hitrino", "text": "Прокуратурата ще се ангажира с провеждането на проверка по отношение на средствата, които директно са постъпвали в Община Хитрино. Това каза пред журналисти омбудсманът Мая Манолова след като внесе сигнал в Прокуратурата срещу кмета на Хитрино Нурадин Исмаил, предаде агенция „Фокус“.  „С Христо Григоров внесохме до главния прокурор всички документи и протоколи за това как са изразходвани парите на гражданите от дарения на гражданите“, обяви тя. „Не можем да допуснем да има сянка на съмнение върху нито една стотинка от парите на хората в знак на солидарност“, коментира Мая Манолова.  „Жалби по отношение изразходването на средствата от сметката с дарения на българските граждани няма. Те бяха за обзавеждане и уреди. Ние настояхме хората сами да решават какви да бъдат уредите и от коя фирма“, посочи тя.  „Споделих притеснения и тревоги на жители, според които са извършвани ремонти на сгради, които не са пострадали и необитаеми такива. А в същото време не са извършвани ремонти на пострадали сгради или са започнати и не са довършвани“, заяви омбудсманът.  „Подадоха се близо 70 жалби. Има огромно недоволство. Хората искат пълна прозрачност и щателна проверка за това как са изразходвани средствата, вложени в ремонти в Хитрино“, обяви Мая Манолова.  „Средствата са за новите 13 къщи, от които 4 не са готови и хората ще посрещнат зимата във фургони, както и за строително-монтажни работи“, уточни тя.  „Най-големите притеснения и възражения са от начина, по който са правени строително-монтажните работи и как са изразходвани 5 млн. лева от социалния фонд за Хитрино“, каза още Манолова.", "date": "2018.09.21", "title": "Речено, сторено: Манолова внесе в прокуратурата сигнал срещу кмета на Хитрино"}
{"url": "https://www.faktor.bg/bg/articles/biznesat-studentite-zavarshili-u-nas-da-vrashtat-pari-ako-ne-rabotyat-v-balgariya", "text": "Българските студенти, приети държавна поръчка, е редно да имат ангажимент да работят след завършването си определено време в родината си, а ако не желаят - да връщат сумата, инвестирана в обучението им или поне част от нея. Това каза днес във Варна Добрин Иванов, изпълнителен директор на Асоциацията на индустриалния капитал в България (АИКБ). Той уточни, че в организацията са изчислили колко е загубила страната ни през последните близо 30 години от това, че обучени младежи - завършили университет или средно специално училище, са я напуснали веднага след дипломирането си. Според Иванов сумата възлиза на близо 25 милиарда лева и тези средства са абсолютно невъзвръщаеми. По думите му тези хора на практика са допринесли за развитието на икономиката и повишаване на брутния вътрешен продукт на други държави, макар че са получили образованието си безплатно у нас. АИКБ предлага реформа в начина на финансиране на университетите, допълни Иванов. По думите му е добре държавата да плаща само за обучение в специалности, за които има реално търсене на пазара на труда. Иванов допълни, че предложението младежите да работят поне известен период в родината си, не означава да се ограничава свободата им или правото им на придвижване и работа. Всеки има право да имигрира, но и държавата има право да си търси направените инвестиции за образование, обясни Иванов. Във Варна днес изпълнителният директор на АИКБ участва в дискусионен форум, посветен на съвременните бизнес модели и форми на труд в условията на дигитализация и глобализация. Домакин и организатор на срещата бе Икономическият университет в крайморския град. В дискусиите се включиха и представители на Европейския икономически и социален комитет.", "date": "2018.09.21", "title": "Държавата вложила в обучение на студенти 25 млрд., които са напълно невъзвръщаеми"}
{"url": "https://www.faktor.bg/bg/articles/bryuksel-chaka-pozitsiya-na-balgariya-za-rumanskata-transgaz", "text": "Еврокомисията иска да чуе становището на България и на други заинтересовани страни за поетите от румънската компания \"Трансгаз\" ангажименти във връзка с опасенията относно свободния приток на газ. Това става ясно от разпространено днес съобщение на ЕК. Целта на ангажиментите е да стане възможен износът на природен газ за други страни членки на ЕС, най-вече България и Унгария. \"Потребителите на природен газ в цяла Европа трябва да се ползват от преимуществата на един равнопоставен и конкурентоспособен единен европейски енергиен пазар. Ние проверяваме дали предложенията на \"Трансгаз\" ще насърчат свободния приток на природен газ към пазарите в Южна Европа на конкурентни цени, по-специално при свързването на Румъния със съседите й България и Унгария. Искаме да чуем мнението на заинтересованите страни, преди да вземем каквото и да било решение\", заяви комисарят по конкуренцията Маргрете Вестагер. След разследване, започнало през юни 2017 г., ЕК се опасява, че \"Трансгаз\" - контролираният от държавата румънски оператор на газопреносната инфраструктура, може да е нарушил правилата на ЕС за конкуренцията чрез ограничаване на износа на природен газ от северната ни съседка. \"Трансгаз\" е румънският аналог на българската \"Булгаргаз\". Антитръстовото разследване проверява дали румънската компания е прилагала стратегия за ограничаване на износа на газ от Румъния към други страни членки по няколко начина, в т.ч. чрез използването на такси за пренос чрез интерконекторни връзки, недостатъчно инвестиции; отлагане на изграждането на нужната за износ на газ инфраструктура и необосновани технически аргументи като претекст за спиране или оправдаване на закъснения при износ. Това противоречи на целите на ЕС в сферата на енергетиката за европейски вътрешен пазар за природен газ. Подобно поведение – ако има такова – нарушава европейските правила за конкуренцията, които забраняват злоупотребата с водеща позиция на пазара. Поради опасенията на ЕК, \"Трансгаз\" предложи да поеме ангажименти, които биха позволили за първи път износа на значим от търговска гледна точка експорт от Румъния. Ето какво предлага компанията: - увеличаване на капацитета за износ от 0.1 милиард на 4 милиарда кубика годишно на точките, където се намират интерконекторите с България и Унгария, и гарантиране на количество като минимален твърд капацитет, който не може да бъде нарушаван; - гаранция, че предложението за тарифите до румънския национален енергиен регулатор АНРЕ няма да допуснат дискриминация между износа и вътрешните тарифи; - въздържане от използването на каквито и да било други средства за нарушаване на износа. Тези ангажименти остават в сила до края на 2025 г. и специален попечител ще има задачата да наблюдава изпълнението им. След като получи мненията на всички заинтересовани страни, Брюксел ще реши дали тези ангажименти означават, че са предприети мерки заради изразените опасения. ЕК има правото да реши те да имат законова сила за \"Трансгаз\" в съответствие с антитръстовите правила на ЕС. Ако ангажимените бъдат нарушени, Комисията може да наложи глоба в размер на 10% от оборота на компанията. При това няма да има необходимост от доказване, че са нарушени европейските антитръстови регулации.", "date": "2018.09.21", "title": "Брюксел чака позиция на България за румънската \"Трансгаз\""}
{"url": "https://www.faktor.bg/bg/articles/kzk-inerkom-izliza-ot-biznesa-s-fotovoltaitsi", "text": "Фирмата на Гинка Върбакова - \"Инерком България\", уведоми КЗК, че в нейното портфолио вече няма фотоволтаици. „Днес, 21 септември 2018 г., „Инерком България“ ЕАД, след значителна промяна в обстоятелствата и отстраняването на всички предпоставки и изразени опасения от Комисията за защита на конкуренцията по предстоящата концентрация, подаде в Комисията ново уведомление по реда на чл. 79, ал. 1 от ЗЗК. В групата на“ Инерком“ беше извършено преструктуриране, в резултат на което дружествата-производители на електрическа енергия от фотоволтаични централи, не са част от портфолиото й. Планираната концентрация ще бъде осъществена въз основа на договора за покупка на акции, сключен на 23 февруари 2018 г. между „ЧЕЗ“ а.с. и „ЧЕЗ Бългериън Инвестмънтс“ БиВи  от една страна, като Продавачи, и „Инерком България“ ЕАД като Купувач. Надяваме се на бързо решение от страна на КЗК след отстраняването на установените от Комисията предпоставки за създаване на концентрация“, се казва в съобщението, разпратено до медиите от фирмата на Върбакова, която предизвика огромно напрежение покрай покупката на активите на ЧЕЗ в България. В същото време дружеството \"Инерком България\" ЕАД е подало в Комисията за защита на конкуренцията (КЗК) ново уведомление, че планира да купи българския бизнес на чешката компания ЧЕЗ, се казва в съобщение на \"Инерком\". В средата на юли антимонополният регулатор забрани сделката заради опасения за концентрация, която ще окаже влияние на пазара на електроенергия. Причината за това заключение беше, че както дружество от групата \"Инерком\", така и дружества, собственост на ЧЕЗ, произвеждат и търгуват с ток от фотоволтаици.", "date": "2018.09.21", "title": "\"Инерком\" излиза от бизнеса с фотоволтаици"}
{"url": "https://www.faktor.bg/bg/articles/byorn-borg-izbra-grigor-dimitrov-da-otkrie-turnira-leyvar-kap", "text": "Григор Димитров ще открие тазгодишното издание на турнира „Лейвър Къп“ в Чикаго. Капитанът на Отбора на Европа Бьорн Борг избра българина за първата среща в петък. Мачът е от 21:00 часа, а съперник на Димитров е Франсис Тиафо. Първата ни ракета вече има победа срещу младия американец тази година на „Мастърс“ турнира „Роджърс Къп“ с 2:1 сета в Торонто, Канада. Гвоздей на вечерта определено ще е мачът на двойки, който започва в 05:00 часа. Роджър Федерер и Новак Джокович сформират звезден тандем срещу Кевин Андерсън и Джак Сок. Днес всеки успех ще носи по една точка на победилия отбор. В събота успехът ще се оценява с две точки, а в неделя – с три. Ако се стигне до равенство при точките, ще се играе решителен мач на двойки.", "date": "2018.09.21", "title": "Бьорн Борг избра Григор Димитров да открие турнира „Лейвър Къп\""}
{"url": "https://www.faktor.bg/bg/articles/sport/svetat/prez-tozi-sezon-favoritite-za-krayniya-uspeh-v-shampionska-liga-sa-naistina-mnogo", "text": "Същинската фаза в Шампионската лига за сезон 2018/2019 вече стартира. За съжаление на мнозина, през този сезон няма да видим българско участие в груповата фаза. Въпреки това очертаващите се битки няма да ни оставят да скучаем. Очакванията са за изключително оспорван турнир, в който силите на топ фаворитите изглеждат почти изравнени. Ако в предишните сезони можеше да се предскаже кои ще са двата тима на финала или пък четирите полуфиналисти, то сега подобни прогнози изглеждат немислими. Очаква ни силен сезон в най-комерсиалния европейски клубен турнир, а фаворитите за крайната победа не са един или два.  Битките от груповата фаза на надпреварата тепърва предстоят, като всяка една от тях може да проследите на живо в платформата на Betfair. Нека разгледаме по двойки всяка една група, след което да видим кои отбори са смятани за топ фаворити.   Групи A и B  В първата група в шампионата са събрани тимовете на Атлетико Мадрид, Борусия Дортмунд, Монако и Брюж. Няма спор, че битката за първите 2 места ще се води между първите 3 тима, като Монако остава някак по-назад от Атлети и Борусия. През последната година “монегаските” загубиха своя устрем, който ги класира на полуфинал в надпреварата през сезон 2016/2017, така че Атлетико Мадрид и Борусия Дортмунд са изявените фаворити в тази група.  Група B на надпреварата е една от най-оспорваните. Букмейкърът Efbet дава най-големи шансове за успех в нея на Барселона, но освен това там се подвизават още Интер и Тотнъм. Очаква се те да спорят за втората позиция, а четвъртият тим ПСВ Айндховен е в ролята на аутсайдер.  Групи C и D  Една от най-тежките групи определено е група C. В нея място намериха Ливърпул, Наполи, ПСЖ и Цървена Звезда. Тук няма спор, че първите 3 изброени тима ще си оспорват лидерските позиции, а сръбският гранд ще играе ролята на тим, който ще обърква планове. Мнението на много спортни анализатори, сред които и тези от  , е, че това е най-трудната група, но не само заради присъствието на три гранда, но и заради участието на Цървена Звезда. Сърбите има какво да покажат, след като са в подем през последните години и дори да не стигнат до класиране напред, могат да вземат точки от всеки един от останалите отбори.  В четвъртата група на турнира са събрани доста равностойни тимове. Там са Галатасарай, Порто, Шалке 04 и Локо Москва. Тук трудно можем да определим топ фаворит. Турските тимове по традиция играят силно у дома и ако Галатасарай спечели трите си домакинства плюс още точки навън, то има реални шансове да излезе от групата. Порто и Шалке изглеждат най-сериозните претенденти за другото място.  Групи E и F  Байерн Мюнхен е големият фаворит в група E на Шампионска лига, след като се падна заедно с отборите на Аякс, АЕК Атина и Бенфика. Немският гранд определено не би трябвало да има проблеми в тази група и най-нормалното нещо в нея е да я спечели, като е възможно да го направи дори с пълен актив от точки.  В следващата група Ман Сити е сочен за фаворит, което е в рамките на логичните анализи, понеже другите тимове там са Лион, Шахтьор Донецк и Хофенхайм. Ако първото място изглежда ясно, то битката за втората позиция ще е жестока.  Групи G и H  Шампионът от последните 3 сезона на турнира Реал Мадрид се падна в група G. Там са още ЦСКА Москва, Виктория Пилзен и Рома. Като се има предвид класата на Реал и Рома, то едва ли ще видим изненада тук.  В последната група също е доста интересно. Там за първите 2 места ще се борят с всички сили тимовете на Ювентус, Валенсия и Ман Юнайтед. Другият тим в групата е швейцарският Йънг Бойс, който не е сочен сред фаворитите в нея, но въпреки това има какво да демонстрира в мачовете си. Несъмнено и тук битката ще бъде голяма.  Кои са фаворитите за титлата?  Представа за шансовете на различните отбори за финалния успех в Шампионска лига през този сезон всеки може да си направи с преглед на оценките в букмейкърските сайтове. Освен разнообразните коефициенти, потребителите могат да вземат  , който е в различни варианти и се предлага за нови и съществуващи клиенти. Чрез него потребителите могат да добавят повече средства за залози на мачовете от Шампионска лига. Освен това има и опции за избор на финалния победител в надпреварата.  Основният фаворит за трофея е Манчестър Сити, но анализаторите смятат, че това се дължи на лесната група, в която попадна английският шампион. Истинската оценка може би ще видим чак на осминафиналите. Другите изявени фаворити са отборите на Барселона, Ювентус, Байерн Мюнхен, Ливърпул и Реал Мадрид. Оценките за тези тимове са почти изравнени, както и класите им. Тук отново можем да посочим, че Байерн Мюнхен, а защо не и Реал Мадрид, попаднаха в леки групи, в които едва ли ще имат проблеми. Далеч по-различна е ситуацията за Барса, Юве и Ливърпул, но въпреки това тимовете имат нужната класа да стигнат до финала. Ливърпул го направи в миналия сезон, но загуби, Юве сега разполага с Роналдо и ще се стреми към трофея, а Барселона има амбицията да се поправи за пропуснатите шансове в турнира през последните години.  ПСЖ и Атлетико Мадрид са други тимове, които следват основните лидери за титлата. Със сигурност и тези два тима са с големи амбиции за успех. Онлайн букмейкърът bet365 нарежда на доста по-задна позиция отбори като Ман Юнайтед, Интер, Рома и Борусия Дортмунд. Непостоянството в тяхната игра и представянето им е главната причина за това, но няма съмнение, че тези отбори могат да се справят с всеки.  Дори да оставим настрана отборите с ниски шансове за триумф в Шампионска лига този сезон и вземем само главните фаворити, пак сме изправени пред много труден избор. През този сезон силите са изравнени и различни европейски грандове, от различни държави ще се борят за финалната победа. През миналия сезон не липсваха и изненадите, като малко хора очакваха Ливърпул да стигне финал, а още по-малко смятаха, че Рома може да е един от полуфиналистите. Нека изчакаме и да видим дали ще има изненади през новия сезон или топ фаворитите ще оберат овациите и ще си оспорват трофея в последните фази на турнира. Едно е сигурно - очакват ни много зрелищни мачове с марката Шампионска лига.", "date": "2018.09.21", "title": "През този сезон фаворитите за крайния успех в Шампионска лига са наистина много"}
{"url": "https://www.faktor.bg/bg/articles/sasho-donchev-se-otkaza-predsrochno-ot-shefskiya-post-v-balgarska-stopanska-kamara", "text": "Председателят на управителния съвет на Българската стопанска камара (БСК) Сашо Дончев, чийто мандат на поста изтича след година, напуска работодателската организация. Това съобщава вестник \"Сега\", чийто издател е Дончев. Като причина той изтъква \"ниската и дори нулева ефективност\" от дейността на камарата, посочи \"Дневник\". След кончината на дългогодишния изпълнителен председател Божидар Данев на поста му беше избран собственикът на радио \"Дарик\" Радосвет Радев. Изборът на нов изпълнителен председател и последните решения на управителния съвет на БСК също са допринесли за решението на Дончев, тъй като според него те ще доведат до продължаване на конформизма в поведението на БСК спрямо публичната администрация в ущърб на интересите на предприемачите в България и в полза на политически назначените бизнесмени. \"Моят път е друг и аз се надявам да си намеря добра компания по него\", заявява досегашният председател на УС на работодателската организация в писмо до БСК. На сайта на камарата е посочено, че Дончев е освободен като председател на управителния съвет след оставка, но остава негов член. Той беше начело на управителния съвет от 2011 г. до 20 септември.", "date": "2018.09.21", "title": "Сашо Дончев се отказа предсрочно от шефския пост в Българска стопанска камара"}
{"url": "https://www.faktor.bg/bg/articles/sadat-razreshi-sadebno-tehnicheska-ekspertiza-za-dobiva-na-gaz-kray-general-toshevo", "text": "Варненският административен съд е дал възможност на дружеството \"Русгеоком БГ\" и Районната инспекция по околната среда и водите във Варна да посочат специалисти, които да извършат комплексна съдебно-техническа експертиза на евентуалното въздействие върху околната среда при разработване и усвояване на газовото находище \"Спасово\" в блок \"Добрич\". Това се казва в съобщение на съда след заседание по казуса, преведено на 18 септември. Освен това съдът е разрешил и събирането на документи с доказателствена стойност по делото, които в момента се намират в трети страни. Административното дело е образувано по жалба на \"Русгеоком БГ\" против решение на директора на РИОСВ – Варна, по оценка за въздействието върху околната среда. То е издадено на 1 февруари т.г. и с него не е одобрено осъществяването на инвестиционно предложение за разработване и усвояване на находището \"Спасово\" в блок \"Добрич\". В него са включени четири участъка за проучване и добив на газ - \"Рогозина\", \"Чернооково\", \"Калина\" и \"Рогозина изток\". Още в края на януари т.г. Експертният екологичен съвет към РИОСВ - Варна, излезе с отрицателно становище по повод инвестиционното намерение на \"Русгеоком БГ\" за добив на газ. Тогава Тодор Колев, председател на експертния съвет, обясни, че мотивите за решението са свързани основно с опасността от замърсяване на водоносните хоризонти, тъй като в района има три сондажа на ВиК - Добрич, които се използват за питейни нужди. Според Колев не е било изяснено и как би била отстранена евентуална авария, ако се стигне до замърсяване на водата в района. Оповестеното пак по същото време становище на Басейнова дирекция гласеше, че има несъответствие между инвестиционното предложение на \"Русгеоком БГ\" и плановете за управление на водния хоризонт. На 17 декември м.г. с голямо мнозинство жителите на Генерал Тошево решиха да не се добиват нефт и газ на територията на общината. На местен референдум, проведен тогава, близо 97% от гласувалите казаха \"да\" на предложението общинският съвет да не одобрява такива проекти. Допитването беше инициирано от кмета Валентин Димитров във връзка с плановете на \"Русгеоком БГ\" да добива природен газ в региона, след като инвестиционното предложение на компанията срещна масов отпор от местните хора по време на обществените обсъждания. Официалното решение на директора на РИОСВ – Варна, за инвестиционното намерение на \"Русгеоком БГ\" ЕАД беше оповестено на 1 февруари т.г. Според него докладът по оценка за въздействието върху околната среда не съдържа категорични данни и обосновани изводи, които да доказват по недвусмислен начин липсата на риск за здравето на хората в няколко аспекта, сред които при аварии в случай на природни бедствия. Именно това решение бе обжалвано от \"Русгеоком БГ\" пред Административния съд във Варна, а ход на делото бе даден през май. Проектът на \"Русгеоком БГ\", чийто индиректен собственик са собственикът на \"Овергаз инк\" Сашо Дончев и семейството му, предвижда добив на природен газ от находище \"Спасово\". (източник: Дневник)", "date": "2018.09.21", "title": "Съдът разреши съдебно-техническа експертиза за добива на газ край Генерал Тошево"}
{"url": "https://www.faktor.bg/bg/articles/vizhte-kakvo-yavlenie-se-poyavi-dnes-nad-nebeto-na-sofiya", "text": "По обяд в столицата можеше да бъде наблюдавано оптичното явление \"хало\". Явлението се дължи на играта на светлината и облаците. Белият кръг възниква в резултат на пречупване и отражение на светлината. Обикновено се образува при студено време, когато ледени кристали, наречени „диамантен прах“, плават във въздуха. Преди метеорологията тези явления са използвани за прогнозиране на времето.", "date": "2018.09.21", "title": "Вижте какво явление беше наблюдавано днес над небето на София"}
{"url": "https://www.faktor.bg/bg/articles/kitay-osiguryava-stipendii-za-petima-studenti-ot-oblast-burgas", "text": "Стипендиите на петима студенти от Бургаска област, които решат да учат в един от общо 106-е университета в китайската провинция Съчуан, ще бъдат осигурени от китайска страна. Това съобщи днес в Бургас заместник-губернаторът на провинция Съчуан Уан Нинг. Той уточни, че подкрепата на българските студенти е за едногодишно обучение и става въпрос за 2019/2020 година. Конкретните специалности ще бъдат договорени и конкретизирани с областният управител на Бургаска област Вълчо Чолаков. По-рано днес двамата подписаха в Бургас Споразумение за сътрудничество и договориха обмен в сферата на бизнеса и търговията, обучението, културата и туризма. Съгласно първоначалните разговори ръководството на провинция Съчуан ще насърчи сфери на обучение свързани с IT технологиите, възобновяемите енергийни източници, чистите енергии. Отчитам като голям успех договарянето на стипендии за наши студенти. Университетите там са част от световните ранглисти, а бургаските младежи заслужават да са част от тях с резултатите, които непрекъснато показват, каза областният управител Вълчо Чолаков. Представители на китайски бизнес фирми и представители от управата на провинция Съчуан представиха в сградата на Областна управа-Бургас изложба с пана показващи живота, традициите и бита на хората в провинцията. Уан Нинг информира, че провинция Съчуан е най-многолюдната в Китай, а нейната площ е колкото Франция.", "date": "2018.09.21", "title": "Китай осигурява стипендии за петима студенти от област Бургас"}
{"url": "https://www.faktor.bg/bg/articles/zoran-zaev-se-sreshtna-sas-zamestnika-na-tramp-skopie-vav-vaztorg", "text": "Окуражаващи послания за договора от Преспа получи македонският премиер Зоран Заев от вицепрезидента на САЩ Майк Пенс на среща във Вашингтон, съобщава вестник \"Слободен печат\". След срещата Пенс е написал в Туитър, че Вашингтон дава силна подкрепа на \"историческия договор от Преспа\", посочва изданието.  Изпълнението на този договор ще осигури по-голяма сигурност в региона, отбелязва Пенс.  Премиерът Заев пък, в своя профил във Фейсбук, написал, че Пенс е поздравил отговорността и решимостта при постигането на договора.   На срещата със Заев Пенс е предал послания от президента на САЩ за подкрепата на Вашингтон за демонстрирания кураж и лидерство в осъществяването на необходимите реформи в страната и за постигнатото споразумение с Гърция, което отваря пътя за членство на Република Македония в НАТО и ЕС.", "date": "2018.09.21", "title": "Зоран Заев се срещна със заместника на Тръмп, Скопие във възторг"}
{"url": "https://www.faktor.bg/bg/articles/vashington-post-makedoniya-e-malka-strana-s-ogromen-ruski-problem", "text": "През последните седмици през Скопие, скромната столица на малка Македония, която е по-малка от Мериленд и има население от едва два милиона души, преминаха редица западни официални лица. Неотдавна страната беше посетена и от американския министър на отбраната Джим Матис, който нарече Македония „надежден партньор по сигурността и даваща ценен принос за световния мир и сигурност“.  Защо се вдига толкова шум? Отговорът е, че на 30 септември гражданите ще гласуват дали да променят името на страната на Северна Македония, за да се сложи край на десетилетия дългогодишен спор със съседна Гърция и да се проправи пътят за членство в Европейския съюз и НАТО. Този избор обаче докосна друга геополитическа надпревара между Запада и Русия, която прави всичко възможно, за да подкопае гръцко-македонското споразумение и с това да блокира разширяването на НАТО.  Това, което е впечатляващо, е разликата в тактиката: докато западните демокрации ласкаят македонците с действия и изявления като тези на Матис и германския канцлер Ангела Меркел, Русия провежда скрита пропагандна кампания, наводнява социалните медии с фалшиви новини и субсидира местни екстремисти, които организират протести.  „Без съмнение, (руснаците) са прехвърлили пари и те, също така, провеждат кампании за по-широко влияние“, каза Матис. Операцията на Москва прилича на тези, които проведе в САЩ, Великобритания и други демокрации преди неотдавнашните избори. Главна характеристика са лъжливите профили в социалните медии, които разпространяват отровни и погрешни информации.  „Ню Йорк таймс“ цитира западни дипломати, според които във Фейсбук се появяват всеки ден десетки нови страници, които искат бойкот на референдума: а някои дори съветват хората да запалят своите бюлетини за гласуване. Те разпространяват лъжи за полицейски действия срещу противници на промяната на името.  Един активист от гражданската общност каза, че снимка на известна певица, която била нападната при битов инцидент, се завъртяла в социалните мрежи с твърденията, че била пребита, докато протестирала. Решителността на президента Владимир Путин да унищожи договора за името, дори и за сметка на приятелските отношения с Гърция, е поучителна.  Македония не граничи с Русия, но е заобиколена от три страни от държави-членки на НАТО. Тя не представлява никаква заплаха за Русия, но нейното влизане в трансатлантическия съюз и европейската общност ще помогне за стабилизиране на исторически нестабилния ъгъл на Европа.  Кампанията на Москва е още едно напомняне, че Путин разглежда отношенията със Запада в съотношение победител-губещ: Всяка придобивка за демокрациите, колкото и да е малка, се счита за смъртна заплаха.  Засега изглежда, че Западът ще надделее. Проучванията показват, че предложението ще мине на референдума, което ще даде на македонския парламент основание за одобряване на необходимите промени в конституцията.  Но независимо от резултата, едно послание от Македония е ясно: Путин продължава да е склонен към подкопаване на Запада и неговите институции, когато и където може.  (източник: БГНЕС)", "date": "2018.09.21", "title": "\"Вашингтон пост\": Македония е малка страна, с огромен руски проблем"}
{"url": "https://www.faktor.bg/bg/articles/bedstveno-polozhenie-kray-poligon-v-germaniya-zaradi-pozhar-sled-strelbi", "text": "Властите в северозападния германски район Емсланд край границата с Холандия обявиха днес бедствено положение заради разрастващ се полски пожар, предизвикан преди две седмици след ракетни тестове на учебен полигон за военни стрелби. В момента се обмисля евакуацията на около 1000 души от две села край Мепен, недалече от границата, съобщи Асошиейтед прес. Пожарникарите се опитват да локализират пожара в блатистия район, използван от германската армия за тренировъчен полигон. Димът над горящия терен се е проточил на 100 км и се вижда дори от сателитни снимки. Обявявайки бедствено положение в зоната, местните власти получават право да поискат помощни екипи и средства от извън региона. Говорителят на военното министерство Йенс Флосдорф каза днес, че ситуацията е „много сериозна“ и се извини за евентуално допуснати грешки. Той съобщи, че германската военна министърка Урсула фон дер Лайен смята за посети  бедствената зона утре.", "date": "2018.09.21", "title": "Бедствено положение край полигон в Германия заради ракетни тестове"}
{"url": "https://www.faktor.bg/bg/articles/maykki-ne-detsa-s-uvrezhdaniya", "text": "Майки на деца с увреждания отбелязаха 120 дни от протестите си в очакване на приемането на законите за хората с увреждания и за личната помощ. \"Зависимата независимост\" - така перифразираха мотото на празника в навечерието на 22 септември майките, които напомниха за крайния срок 1 октомври с пресконференция от палатковия лагер пред парламента. \"Прекарайте три дни с нашите семейства, прекарайте три дни с онкоболен, прекарайте три дни със сляп човек, седнете за три часа в количка и се опитайте да свършите някаква работа. И тогава влезте да гласувате. Сигурна съм, че ще имате друг поглед върху нещата\", разплака се майка на 20-годишно момиче с увреждане, която обяви пред всички, че се чувства изхвърлена от системата, защото се грижи за болно и за здраво дете и  за майка си, а ако не намери човек, който да й помогне, трябва да спре работа, пише Канал 3. При протестиращите майки се отзоваха омбудсманът Мая Манолова и десетина соцдепутати, начело с Корнелия Нинова, както и председателят на социалната комисия в НС Хасан Адемов от ДПС. \"Искам всички да си посипем главите с пепел и да признаем, че сме виновни\", заяви шефът на социалната комисия д-р Адемов пред майките и колегите си от БСП. Той призова заедно да изработят една програма, която да се следва поетапно, защото е ясно, че няма как наведнъж да се решат всички натрупани проблеми при хората с увреждания. Адемов обеща, че веднага след крайния срок за обществено обсъждане на проектозаконите по темата, който е на 26 септември, ще направи възможното за най-бързото придвижване на законопроектите през комисията. И Адемов, и соцлидерката Корнелия Нинова призоваха по този казус парламентът да не се дели на партии и групи. Нинова предупреди още, че ако не се действа бързо с приемането законодателството за хората с увреждания, има риск бюджетната процедура да ги изпревари и промените да останат без гарантираното финансиране.", "date": "2018.09.21", "title": "Майки на деца с увреждания към депутатите: Прекарайте три дни с нас, пък тогава влезте да гласувате"}
{"url": "https://www.faktor.bg/bg/articles/novini/balgariya/psihichno-bolen-ubi-po-brutalen-nachin-kuche-v-blagoevgrad", "text": "Психично болен мъж уби по жесток начин куче в Благоевград. Сигнал за убийството на четириногото е подаден от жители на улица „Трети март” в областния център. Те звъннали на телефон 112 към 15.30 часа в четвъртък. Съобщено е, че минути по-рано нестабилен психически мъж е убил кучето, след като го ритал зверски, а накрая започнал да скача върху него. Веднага на място са пристигнали полицаи, които са установили самоличността на извършителя. Уведомена за случая е и Районна прокуратура-Благоевград. Образувано е досъдебно производство за проява на жестокост и причиняване на смърт на гръбначно животно.", "date": "2018.09.21", "title": "Психично болен уби по брутален начин куче в Благоевград"}
{"url": "https://www.faktor.bg/bg/articles/novini/svyat/v-ukrayna-zabraniha-knigite-filmite-i-pesnite-na-ruski", "text": "Властите в украинската Лвовска област гласуваха закон, с който забраняват всякакви културни продукти на руски език, съобщи РИА Новости. Забраната важи за книги, филми и песни на руски език. Тя ще важи, докато не приключи анексирането на Крим. Мнозинството в Лвовската област използва украински език. В много украински провинции, обаче руският е основен език. Все пак забраната се определя като препоръчителна. Говорителят на руското външно министерство Мария Захарова изрази съжаление, че украинските власти са започнали война с един език. Според нея тези действия са свързани с предстоящите избори в страната.", "date": "2018.09.21", "title": "В Украйна забраниха книгите, филмите и песните на руски"}
{"url": "https://www.faktor.bg/bg/articles/borisov-shte-predlozhi-nov-glaven-sekretar-na-mvr-sled-kato-go-saglasuva-s-prezidenta", "text": "Премиерът Бойко Борисов ще предложи кандидатура за нов главен секретар, след като тя бъде съгласувана първо с президента.  „Това е нещо, което първо ще обсъдя с президента преди каквото и име да се спомене. В удобно за него време, ще го потърся. Ще мотивирам кандидатура, ще сложа няколко имена и вече тогава ще пристъпим към необходимите по закон съгласувателни действия. Системата има нужда от професионализъм, спокойствие. Убеден съм, че той ще погледне държавнически на тази задача. Първо с него ще го обсъдя, за да сме сигурни, че когато пуснем документи за съгласуване, няма да се получи стрес в системата“, заяви Борисов пред журналисти в Габрово. По думите му \"човекът или хората\", които ще предложи на президента за главен секретар на МВР \"и сега са добри професионалисти и ръководят големи структури\".  По-рано днес бившият вече вътрешен министър Валентин Радев открехна завесата, като каза, че шефът на ГДБОП Ивайло Спиридонов и директорът на Главна дирекция \"Национална полиция\" Христо Терзийски са подходящи за поста. Борисов потвърди имената на Спиридонов и Терзийски макар и не в прав текст. \"Кандидатите за поста на главния секретар на МВР „ръководят големи структури и не би трябвало никоя от тях да пробуксува, ако примерно бъде отказано съгласуването“.", "date": "2018.09.21", "title": "Както повелява закона: Борисов ще предложи нов гл. секретар на МВР след съгласуване с президента"}
{"url": "https://www.faktor.bg/bg/articles/novini/balgariya/atlantitsi-karakachanov-do-koga-shte-nalivate-parite-na-balgarite-v-rusiya-za-remont-na-dopotopna-savetska-tehnika", "text": "Атлантически съвет на България изрази остра позиция, с която се акцентира, че превъоръжаването на армията се бави необяснимо, а Министерство на отбраната налива парите на българските данъкоплатци за ремонт на стара и неефективна съветска техника. Ето и пълния текст:", "date": "2018.09.21", "title": "Атлантици: Каракачанов, до кога ще наливате парите на българите в Русия за ремонт на допотопна съветска техника?"}
{"url": "https://www.faktor.bg/bg/articles/borisov-razporedi-otstranyavane-na-darzhavni-sluzhiteli-zaradi-zhurnalisticheski-razsledvane", "text": "Премиерът Бойко Борисов разпореди на министрите да отстранят временно или в отпуск всички държавни служители и експерти, които са споменати в журналистическо разследване на сайта “БиволЪ” за нередности при усвояването на евросредства, докато текат проверките по случая. Това съобщиха от пресслужбата на Министерския съвет. Припомняме, че на 14 септември 2018 г. сигнал по повод същата публикация беше изпратена от вицепремиера Томислав Дончев до главния прокурор, МВР и Комисията за противодействие на корупцията и отнемане на незаконно придобитото имущество (КПКОНПИ), с копие до изпълнителния директор на Изпълнителна агенция \"Одит на средствата от ЕС\".", "date": "2018.09.21", "title": "Борисов разпореди отстраняване на държавни служители, споменати в журналистическо разследване"}
{"url": "https://www.faktor.bg/bg/articles/hristo-gadzhev-nyama-kak-borisov-da-izrazi-balgarskata-pozitsiya-za-ungariya-na-neformalna-sreshta", "text": "Няма как да има изразена българска позиция по отношение на Унгария, защото няма такава точка в дневния ред на съвета в Залцбурт. Това обяви в студиото на Би Ти Ви депутатът от ГЕРБ Христо Гаджев. Трябва да се изработи решение, когато му дойде времето – то трябва да бъде изработено много внимателно, в коeто да изразим и нашата неподкрепа към подобни санкции към Унгария. Но няма как Борисов да изрази позиция на неформална среща в Залцбург, обясни депутатът. По думите му БСП-евродепутатите са гласували различно – в подкрепа и против решението на Европейския парламент (ЕП)да бъдат наложени санкции на Унгария, а други дори не са присъствали, посочи Гаджив и определи подобно поведение като „шизофренно“. Използването от ЕС на инструменти като бухалки е неприемливо. Трябва да се види какъв сигнал дават подобни мерки към европейските граждани и различните политически движения, и какъв заряд дава на антиеропейските движения. Защото има ясни правила, фундаментални, които не трябва да се нарушават. В този смисъл всички обвинения, които са хвърлени към Унгария, трябва да бъдат доказани. Политическият и пряк натиск в ЕП за силово промяна на отношението на Брюксел към другите страни, това само налива брашно в мелниците на антиевропейските формации. Самото решение на ЕП да се започнат санкциите срещу Унгария е дадено на съда, за да се произнесе дали е законосъобразно. Не беше работа на ЕП да взема подобни решения. Нещо повече - това решение може да се окаже лош прецедент, ако докаже съдът, че е нелегитимно, каза на финала Христо Гаджев.", "date": "2018.09.21", "title": "Христо Гаджев: Няма как Борисов да изрази българската позиция за Унгария на неформална среща"}
{"url": "https://www.faktor.bg/bg/articles/tsvetan-tsvetanov-shte-uchastva-v-chestvaniyata-za-denya-na-nezavisimostta-vav-veliko-tarnovo", "text": "Председателят на Парламентарната група на ГЕРБ и зам.-председател на партията Цветан Цветанов ще участва в честванията на 22 септември 2018 г. (събота) във Велико Търново по повод 110-ата годишнина от обявяването Независимостта на България, съобщиха от пресцентъра на ГЕРБ. От 7.30 часа Цветанов ще присъства на празничната Света литургия, която традиционно се отслужва в църквата „Св.40 мъченици”. В 10.30 часа на хълма Царевец с военен ритуал ще бъде издигнато националното знаме, ще бъдат поднесени венци и цветя пред Пирамидата на Независимостта. Малко по-късно председателят на ПГ на ГЕРБ ще се включи и в празничното шествие до паметника „Майка България”. В 12.30 часа Цветан Цветанов ще наблюдава шоу-спектакъла на участниците в XIІ Международен фестивал на военните оркестри. В 15.00 часа Цветанов ще присъства на откриването на реставрирания Багрилов надпис. Официалната празнична програма в Деня на Независимостта ще завърши в 19.30 часа с тържествена заря проверка на площад „Цар Асен І”.", "date": "2018.09.21", "title": "Цветан Цветанов ще участва в честванията за Деня на Независимостта във Велико Търново"}
{"url": "https://www.faktor.bg/bg/articles/mazhat-prostrelyal-politsay-otiva-v-psihiatrichna-klinika", "text": "Софийският градски съд реши мъжът, който простреля полицай, да бъде настанен за изследване в психиатрично заведение за срок до тридесет дни, предаде БГНЕС. Това ще бъде Държавната психиатрична болница в Ловеч. Определението на градски съд обаче може да се обжалва. Защитата, смята, че за това заболяване се налага не допълнително изследване, а провеждане на лечение. „Не е стреляно в полицай, това вече беше… обвинението е за стрелба в полицай, това е единственото обвинение, че стреля и е могъл да убие полицай, не, той можеше да убие мен”, каза майката му Живка. Тя поиска да говори пред медиите да обясни каква е ситуацията. „Разберете неговото състояние, това е едно… развитието на болестта на всеки, аз съм била тук и на психиатри, и психолози казват – всеки го прави, защото имат чувството, че са преследвани, че някои иска да им направи нещо лошо, най-близките им хора са тези, които са най-засегнати”, разказа жената.  Тя каза, че цялата процедура в този специален ден била за неготово хоспитализиране, тоест екипите дошли да го хоспитализират.", "date": "2018.09.21", "title": "Мъжът прострелял полицай - отива в психиатрична клиника"}
{"url": "https://www.faktor.bg/bg/articles/dimitrovgrad-v-shok-otkriha-martva-18-godishnata-silviya", "text": "18-годишната Силвия Петрова, която бе обявена за общодържавно издирване в началото на седмицата, е била намерена мъртва в парк \"Марица\" в Димитровград, потвърдиха пред Дарик от Областната дирекция на полицията в Хасково. По първоначална информация се касае за самоубийство. Тялото на момичето е открито на дърво в затънтено място в парка. Предстои да бъде направена аутопсия. 18-годишната възпитаничка на Природо-математическата гимназия \"Иван Вазов\" бе в неизвестност от 15 септември. В първия учебен ден - 17 септември, бе обявена за общодържавно издирване, след сигнал от родителите й, подаден сутринта на същия ден. Съучениците на момичето разпространиха в социалната мрежа зов за помощ със снимката на Силвия и молба всеки, който разполага с информация за нея, да позвъни в полицията. В четвъртък бе открит денонощен телефон, на който да се подава информация за изчезналото момиче и подробно описание с какво е била облечена в деня на изчезването й, както и че е била засечена на видеокамери в Димитровград.", "date": "2018.09.21", "title": "Димитровград в шок  - откриха мъртва 18-годишната Силвия"}
{"url": "https://www.faktor.bg/bg/articles/lilyana-pavlova-kakvato-i-lazha-da-se-poyavi-otnovo-za-men-nyama-da-me-otkloni-ot-kategorichnata-bitka-s-falshivite-novini", "text": "Министър Лиляна Павлова излезе с позиция относно публикувана за нея абсолютна и пълна лъжа в интернет сайт. Поредна абсурдна и пълна лъжа публикува за мен днес сайтът „Bul Today 9“, който ми приписва абсолютно неверни твърдения, които нямат нищо общо с реалността и никога не съм мислила и изрекла! Сайтът, разпространил фалшивата новина, ми приписва обидни и напълно неприемливи квалификации за българите, които не могат да бъдат валидни за нито един гражданин на нашата държава и е абсурдно да бъдат дори помислени за нацията ни. Нация с хилядолетна история, бележити личности през вековете и  постижения, прославили ни по цял свят! Затова категорично заявявам огромното си възмущение и тотална непоносимост към лъжите, защото само така - противопоставяйки им се активно, упорито и без никакво отстъпление можем да доведем до нетърпимост към фалшивите новини и да ги изкореним. Това е напълно възможно и може да бъде постигнат абсолютен успех, тъй като темата е поставена високо в европейския дневен ред, благодарение на усилията на българския еврокомисар Мария Габриел. Сформирана от нея експертна група на високо равнище пред последните месеци неуморно работи за изготвянето на дефиниция какво точно е фалшива новина, а това ще е първата и най-важна стъпка към подготвянето на европейско законодателство срещу публикуването на лъжи и неверни твърдения в електронното пространство. Каквато и лъжа да се появи отново за мен, това ни най-малко няма да ме отклони от категоричната битка с фалшивите новини. Използвам случая да призова всички граждани, уважаващи словото и европейските ценности, - включете се в тази битка и вие, защото съединението прави силата и само така можем да постигнем всяка наша цел!", "date": "2018.09.21", "title": "Лиляна Павлова: Каквато и лъжа да се появи отново за мен, няма да ме отклони от категоричната битка с фалшивите новини"}
{"url": "https://www.faktor.bg/bg/articles/vsichki-sadii-ot-rayonen-sad-sandanski-otkazvat-da-gledat-myarkata-na-obvinyaemite-za-rozhenskiya-manastir", "text": "Всичките седем съдии от Районен съд Сандански направиха отводи и отказват да гледат мярката на задържаните. От там са изпратила делото на ВКС, който трябва да определи друг районен съд в Благоевградска област, където да се гледа мярката. Действащ адвокат е сред четиримата мъже, привлечени като обвиняеми за обира в Роженския манастир на 18 септември. Освен четиримата съдии работещи по наказателни дела в Сандански, от гледане на мярката отвод са направили и и тримата техни колеги занимаващи се с граждански дела. \"Едно от задържаните лица е адвокат от Сандански, който основно упражнява дейността си в района на Сандански, и поради тази причина често се явява по дела в съда било то граждански, било наказателни и в резултат на това са създадени служебни отношения. Колегите, включително и аз, сме преценили че това обстоятелство ще породи евентуално в обществеността съмнения в безпристрастността на съда която възможност сме преценили, че трябва да бъде избегната и затова сме се отвели от разглеждане на делото\", обясни Росица Калугерова, административен ръководител на районен съд Сандански. Срещу четиримата задържани са повдигнати обвинения за грабеж извършен в съучастие. Откраднати са мобилен телефон на свещеника и 16 камери от манастира.", "date": "2018.09.21", "title": "Масов отвод: Всички съдии от РС-Сандански отказват да гледат мярката на обвиняемите за Роженския манастир"}
{"url": "https://www.faktor.bg/bg/articles/teroristite-za-turtsiya-ne-sa-teroristi-za-sasht", "text": "Съединените щати не споделят определенията на Турция за \"терористи\" и това е видно от доклада за тероризма за 2017 година, който публикува преди дни Държавният департамент на САЩ. В него са пропуснати: Отрядите за народна защита, YPG - военното крило на доминиращата сред сирийските кюрди Партия на демократичния съюз или PYD). Според заключенията на Държавния департамент се констатира още, че терористичните атаки по целия свят са намалели с 23%, докато броят на жертвите, причинени от такива нападения, е с 27% по-малко. Предишното издание на доклада отбелязва, че Турция разглежда базираните в Сирия PYD/YPG като продължение на Кюрдската работническа партия (ПКК), която е забранена в Турция като терористична организация. В доклада се казва, че Турция се отнася към Фетхуллах Гюлен като лидер на терористична организация, т. нар. от Анкара FETÖ, но Държавният департамент го описва само като \"ислямски духовник\". Гюлен, в началото поддръжник на политическата кариера на настоящия президент Реджеп Тайип Ердоган, от началото на XXI век живее в американския щат Пенсилвания. Сочен като организатор на неуспешния опит за военен преврат в Турция през юли 2016 г., неговата екстрадиция беше многократно изисквана от Анкара, но Вашингтон твърдо отстоява тезата, че са необходими \"убедителни доказателства\" за това. \"Турските усилия за противодействие на тероризма бяха повлияни след опита за преврат от юли 2016 г., дължащ се на разследването от правителството на FETÖ\", се казва в доклада. Според доклада Турция продължава с усилията за преодоляване на терористичните организации във и извън нейните граници, включително ПКК и \"Ислямска държава\" (ISIL). Междувременно Турция съобщи, че ще продължи трансграничните операции, чиято цел е залавяне и обезвреждане на терористите. Това се посочва в съобщение на Съвета за национална сигурност на страната, ръководен от президента Ердоган.  \"Трансграничните операции на турската армия срещу терористите в Сирия ще продължат със същата сигурност, както досега, докато бъдат прочистени всички региони от терористите. Залавяните отвъд границите на Турция терористи ще бъдат предадени на турското правосъдие\", се казва в съобщението на Съвета за национална сигурност. На заседанието е било обсъдено постигнатото споразумение с Русия за спиране на нападенията срещу демилитаризираната зона в Идлиб. То се смята за особено важно от турската страна. Анкара, съюзник на дългогодишния сирийски лидер Башар Асад, използва сирийския конфликт, за да \"прочисти\" от кюрди сирийски погранични територии. (източник: Клубz)", "date": "2018.09.21", "title": "Терористите за Турция не са терористи за САЩ"}
{"url": "https://www.faktor.bg/bg/articles/novini/svyat/kitay-sasht-vednaga-da-otmenyat-t-nar-sanktsii-zaradi-pokupkata-na-ruski-orazhiya", "text": "Китай призова САЩ \"незабавно\" да отмени наложените на китайската армия санкции заради покупката на руски оръжия, предаде ДПА, цитирана от БТА.     Китайското външно министерство заяви, че санкциите \"сериозно вредят\" на отношенията между САЩ и Китай и техните армии.     \"Настойчиво приканваме САЩ веднага да поправят грешката си и да отменят така наречените санкции. В противен случай те ще си понесат последствията\", каза говорителят на външното министерство Гън Шуан.     Гън посочи, че Китай и Русия са стратегически партньори и ще продължат да задълбочават сътрудничеството си, отбелязва ДПА.", "date": "2018.09.21", "title": "Китай: САЩ веднага да отменят т. нар. санкции за покупката на руски оръжия"}
{"url": "https://www.faktor.bg/bg/articles/novini/svyat/-alternativa-za-germaniya-veche-e-vtora-po-sila-partiya", "text": "За първи път германската популистка партия \"Алтернатива за Германия\" е втора сила в страната според последните проучвания на общественото мнение. Тя изпревари социалдемократите и достигна най-добрият си резултат досега – 18%. Управляващата коалиция в Германия губи все повече доверието на гражданите, пише \"24 часа\". Ако в неделя в Германия се провеждаха избори, християндемократите и социалдемократите биха взели не повече от 45%. Това става ясно от проучване на общественото мнение, направено от телевизия ARD. Християндемократите продължават да са водещата партия, но за тях сега биха гласували само 28%. На второ място се изкачи \"Алтернатива за Германия\" със 18% от гласовете, а социалдемократите получават 17%. Другият голям печеливш от раздорите в управляващата коалиция е Зелената партия – тя има 15% от одобрението на избирателите. Още две партии биха влезли в Бундестага сега – либералната \"Свободна демократическа партия\" с 9% и Левицата с 10%. Големият губещ сред политиците е министърът на вътрешните работи Хорст Зеехофер. Само 28% смятат, че той си върши добре работата. През април на това мнение бяха 39 на сто от германските избиратели.", "date": "2018.09.21", "title": "\"Алтернатива за Германия\" вече е втора по сила партия"}
{"url": "https://www.faktor.bg/bg/articles/novini/svyat/sblasatsi-mezhdu-vaorazheni-grupirovki-v-libiyskata-stolitsa-nay-malko-96-sa-ubiti", "text": "Най-малко 96 са убитите при започналите преди седмици боеве между въоръжени групировки в либийската столица Триполи. Сред тях има и цивилни, предаде Асошиейтед прес, като се позова на властите. Насилието сложи край на временното примирие, договорено от ООН по-рано този месец. Освен убитите при боевете са ранени 444 души, а 16 са в неизвестност. Министерството на здравеопазването съобщи, че започналите на 26 август сблъсъци са принудили най-малко 123 семейства да напуснат домовете си. Вчера в южната част на Триполи са били убити 11 души, в това число осем мирни граждани, допълни ведомството. ООН призова в Туитър воюващите страни да прекратят незабавно насилието.", "date": "2018.09.21", "title": "Сблъсъци между въоръжени групировки в либийската столица: Най-малко 96 са убити"}
{"url": "https://www.faktor.bg/bg/articles/boyko-borisov-nikoga-ne-sam-vodil-voyna-s-prezidenta", "text": "Никога не съм водил война с президента. Това каза премиерът Бойко Борисов пред журналисти в Габрово, предаде репортер на Агенция „Фокус“. Борисов увери, че от него не се е чуло и дума срещу президентската институция. Според него никой не би трябвало да спира освобождаването на бившия главен секретар на МВР Младен Маринов.  „Самият президент е бил в такава позиция“, каза Борисов и припомни освобождаването му от ВВС, цитира го \"Фокус\". Премиерът уточни, че с президентската институция от месеци вървят съгласувателните процедури за посланиците.  „В сряда към 10-12 посланици пуснахме с предварително съгласуване на имената, така че да няма проблеми. Докато не договорим дадения пост - не ги пускаме“, заяви премиерът.", "date": "2018.09.21", "title": "Борисов: Никога не съм водил война с президента"}
{"url": "https://www.faktor.bg/bg/articles/borisov-az-ne-moga-da-nadgovorya-edna-takava-zhena-ninova-zatova-i-ne-moga-da-se-ozhenya-vtori-pat", "text": "Премиерът Бойко Борисов провери строителството на довеждащия път към тунела под Шипка. Заедно с него бе и вицепремиерът Томислав Дончев. Строителите увериха Борисов, че се спазват всички правила и мерки за безопасност. Инженерът на обекта съобщи, че на няколко места има сложени датчици, благодарение на които се следи в реално време деформациите на конструкцията. Така ще бъдат избегнати инциденти като този с магистралата в Генуа, Италия. „Много съм доволен по напредъка на строителството на довеждащия път към тунела под Шипка“, заяви Борисов. Относно новия главен секретар на МВР, премиерът категорично заяви, че кандидатури ще обсъжда първо с президента Румен Радев и чак тогава ще последват другите стъпки. „Системата има нужда от законност. Убеден съм, че и той ще погледне на въпроса държавнически. Искам да съм сигурен, че няма да има откази“, заяви Борисов. На въпрос дали това е опит за туширане на войната, премиерът отговори, че той никога война не е водил и напомни, че от него не е чувана лоша дума за президентската институция. „Всичко, което е необходимо и зависимо от нас, ние ще го направим“. Във връзка с упреците на Корнелия Нинова, че лъже, Борисов заяви, че по нощите постовете са му много интересни. „ГЕРБ е партия на практическите действия, а не на постовете. 6 от 6-те евродепутати на ГЕРБ, въпреки взетото решение на ЕНП за гласуване срещу Унгария, те гласуваха против. „Точка. Всичко друго е голословие, нападки и лъжи. Ръководителят на г-жа Нинова, с цялото ми уважение към нея, не я послуша или тя не го послуша. Това не е ли двоен режим – вън да удряш по Унгария, а в България да говориш, че друг го прави. Единствено евродепутатите на ЕНП и Николай Бареков подкрепиха Унгария. А сега вие вижте кой е прав и кой е крив\", каза премиерът. Така беше обаче и за Истанбулската конвенция, напомни той. „Много е устата\", коментирта още той относно Корнелия Нинова. \"Аз не мога да надговоря една такава жена, затова и не мога да се оженя втори път. Трудно е да се справиш с устата жена. Как да го обясня на друг език“, каза Борисов.", "date": "2018.09.21", "title": "Борисов: Аз не мога да надговоря такава устата жена (Нинова), затова и не мога да се оженя втори път"}
{"url": "https://www.faktor.bg/bg/articles/strashna-bolest-see-smart-v-gartsiya", "text": "Нови пет души са загинали през последната седмица в Гърция, след като са заразени с вируса на Западен Нил според Центъра за профилактика и контрол върху заболяванията (KEELPNO), според който броят на смъртните случаи през тази година е нараснал на 27, пише \"Български новини\".  В своя седмичен доклад в четвъртък агенцията заяви, че 183 от 234 съобщени случаи са развили проблеми с централната си нервна система, енцефалит, менингит и лека парализа. Възрастта на заразените от вируса на комарите варира от 10 до 94 години. От всички гръцки региони Атика е най-тежко засегната от Западен Нил тази година, като са докладвани 108 случая.", "date": "2018.09.21", "title": "Страшна болест сее смърт в Гърция"}
{"url": "https://www.faktor.bg/bg/articles/ek-smenya-pravilata-fronteks-da-ohranyava-granitsite-na-es-bez-saglasieto-na-saotvetnata-strana", "text": "Европейската комисия потвърди днес, че предлага занапред да бъде възможно разполагането на граничари на ЕС (Фронтекс - б.р.) по външните граници на общността дори и без съгласието на властите в съответната страна. \"Предлагаме това да се предприема като крайна мярка, когато са засегнати интересите на ЕС\", уточни говорител на комисията. Той добави, че към подобна мярка би се пристъпило, когато дадена страна не успява да се справи с опазването на границите, ЕК е издала препоръки, но въпросната страна не ги е приложила. Разполагането на европейски граничари без съгласието на приемащата страна би било възможно, ако тази държава не е последвала препоръките на европейската гранична служба или е отказала да ги приложи. В подобни случаи пред ЕК би имало две възможности - или завеждане на наказателна процедура, или прилагането на чл. 29 от Шенгенския код. В този текст се посочва, че ЕК може да издаде препоръки за разполагането на европейски граничари или за затварянето на даден ГКПП. \"Не търсим възможност страните да бъдат изключвани от Шенген\", поясни говорителят по повод изявленията на президента на Франция Еманюел Макрон. В Залцбург вчера френският президент каза, че страните от ЕС, които не желаят укрепването на европейската гранична служба, \"ще излязат от Шенген\". Говорителят днес отбеляза, че ЕК предложи осигуряването на 11 милиарда евро бюджет за европейската гранична служба до 2025 година. Комисията предлага службата да разполага с 10 000 граничари. За декември е предвидена среща ЕС-Африка по въпросите на миграцията, допълни говорителят. По неговите думи е възможно догодина да бъде свикана среща по същите въпроси и с арабските страни.", "date": "2018.09.21", "title": "ЕК сменя правилата: \"Фронтекс\" да охранява границите на ЕС без да пита съответната страна"}
{"url": "https://www.faktor.bg/bg/articles/rusiya-predricha-krah-v-globalnata-stabilnost-zaradi-sanktsiite-na-sasht", "text": "Заместник-министърът на външните работи на Русия Сергей Рябков разкритикува най-новите санкции на САЩ срещу страната, заявявайки, че Вашингтон \"безразсъдно поражда глобална нестабилност\" с налагането на новите наказателни мерки, предават световни медии.  Рябков добави, че санкциите, които той подчерта, че са 60-ата такава мярка, насочена към Русия от 2011 г. насам, ще доведат до по-нататъшно напрежение в двустранните отношения между Москва и Вашингтон. Представителят на Русия обаче настоя, че ембаргото, налагано от САЩ, ще се окаже \"безполезно\", тъй като няма да успее да \"диктува условията на Русия\". Вчера САЩ санкционираха 33-ма служители от разузнаването и отбраната на Русия, както и китайската военна агенция заради закупуването на руско военно оборудване. Междувременно министърът на промишлеността и търговията Денис Мантуров обяви по време на посещение в Китай, че \"натискът, санкциите и някои забрани\" от Запада ще доведат до засилване на сътрудничеството между Москва и Пекин.", "date": "2018.09.21", "title": "Русия предрича крах в глобалната стабилност заради санкциите на САЩ"}
{"url": "https://www.faktor.bg/bg/articles/ryadak-virus-e-pokosil-61-godishniya-vietnamski-prezident", "text": "Виетнамският президент Чан Дай Куанг, починал днес на 61-годишна възраст, е станал жертва на \"силно вилулентен вирус\", за който няма ефикасно лечение, заяви ръководителят на централното здравно управление, отговарящо за здравето на ръководителите на виетнамската държава и комунистическата партия, цитиран от ТАСС. По думите на Нгуен Куок Чиеу заболяването на президента било открито през юли 2017 г. \"Това е рядко и опасно вирусно заболяване, за което в света засега не съществува ефикасно лечение\", каза той. През последната година президентът се е лекувал не само в родината си, но и шест пъти е пътувал за лечение в Япония. Усилията не всички най-добри местни и чуждестранни лекари и професори обаче се оказали напразни.", "date": "2018.09.21", "title": "Рядък и много опасен вирус е покосил 61-годишния виетнамски президент"}
{"url": "https://www.faktor.bg/bg/articles/prieha-ivan-laskin-v-bolnitsa", "text": "Иван Ласкин е приет във Втора градска болница, потвъдиха негови близки. Той е в отделението по гастроентерология. От болницата отказали информация, но слухът, че се търси рядка кръв, за да му бъде направено кръвопреливане, е фалшив. Според информация, появила се в медиите, актьорът е с чернодробна недостатъчност.  През последните седмици Ласкин изживя много неприятни моменти. Преди седмица почина баща му, а сега и самият той не е в добро здравословно състояние. Любимата му съпруга Александра Сърчаджиева не отговаря на телефона.", "date": "2018.09.21", "title": "Иван Ласкин е приет в болница"}
{"url": "https://www.faktor.bg/bg/articles/obshtestvo/zakon-i-red/v-parviya-si-raboten-kato-ministar-mladen-marinov-se-sreshtna-sas-sindikatite-v-mvr", "text": "В първия си работен ден в министерството новият вътрешен министър Младен Маринов се среща с представители на синдикалните структури в системата. Повече от 40 минути той и синдикатите обсъждаха най-наболелите проблеми в системата. Повечето искания са съвпаднали при всички 7 синдиката, стана ясно след срещата. „Започваме от законодателните промени. Имаме съвпадение по отношение на част от социалните пакети и по чисто практически приложения на документооборот, административна тежест. Униформеното облекло също е един от въпросите, които трябва да решаваме”,  каза Младен Маринов. „Той е наясно, той е един от нас, това дава един добър старт на г-н Маринов. От тук нататък всичко е в негови ръце и поне по тези три проблема ще има пълното ни съдействие и подкрепа”, каза Валентин Попов, председател на УС на СФСМВР. Синдикатите обещаха пълно съдействие и подкрепа на новия министър. Дали обаче отново ще се стигне до протести зависи от това до колко ще бъдат изпълнени обещанията.", "date": "2018.09.21", "title": "В първия си работен като министър: Младен Маринов се срещна със синдикатите в МВР"}
{"url": "https://www.faktor.bg/bg/articles/obshtestvo/zakon-i-red/advokat-e-sred-zadarzhanite-za-napadenieto-v-rozhenskiya-manastir", "text": "Четирима мъже са привлечени като обвиняеми за опита за обир в Роженския манастир на 18 септември. Сред задържаните е действащ адвокат, казаха още от прокуратурата. Двама от тях са непълнолетни съобщи за БНТ районният прокурор на Сандански. Срещу задържаните са повдигнати обвинения за грабеж и кражба. Срещу един от мъжете има и обвинение за притежаване на огнестрелно оръжие без надлежно разрешение, намерено в дома му. Четиримата са задържани за 72 часа, като днес в Районен съд - Сандански ще бъде гледана мярката за неотклонение . Прокуратурата се очаква да поиска най-тежката мярка - задържане под стража. След опита за грабеж в манастира бяха задържани още три лица за 24 часа. Очаква се те да бъдат привлечени като обвиняеми след като срещу тях бъдат събрани достатъчно доказателства, уточниха от прокуратурата.", "date": "2018.09.21", "title": "Адвокат e сред задържаните за нападението в Роженския манастир"}
{"url": "https://www.faktor.bg/bg/articles/obshtestvo/pri-poveche-ot-9-otsastviya-po-daden-predmet-uchenitsite-shte-darzhat-izpit", "text": "При повече от 9 отсъствия по даден предмет учениците ще трябва да полагат изпит за определяне на срочна или годишна оценка. Допълнителното оценяване се налага заради промени в Закона за образованието, а целта е да се спре безпричинното отсъствие на учениците. Директорите на две от гимназиите в Благоевград вече са предупредили своите ученици, че изпит ще се полага дори и направените отсъствията да са извинени.  Христина Ангелова работи в Езиковата гимназия в Благоевград като училищен психолог и следи за спазването на правилника в училище. Казва, че трябва да има по-строги критерии затова коя причина е уважителна и коя неуважителните за отсъстие на учениците. \"Когато учениците отсъстват по здравословни причини, това са отсъствия, които не са направени, защото те не желаят да учат, да посещават училище или да имат достатъчен брой изпитвания и контролни работи. Това е обективна причина, която не зависи от никой\", коментира тя.", "date": "2018.09.21", "title": "При повече от 9 отсъствия по даден предмет учениците ще държат изпит"}
{"url": "https://www.faktor.bg/bg/articles/vapreki-predstoyashtoto-povishenie-na-tsenata-na-gaza-tokat-nyama-da-poskapne-ot-oktomvri", "text": "Токът няма да поскъпне от октомври въпреки предстоящото 14-процентно повишение на цената на природния газ. Това увери председателят на Българската федерация на индустриалните енергийно консуматори Константин Стаменов. Той се позова на доклад на енергийния регулатор, публикуван за обществено обсъждане. Задържането на цените на тока става възможно, тъй като регулаторът е намерил резерви в системата, посочи пред БНР Стаменов. \"Във фонда сигурност на електроенергийната система има натрупан буфер и той ще покрие поскъпването на цената на природния газ, която се отразява и на цените, по които работят топлофикационните дружества, той покрива компонентата, която отива за разход за електроенергия, така че електроенергията няма да поскъпне, което е добре и за нас, но ние губим конкурентоспособност в резултат на поредното поскъпване на цената на природния газ“. Според разчетите на регулатора от следващия месец, освен газа, се очаква да поскъпне и топлоенергията. Вчера стана ясно, че средното увеличение за страната ще е с около 8 на сто. От юли имаше и още едно поскъпване - със 7 процента, което потребителите на парно ще започнат да плащат реално след началото на отоплителния сезон другия месец.", "date": "2018.09.21", "title": "Въпреки скачането на цената на газа токът няма да поскъпне"}
{"url": "https://www.faktor.bg/bg/articles/tsacheva-za-namereniya-boen-pistolet-vav-vrachanskiya-zatvor-razsledvat-se-dlazhnostnite-lizha", "text": "До края на годината ще бъдат въведени първите електронни гривни за проследяване срещу бягство от правосъдието - това съобщи днес в Стара Загора Министърът на правосъдието Цецка Цачева. Тя връчи сертификати на магистрати, полицейски служители и социални работници, които завършват обучение на тема „Права на децата, специализация по младежко правосъдие за професионалисти в България. Цачева каза още, че първите 250 устройства ще бъдат поставени на хора, лишени от свобода, работещи на външни обекти, такива, които са в отпуск и в някои от затворите. Правосъдният министър бе категоричен, че те не са достатъчни, но ще бъдат наблюдавани как ще заработят в практиката.  В Стара Загора Цецка Цачева коментира и случая с намерения боен пистолет във Врачанския затвор. Там е разпоредена пълна проверка. \"Намерени са части от пистолет, които тепърва експертизата предстои да установи дали всички те съставляват в цялост годно оръжие или не. В момента се извършват разследващи дейности. Самият факт, че макар и на части, подобни вещи се намират на територията на затвора за мен е обезпокоително, категорично недопустимо и във всички случаи това означава неизпълнение на служебните задължения от длъжностите и служебните лица, които са допуснали подобно внасяне в затвора. Те няма как да попаднат в помещението, в което то е открито\", категорична е Цачева.", "date": "2018.09.21", "title": "Цачева за намерения боен пистолет във Врачанския затвор: Разпоредено е пълно разследване на длъжностните лица"}
{"url": "https://www.faktor.bg/bg/articles/stryama-karvavo-komunistichesko-klane-a-otryazanite-glavi-ripali-kato-na-zaklani-pileta", "text": "Септември е най-кървавият месец в новата българска история. За зловещите дни преди 74 години отново напомня тревожно пловдивското село Стряма. То носи тежката карма да е национален първенец по най-много избити без съд и присъда от комунистите - „народни синове” в първите дни и седмици след 1944. Червените главорези на БКП затриват 63 души от селото, което статистически представлява 3% от цялото население.  В събота, 22 септември в  Стряма по традиция ще бъде отслужена заупокойна за жертвите на червения терор.  82-годишната Гюргина Велева е живата памет за тези страшни времена. Самата тя е от Благоевградско, но като снаха в Стряма преживява ужаса на семейството на съпруга си. Свекър й Христо Велев е собственик на хан и гостилница, в която отсядат търговци и земеделци, преди да стигнат до големия пазар в Пловдив. Но още първата седмица след 9-ти септември 1944 г. Велев е изведен от дома си от вилнеещите партизани и ятаци. „Води се безследно изчезнал. Извеждат го Иван от нашето село и един от Ръжево Конаре. Оттук-оттам научихме и как са го убили.  Запрян е бил джалатинът. А свекър ми му се молел: „Запряне, много пъти съм те черпил в кръчмата, помогни ми!” А убиецът му отговорил: „Вие имате пари и имоти, няма милост за вас”. Няколко дни са го държали с други мъже в едни селски обори, там са ги трепали. Сега на тяхното място има построен магазин, зловещо място. Телата после са изхвърляни в река Стряма или Марица, други пък са заравяни по доловете, но на никой от жертвите гроба не знаем”, разказва пред Faktor.bg Гюргина Велева. Тя се е заклела да пази спомена за тези зверства, защото заради свекър й, репресиите се прехвърлят и върху съпруга й. Отива си млад от тревоги, оставя малки деца. „Най-отвратителното е, че в онези кървави дни съвсем не става дума за някаква идеология, политика, ценности, морал и идеи, а за най-долно мародерство и разбойничество. Говорила съм с много от семействата на избитите от Стряма и всички свидетелстват, че първо партизаните и ятаците са ги изнудвали за пари и злато. Обещавали, че ако платят откуп ще върнат родините им. И хората са давали и мило, и драго, за да отърват своите, но няма нито един пощаден, а парите са прибирали, мародерствали са из къщите на жертвите си, гаврили са се с жените и дъщерите им. И как тези изверги да ги наречеш народни синове, как да повярваш, че ще създадат по-справедлив и добър живот за хората. А и освен това тези убийци са били неграмотни и мързеливи. Но с насилие, страх и кръв взеха властта, с насилие, страх и кръв я пазеха 45 години”, казва 82- годишната жена. Гюргина разказва и няколко покъртителни истории, които е чула от близки на жертвите. Запрян Семерджиев, когато са го убивали, са накарали жена му  И тя гледала – страшен садизъм. Някои от убийците след години сами  разказвали как са клали.  Коста Андонов се хвалел пред сестрите си: „Като ги колехме, главите им рипкаха, рипкаха и зяпаха ей така, като на пилета!” Друг изверг Иван Касарски убил мъжа на племенницата си Зоя. Момчето се молело: „Вуйчо, остави ме, не ти ли е жал за Зоя”,  Косарски крещял: „Лягай, лягай на дръвника, ние Зоя ще я оженим”. После с един удар му отсякъл главата. Голяма част от кървавите саморазправи в района хората свързват и до днес с името на Запрян Фазлов – Леваневски. От крадец и криминален тип става партизанин в средногорския отряд. Прославя се като герой със съмнителни подвизи, а след 9-ти септември на съвеста му лежат 72 кървави саморазправи с хора от околните села. С няколко криминални изверга кръстосвал района през първите месеци на „свободата”, мародерствал, грабел, гаврел се със селяните. Районът пропищява от него, а през 1945 година е очистен от своите, за да мирясат хората. Гюргина Велева смята, че историята с Леваневски е малко пресилена. Партизани са върлували от негово име и са мародерствали хората. Така му приписали и много от убийствата. През 1980 г. друг комунистически терорист, изживяващ се по времето на Тодор Живков като автор на любовна лирика – Давид Овадия, издава книга за Леваневски, с която се опитва да го реабилитира. Гюргина смята, че по-страшен от Леваневски е бил друг негов другар от Стряма – Стоян Тенов, с прякор Орлов. Той отива при партизаните 40 дни преди Червената армия да обяви война на България и да я окупира, но се оказва по-безмилостен и жесток от всички. Трагично загива кметът на селото – първо му режат крак, ръка, ухо, вадят едното му око, а после му отсичат главата.  Орлов е главния палач. за лично отмъщение и вражди, разказват хората от селото. Гюргина го помни, поминал се около демокрацията, живеел сам в селото, а и на стари години хората продължавали да се страхуват от масовия убиец. След 10-ти ноември 1989 г. Гюргина е и сред първите инициатори да се освети историята за избитите от комунистите, да се издигне паметник в тяхна чест. Подкрепя я Христо Еневски, от чието семейство са затрити пет души. „Христо каза: „На комунистите палачи има издигнати много паметници, а за нашите няма”. Така се роди идеята и още в първите години на демокрацията – преди 25 г. паметникът, с имената на всички жертви изписани на него бе открит. От тогава на това място всеки септември се събираме да отдадем почит към невинните жертви на комунизма”, разказва Гюргина. Тя стимулира и пловдивската учителка Надежда Любенова да се разрови в архивите, да събере родовите истории за изкланите. Така се появява впечатляващата книга “Стряма ¬ вторият Батак - 1944 г.\" , която разказва за страшните дни на червения терор. Гюргина Велева е най-отвратена, че дори и след кървавите престъпления  от съселяните си. Когато идва демокрацията се оказва, че 18 от убийците са били все още живи. Роднините на жертвите подписват искане до прокуратурата да ги призове да кажат къде са заровени телата. През 1993 година е насрочено и дело, но след като пада правителството на Филип Димитров, търсенето на всякаква справедливост потъва в небитието. Гюргина се е опитала сама да изкопчи информация от мъжа, който е извел свекър й към оборите, както и от Карачански, който е подписал фалшивия му смъртен акт. „И двамата въртяха, усукваха, не знаели, не помнили, не били те. Вече сме загубили надежда да научим истината и да знаем местата където са заровени, за да ги почитаме. Но ни остава единствената надежда да предаваме на поколенията тези кървави нечовешки истории – съселяни, приятели и роднини са се избивали без основателна причина. Трябва да има памет за тези страшни времена. Не искаме възмездие и мъст, а единствено почитане имената на тези жертви. Случилото се в Стряма трябва да влезе в учебниците по история, за да не се връщат никога повече страшните времена на комунизма”, предупреждава Гюргина Велева. По ирония на съдбата обаче от най-високо държавно ниво – президентската институция, през последната година се прокарва явна позиция на пренебрегване  жертвите на комунизма, но почитане на палачите и терористите,  През април тази година Румен Радев лично изпрати поздравителен адрес до честващите 75-годишнината от създаването на НОВА и организираното партизанско движение в страната, а това недвусмислено означава да приветстваш кървавите мародери Леваневски, Орлов и бандите им, вдъхновители на клането в Стряма.", "date": "2018.09.21", "title": "Стряма – кърваво комунистическо клане, а отрязаните глави рипали като на заклани пилета"}
{"url": "https://www.faktor.bg/bg/articles/evropeyski-pravila-hvarlyash-fas-na-ulitsata-v-plovdiv-poluchavash-globa", "text": "Пловдив пое кампания срещу безпардонните пушачи, които най-често небрежно хвърлят фасовете от изпушените цигари на улицата. По примера на френската столица Париж недобросъвестните граждани ще бъдат глобявани при всеки хвърлен фас. Дори вече има и санкционирани за нарушението, похвалиха се от местната управа. „Над 50 фиша сме издали само за хвърлени фасове по улиците на града. Санкциите са в размер до 50 лв. за фиш. Трябва да се научат гражданите и посетителите, че местата за изхвърляне на боклуците са кошчетата”, каза директорът на ОП „Чистота”-Пловдив в ефира на \"Здравей, България\". Жените, които се грижат за чистотата споделят, че предимно младите хвърлят отпадъци по улиците на града под тепетата. Те разказват още, че правят забележка на нарушителите, но ефект няма. Общо 53-ма служители от ОП „Чистота” са преминали курс на обучение. Именно те ще следят дали гражданите спазват правилата. Ако човек откаже да плати глобата, фишът се изпраща в Община Пловдив. След това се придвижва към НАП и се образува изпълнително производство. В случай че нарушителят отказва да даде личната си карта, на помощ идва Общинска полиция. Очакват се масови проверки за нарушители както на главната улица, така и в кварталите на града.", "date": "2018.09.21", "title": "Европейски правила - хвърляш фас на улицата в Пловдив - получаваш глоба"}
{"url": "https://www.faktor.bg/bg/articles/novini/svyat/v-buchkovski-makedoniya-napravi-golyama-zhertva-sas-saglasieto-za-promyana-na-imeto", "text": "Според бившият министър-председател и министър на отбраната Владо Бучковски, страната е готова за интеграция в рамките на европейската общност.  \"В края на 2019 г. тя ще стане член на НАТО, а през юни 2020 г. ще може да започне преговори за ЕС\", смята политикът. \"Направихме болезнен компромис. Македония прави голяма жертва, но това беше нужно заради онези луди десет години от управлението на Никола Груевски. Балканите нямаше да бъдат стабилни без стабилна Македония, но от друга страна, ние нямаме друга алтернатива\", заяви той пред БНТ.", "date": "2018.09.21", "title": "В. Бучковски: Македония направи голяма жертва със съгласието за промяна на името"}
{"url": "https://www.faktor.bg/bg/articles/novini/svyat/m-hodorkovski-zhurnalistite-razsledvashti-chvk-vagner-sa-zastrelyani-ot-ruski-ubiytsi", "text": "Руския опозиционер Михаил Ходорковски е заявил пред The Daily Beast, че тримата руски журналисти, разследващи дейността на частната военна компания \"Вагнер\" в Централноафриканската република са убити \"от руски убийци\". \"Отначало те са застреляли единия от тримата журналисти, а след това са получили заповед да довършат и останалите\", заявил Ходорковски, който добавил, че съществуват доказателства, потвърждаващи твърдението му. Пред The Daily Beast, Ходорковски коментира, че Пьотър Верзилов, издател на \"Медиазона\" и съпруг на една от участничките в Pussy Riot Мария Альохина, е \"жертва на поръчково убийство, зад което стои някой, свързан и с убийствата в ЦАР\". Един от убитите в ЦАР журналисти, режисьорът Александър Расторгуев, е бил близък приятел на Верзилов, който също е разследвал убийството в ЦАР. В потвърждение на връзката между двете убийства, изданието съобщава, че ден преди Верзилов да бъде приет в болница с признаци на отравяне, той е получил отчет от частна разследваща група съдържащ сензационни данни. Според съпругата му, сред получените материали е имало данни от телефонни разговори, показващи, че малко ппреди убийствато на шофьора е звънял местен полицай. \"Оповестяването на нови имена по делото за убийството на тримата руски журналисти може да доведе до нови жертви\", прогнозира Ходорковски. Той съощил също, че в ЦАР при крайно странни обстоятелства вече е загинал един от местните свидетели по делото за убийството на журналистите.  Припомняме, че официалната версия за убийството в ЦАР е \"обир\". Тримата журналисти снимаха документален филм за дейността на частната военна компания \"Вагнер\", свързвана с близкия до Владимир Путин милиардер Евгений Пригожин, наричан \"готвачът на Путин\".", "date": "2018.09.21", "title": "М. Ходорковски: Журналистите разследващи ЧВК \"Вагнер\" са застреляни от руски убийци"}
{"url": "https://www.faktor.bg/bg/articles/gerb-svalya-doverie-ot-kmeta-na-garmen", "text": "Общинското ръководство на ГЕРБ в Гърмен свали доверие от кмета Минка Капитанова и реши да оттегли от поста на заместник-кмет Виолета Цветкова, която е член на ГЕРБ. Повод за решението е връщането на Капитанова в редиците на ДПС. Според ГЕРБ, по този начин тя е подменила вота на хората и е унищожила надеждите им, че общината се е \"избавила от лошите управленски политики\". В нарочна декларация общинското ръководство на ГЕРБ припомня, че Минка Капитанова бе избрана за кмет на балотажа през 2015 година именно с гласовете на хората от партията на Бойко Борисов. Тогава настоящият кмет спечели изборите като независим кандидат срещу Ахмед Башев, който бе подкрепен от ДПС. Сега обаче Капитанова отново се върна в редиците на ДПС и това разгневи доскорошните й политически партньори.  Ето и пълният текст на декларацията, която ГЕРБ-Гърмен изпрати до медиите:  \"На заседание на общинското ръководство на ГЕРБ в Гърмен, което се проведе на 14 септември в присъствието на Цветан Цветанов, бе обсъдена сложната политическа обстановка в общината, породена от действията на кмета Минка Капитанова и връщането й в редиците на ДПС. Тази политическа маневра напрактика подмени вота на хората и унищожи надеждите им, че общината се е избавила от лошите управленски политики и некомпетентното управление, властвало в продължение на 25 години. Изразена бе тревога от случващото се в настоящия момент. Остро бе осъдено поведението на кмета, която си позволи да използва получените от МС допълнителни средства за политически цели, като лиши от финансиране населените места с кметове от ГЕРБ.  Политическите уволнения и репресивни мерки спрямо наши съветници, членове и симпатизанти от страна на кмета и общинските съветници от ДПС бяха определени като действия от минали времена и епохи, които не кореспондират с демократичните идеи на ЕС, част от който е и община Гърмен. Общинското ръководство на ГЕРБ реши да оттегли от поста заместник кмет Величка Цветкова, която е член на ГЕРБ.  Призоваваме нашите членове и сипматизанти, които са част от общинската администрация, да имат предвид факта, че ГЕРБ със своя декларация оттегли политическата си подкрепа към кмета, след като премина към ДПС и подмени вота на нашите избиратели, които единодушно я подкрепиха на балотажа през 2015 година и благодарение на които тя е кмет\".", "date": "2018.09.21", "title": "ГЕРБ сваля доверие от кмета на Гърмен"}
{"url": "https://www.faktor.bg/bg/articles/novini/svyat/sasht-vavedoha-sanktsii-sreshtu-gotvacha-na-putin-chvk-vagner-i-gru", "text": "Държавният секретар на САЩ Майк Помпео одобри въвеждането на санкции срещу руски граждани и руски компании имащи отношение към отбранителната промишленост и разузнаването. В списъка има 33 имена на физически лица и компании, съобщава Reuters . В списъка са ЧВК \"Вагнер\", Агенцията за интернети-изследвания на Евгений Пригожин, наричан \"готвачът на Путин, както и неговите компании \"Конкорд мениджмънт и кънсалтинг\" и \"Конкорд кейтеринг\", самият Евгений Пригожин, служители на неговата \"фабрика за тролове\" и офицери и агенти на ГРУ, обвинени от САЩ в намеса в американските избори.", "date": "2018.09.21", "title": "САЩ въведоха санкции срещу \"готвача на Путин\", ЧВК \"Вагнер и ГРУ"}
{"url": "https://www.faktor.bg/bg/articles/ninova-pak-se-razpeni-zaradi-ungariya-vav-feysbuk", "text": "Лидерът на БСП, Корнелия Нинова, обясни във Фейсбук кои евродепутати от ПЕС, партията майка на родната левица, са гласували за започване на процедурата по отнемане гласа на Унгария в Европейския парламент.  Ето какво сподели соцводачката в социалната мрежа:  Смятате ли, че е нормално един министър-председател да лъже пред всички български граждани? (само да припомня, че е единственият премиер, осъден от Елена Йончева за лъжа) Днес Борисов излъга, че евродепутатите ни са гласували за санкциите срещу Унгария. Гласували са двама депутати от БСП. Сергей Станишев - за” и Момчил Неков - “против”. Само че те двамата нямат право да участват в Съвета, където единствено министър-председателят може да изразява позицията на България. А нея вече я чухме- у нас подкрепя г-н Орбан, в Европа подкрепя каквото кажат началниците.", "date": "2018.09.21", "title": "Нинова пак се разпени заради Унгария във фейсбук"}
{"url": "https://www.faktor.bg/bg/articles/novini/svyat/izraelski-ministar-putin-e-besen-na-siriytsite-otkazva-da-govori-s-asad", "text": "Израелският министър Израел Кац заявил, че руският президент Владимир Путин отказва да разговаря с Башар Асад след като сирийското ПВО свали руски разузнавателен самолет с 15 души на борда. По думите на Кац, Асад няколко пъти е опитвал да разговаря по телефона с Владимир Путин, но безуспешно. \"Руският президент е отказал да отговори на телефонните обаждания на Асад. Той е гневен заради това, което направиха сирийците и вече каза, че Израел не е отговорен за свалянето на самолета. Пред израелското военно радио Кац заявил, че Путин е \"бесен\" на Асад, както и на Иран, заради това, че предоставя оръжие на проирнската ливанска организация \"Хизбула\". Според него, на Путин не му харесва засилването на Иран в Сирия.", "date": "2018.09.21", "title": "Израелски министър: Путин е бесен на сирийците, отказва да говори с Асад"}
{"url": "https://www.faktor.bg/bg/articles/novini/balgariya/borisov-poseti-novostroyasht-se-hram-v-gabrovo", "text": "\"В Габрово посетих новостроящия се храм в кв. \"Младост\", който е посветен на всички габровски светии.\" Това написа на личната си страница във Фейсбук премиерът Бойко Борисов. Ето какво още сподели той: \"Той се изгражда изцяло с дарения и е великолепен. За него Министерският съвет осигури 180 000 лв. за важен етап от строителството. В града не е изграждана църква повече от 100 години.\"", "date": "2018.09.21", "title": "Борисов посети новостроящ се храм в Габрово"}
{"url": "https://www.faktor.bg/bg/articles/novini/balgariya/predlozhenie-ot-kevr-parnoto-poskapva-mezhdu-2-i-9-ot-oktomvri", "text": "Държавната комисия за енергийно регулиране предлага повишаване на цената на парното между 2 и почти 10%. Това става ясно от доклада, който предстои да се обсъди следващата седмица. За тока обаче поскъпване не се предлага. За София повишението на парното е 8 на сто. Най-сериозен ще е скокът на цената на парното в Пловдив – 9%. В Плевен и Бургас топлоенергията трябва да поскъпне с по 5 на сто, а във Варна – с 2%. Това са цените, които след окончателно одобрение ще действат от октомври. През настоящото тримесечие обаче комисията вече одобри една стъпка за по-високи цени, така че натрупано ефектът върху сметките ни ще е по-висок.", "date": "2018.09.21", "title": "Предложение от КЕВР: Парното поскъпва между 2 и 9% от октомври"}
{"url": "https://www.faktor.bg/bg/articles/novini/balgariya/otkriha-ognishte-na-ptichi-grip-v-plovdivsko-selo", "text": "Първично огнище на птичи грип е констатирано от Българската агенция по безопасност на храните (БАБХ) в пловдивското село Трилистник. Заболяването е установен в промишлен животновъден обект за отглеждане на кокошки носачки и е потвърдено с протокол от лабораторно изследване, съобщиха от агенцията.  С цел контрол и ликвидиране на заболяването, БАБХ е приложила всички мерки в съответствие с действащото законодателство. Предприето е хуманно умъртвяване и унищожаване на всички птици, отглеждани в засегнатото стопанство, което ще бъде последвано от почистване и дезинфекция. Определена е 3-километрова предпазна зона и 10-километрова зона за наблюдение около констатираното огнище на заболяването. Забранено е движението на птици и продукти от тях в и от предпазната и наблюдаваната зона. В двете зони се забранява търговията и предвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона.  Засилен е надзорът и мерките за биосигурност в птицевъдните ферми, както и при водните басейни, където е силно концентрирана популацията на диви птици. БАБХ напомня, че фуражите следва да се съхраняват в закрити помещения, както и суровините за фуражи – така се избягва възможността диви пернати да заразят фуража, а оттам и питомните да бъдат заразени със вируса. На този етап няма засегнати хора и няма опасност за потребителите. Вирусът на грипа може да предизвика леко протичащо респираторно заболяване. Евентуалното заразяване може да случи, когато се вдиша прах от фермите или при пряк контакт на хората със заразени птици.", "date": "2018.09.21", "title": "Откриха огнище на птичи грип в пловдивско село"}
{"url": "https://www.faktor.bg/bg/articles/novini/svyat/shte-ima-li-sveshtena-voyna-mezhdu-rusiya-i-vselenskiya-patrirah-na-chiya-strana-shte-zastane-bpts", "text": "Руската православна църква може да обяви Вселенския патриарх за нелигитимен. Политическите и военните битки за Украйна се пренесоха и в православната църква. Москва може да получи подкрепа и от БПЦ, коментира Константин Егерт в материал, публикуван в Дойче веле. \"Прекъсване на дипломатическите отношения\" – Волоколамският митрополит Иларион, първият дипломат на Руската православна църква (РПЦ), много точно определи решението на Светия Синод в Москва. Синодът постанови, че временно спира да споменава името на Вселенския патриарх Вартоломей по време на литургии и прекъсва всякакви контакти със структури, които се председателстват от Вселенската патриаршия. Следващата стъпка ще бъде прекъсването на евхаристичното взаимодействие, тоест да се забрани на духовниците от двете църковни юрисдикции да участват в общи богослужения, а на вярващите – да се причестяват в храмовете под егидата на другата патриаршия. Тази стъпка е много по-сериозна от първата, защото ще доведе до нещо нечувано: РПЦ ще обяви за нелигитимен най-древния православен патриарх. Сигурен съм, че тя ще бъде предприета съвсем скоро, защото патриарх Вартоломей няма да се откаже от плановете си за автокефална Украинска православна църква. В резиденцията на Вартоломей в истанбулския квартал \"Фенер\" смятат следното: когато през 17-и век е дал на московския митрополит правото да назначава епископи в Киев, Константинополският патриарх изобщо не се е отказал от своята юрисдикция в Украйна. В Москва обаче твърдят точно обратното: че Украйна е била предадена завинаги под юрисдикцията на РПЦ. Дискусията дали Вартоломей има право да изпраща свои екзарси в Киев във връзка с бъдещата независимост на УПЦ ще се точи години, ако не и десетилетия. Но нека да си припомним, че църковните конфликти понякога траят цели столетия. Повечето автокефални православни църкви най-вероятно няма да оспорят решението на Вселенския патриарх. РПЦ ще се окаже в изолация - или в полуизолация, в случай, че по стар обичай получи подкрепа от Грузинската, Сръбската и Българската православна църква. След това ще възникне и конфликт около църковните имоти в Украйна. Нека не забравяме, че в Украйна има достатъчно радикално настроени хора, а и провокатори на руските тайни служби. Особено пък като имаме предвид, че догодина там предстоят президентски и парламентарни избори. Опасявам се, че може да се стигне дори до масови безредици на квазирелигиозна основа. И Кремъл ще разполага с прекрасен повод да подклажда дестабилизирането на страната, с която Русия вече от пет години води война. \"Война\" – това, впрочем, е най-важната дума в тази междуцърковна криза. Бившият митрополит на РПЦ, а сега духовен глава на самообявилата се Киевска патриаршия Филарет Денисенко още в средата на 1990-те години изпрати до Вселенския патриарх молба за църковна автономия. Тази и последвалите молби дълго време оставаха без отговор, а Вселенският патриарх не делегираше никакви екзарси в Киев. Моето лично мнение е следното: дори да не съществуваше Вселенски патриарх, въпросът за учредяването на автокефална УПЦ тъй или иначе щеше да възникне тъкмо сега. Защото официалните говорители на РПЦ вече от четири години говорят за „руския свят\", за „украинци и руснаци като един народ\" и за „гражданската война на украинска земя\", а това нямаше как да не предизвика ответна реакция, изразяваща се в желанието да се скъса с всичко московско и да се направи своя собствена, национална и патриотическа църква. Тъкмо тази църква, която под името „Киевска патриаршия\" продължава да благославя батальоните, отправящи се към фронта, да организира болници за ранените и да събира колети за войниците. Именно логиката на войната ускори процеса на църковната независимост. Ако го кажем с езика на бизнеса: голямото украинско търсене в крайна сметка роди и предлагането откъм Истанбул. Част от най-активните представители на православната общественост и духовниците в РПЦ напоследък взимат на въоръжение нов аргумент: възникването на украинска автокефалия ще предизвика разпространяването на ерес, или казано по-просто - на национализма в новата украинска църква. Но според мен, във военни условия това е просто неизбежно. Все пак доста странно е, че тези обвинения идват именно от страна на онези, които поощряваха молебените на позициите на така наречените „опълченци\", призоваваха руснаците към освободителна борба и славословеха създаването на „Новорусия\". Инстинктивният имперски шовинизъм, който е присъщ на голяма част от клира и вярващите в рамките на РПЦ, се сблъска с неизбежния в условията на война национализъм на бившите украински „братя\". РПЦ имаше един-единствен начин да запази влиянието си в съседната страна: тя трябваше своевременно, ясно и недвусмислено да осъди украинската политика на Кремъл или поне да се разграничи от нея. Но понеже това не се случи, автокефалията ще я бъде, а вероятно ще настъпи и разкол сред украинските православни. Още повече, че Кремъл няма да пожали сили и средства, за да го разпали. Та нали на война всички средства са позволени? Свидетели сме на окончателното погребване на месианските претенции на руската църковна йерархия и на концепцията за някакъв „руски свят\". А това може да постави началото на нещо ново в живота на Православната църква. Макар че е наивно да се очаква, че клирът или православната общественост ще си направят някакви трезви изводи. Отделянето на Украйна ще бъде приписано на безпринципния Порошенко, на гръцките интриганти от Вселенската патриаршия, които завиждат на могъществото на РПЦ – и, разбира се, на американците, без които, както се знае, в света никога нищо не се случва. Тук, при това съвсем сериозно, трябва да добавим и НАТО. Защото преди ръкополагането си сегашният патриарх Вартоломей е отбил двугодишна срочна военна служба като офицер в турската армия. Около този факт в неговата биография вече се вдигна голяма пушилка във форумите на православната блогосфера. Църквата (заедно с по-голямата част от руското общество) и занапред ще продължи да играе вече привичната ѝ роля на жертва на някакъв световен заговор. А това означава, че тя по-скоро ще се окаже неподготвена и за неизбежно надвисващите над Русия социални и политически бури. Така, както не беше готова и за кризата около Украйна, пише авторът.", "date": "2018.09.21", "title": "Ще има ли \"свещена война\" между Русия и вселенския патриарх, на чия страна ще застане БПЦ?"}
{"url": "https://www.faktor.bg/bg/articles/turisticheska-uaz-ka-predizvika-zverska-katastrofa-kray-kableshkovo-prati-trima-v-bolnitsa", "text": "Туристическа УАЗК-а, използвана за оффроуд, предизвика тежка катастрофа на пътя Порой-Каблешково вчера, съобщават от ОД на МВР в Бургас. Автомобилът е управляван от 70-годишен мъж. Колата е излязла от черен път на основния, но водачът не се огледал и отнел предимството на Фолксваген голф, който при последвалия удар се завъртял и блъснал случаен човек, който бил на пътя в този момент.    Пострадали са трима души - 43-годишният пешеходец Г.С. от Варна, който е със счупено ребро, както и двама от возещите се в УАЗ-ката туристи - 34-годишен белгиец и 36-годишна ирландка.   Статутът на туристическите уазки от години е под сериозно съмнение, защото не се спазват никакви правила за движение. Пасажерите висят по камионетката, както им е удобно, а за да им осигурят висок адреналин водачите карат като луди. Това не е първият подобен инцидент и със сигурност няма да е последният, пише „Флагман“.", "date": "2018.09.21", "title": "УАЗ-ка предизвика зверска катастрофа край Каблешково, прати трима в болница"}
{"url": "https://www.faktor.bg/bg/articles/novini/balgariya/ekspert-nyama-nikakvo-osnovanie-za-po-visoki-tseni-na-hlyaba", "text": "\"Няма никакво основание за по-високи цени на хляба\", категоричен е председателят на Държавната комисия по стоковите борси и тържищата (ДКСБТ) Владимир Иванов. \"Реколтата е от порядъка на 5,3 и 5,5 млн. тона, това е много добра реколта. По-ниска от миналата година, но пак имаме достатъчно количество зърно. Няма основания за паника, всичко се случва по пазарен начин\", заяви той пред Bulgaria ON AIR. Владимир Иванов отбеляза, че всеки септември се наблюдава подобен тип истерия и не се съгласи с тезата, че големите търговски структури са регулатор на пазара.  \"Ще ядем добър хляб. Да се твърди, че има нужда от драстично поскъпване - не. Ако има някакъв проблем, той е в разходите на съотвения бранш\", заяви Иванов.", "date": "2018.09.21", "title": "Експерт: Няма никакво основание за по-високи цени на хляба"}
{"url": "https://www.faktor.bg/bg/articles/novini/balgariya/ryazko-zastudyavane-prez-novata-sedmitsa", "text": "Празничният 22 септември ще е най-топлият ден от тази седмица. Максималните стойности ще са между 26 и 31 градуса. Ще преобладава слънчево време.  В нощта срещу неделя настъпва астрономическата есен и температурите малко ще се понижат. В неделния ден ще има повече облаци и в североизточните райони ще превали.  В понеделник ще е без валежи и сравнително топло, но във вторник очакваме рязко застудяване и дъжд. С умерен и временно силен северозападен вятър ще започне да нахлува студен въздух и в сряда температурите ще са с 10-15 градуса по-ниски. Заради чувствителното захлаждане по най-високите части на планините ще превали и сняг.  Днес ще е предимно слънчево и топло с температури между 25 и 30 градуса.", "date": "2018.09.21", "title": "Рязко застудяване през новата седмица"}
{"url": "https://www.faktor.bg/bg/articles/novini/balgariya/r-zhelyazkov-koordinatsiyata-pri-vzimane-na-resheniya-e-problem-za-tsyalata-darzhavna-administratsiya", "text": "\"Премиерът лично ми предложи поста министър на транспорта\", каза пред бТВ новият министър на транспорта Росен Желязков по повод спекулациите около това, че е предложен от шефа на кабинета на Бойко Борисов – Румяна Бъчварова. „Първата информация за афера между мен и Бъчварова се появи, когато тя стана вътрешен министър, а заглавието беше „Вътрешният министър живее с подсъдим”, т. е. атаката беше срещу нея. Никой в публичната сфера не е застрахован от фалшиви новини, клевети, инсинуации”, коментира новият транспортен министър. В отговор на въпрос доколко разбира от транспорт той уточни, че не е нужно министърът да е най-добрият експерт.  „Това, от което мисля, че разбирам, е мениджмънт и управление на човешкия фактор. Не мисля, че в министерството има пожари за гасене.Трябва по-добра координация при взимане на решения. Това е проблем за цялата държавна администрация” уточни Желязков. За аферата „Костинброд”, заради която Росен Желязков беше подсъдим, той каза, че това е затворена страница за него. „Няма страшно някой да се изправи пред правосъдието, хубаво е, че има правосъдие. Доволен съм, че минах през такъв житейски урок и опит. Минал съм през този етап по правилата”, коментира той. Относно БДЖ Желязков смята, че дружеството вече може да инвестира в подновяване и реконструкция на личния подвижен състав. Той припомни, че към 2009 г. задълженията на дружеството са били близо 900 млн. лв., а в момента те са изчистени.", "date": "2018.09.21", "title": "Р. Желязков: Координацията при взимане на решения е проблем за цялата държавна администрация"}
{"url": "https://www.faktor.bg/bg/articles/moskva-se-chudi-zashto-asad-ne-se-obadi-na-putin", "text": "Говорителят на президента на Русия Дмитрий Песков отказа да отговори на въпроса, достатъчна ли е една телеграма за Кремъл от президента на Сирия Башар Асад по повод инцидента с руския военен самолет Ил-20, пише руският вестник „Правда.ru“. Песков се ограничи единствено с отговора, че „телеграмата е получена“. Вестникът припомня, че сирийският президент изпраща телеграмата, за която става ясно вечерта на 19 септември. Самолетът е свален в Сирия в нощта на 17 срещу 18 септември. В руското министерство на отбраната, съобщавайки за това, подчертават, че вината за произшествието лежи върху Израел, чиито самолети са „прикрили“ руските и по този начин са избегнали атаките. В допълнение, предупреждение за удара по територията на Сирия не е било получено до 1 минута до началото му, коментира БНР. Въпреки това, още на същия ден, министър-председателят на Израел Бенямин Нетаняху позвъни Владимир Путин. А преди това министърът на отбраната на Израел Авигдор Либерман е говорил със своя руски колега Сергей Шойгу. \"Да, разбира се, в Израел вината за произшествието не се признава, а се прехвърля отговорността на Сирия. Но въпреки това, защо Башар Асад досега не е позвънил?\". Директорът на Центъра за стратегически изследвания Иван Коновалов обяснява тази сложна ситуация, в която се оказа сирийското ръководство. По мнението му, на сирийците е било нужно време, за да формулират своята позиция по повод катастрофата. Въпреки това, той вярва, че грешката на Дамаск е била в забавянето на отговора. „Башар Асад можеше да каже и по-рано това, което беше написано в телеграмата“, добави Коновалов пред „Правда.ru“. „Ситуацията е абсолютно нещастна - „приятелски огън“ по главния си съюзник. Очевидно е, че сирийското ръководство е било в шоково състояние известно време“, счита експертът.", "date": "2018.09.21", "title": "Москва се чуди: Защо Асад не се обади на Путин за сваления самолет?"}
{"url": "https://www.faktor.bg/bg/articles/politolog-radev-ne-prosto-udovletvoryava-egoto-si-veche-realizira-po-dalboka-politicheska-strategiya", "text": "Депутатите вчера освободиха от постовете им подалите оставка министри на регионалното развитие Николай Нанков, на транспорта Ивайло Московски и на вътрешните работи Валентин Радев.  На тяхно място народните представители избраха предложените от премиера Бойко Борисов кандидати за нови членове на правителството съответно Петя Аврамова, Росен Желязков и Младен Маринов. Тримата нови министри положиха клетва и от днес заемат овакантените министерски кресла. Все пак гласуването на кандидатурите беше придружено от грозни скандали между опозиция и управляващи. В същото време репликите между премиер и президент не стихват и упреците продължават. Според политолога Цветанка Андреева смяната на министрите уж трябваше да има оздравителен ефект, но всъщност стана точно обратното. \"Противопоставянията в коалицията и в НС все повече се изостриха. Новите министри разбуниха отново духовете в правителството. Радев не просто удовлетворява егото си, той вече реализира по-дълбока политическа стратегия. Тук вече не става въпрос за институционална битка, може би по-скоро за задълбочена стратегия\", подчерта още Андреева в \"България сутрин\"Bulgaria ON AIR.. Тя е на мнение, че Радев вече \"играе\" на политическата сцена като политически водач, а не като президент. По думите на собственика на агенция \"Пик\" Недялко Недялков, един много странен гост за коментирането на подобна тема, въпросната криза с неподписания указ беше инсценирана от президента, за да се привлече общественото внимание. \"Формално всичко почна от неиздаването на указа за Младен Маринов. Егото на президента явно бе накърнено от минали събития. Предстои номинация на посланици, а се говори, че там също има дрязги. Борисов най-после удари по масата и каза на Радев да направи партия или да оглави БСП\", коментира още Недялков пред Bulgaria ON AIR.", "date": "2018.09.21", "title": "Политолог: Радев не просто удовлетворява егото си, вече реализира по-дълбока политическа стратегия"}
{"url": "https://www.faktor.bg/bg/articles/novini/svyat/velikobritaniya-sazdava-nastapatelno-kiberpodrazdelenie-sreshtu-zaplahata-ot-rusiya", "text": "Великобритания създава \"настъпателно киберподразделение\" с численост 2 000 души за противопоставяне на заплахата от Русия, съобщава телевизия Sky News, като се позовава на план на британското Министерство на отраната. Новото подразделение ще разшири възможностите на Великобритания за водене на война в киберпространството и ще бъде ориентирано към провеждане на настъпателни кибероперации. В подразделението ще влизат и експерти от Центъра за правителствени връзки, военнослужещи и цивилни. Реализацията на проекта ще струва на Лондон 250 милиона фунта (331 милиона долара). \"Като внедряваме настъпателните кибертехнологии във Великобритания получаваме нови възможности за сдържане и наказание на страните, които искат да ни причинят вреда\", заявил пред телевизията бившият командващ въоръжените сили генерал Ричард Бърънс.  По думите му, страни като Русия \"вече атакуват\".", "date": "2018.09.21", "title": "Великобритания създава \"настъпателно киберподразделение\" срещу заплахата от Русия"}
{"url": "https://www.faktor.bg/bg/articles/the-daily-express-angela-merkel-nanese-sakrushitelen-udar-na-tereza-mey", "text": "Канцлерът на Германия Ангела Меркел нанесе съкрушителен удар върху лидерството на британския премиер Тереза Мей, казвайки ѝ че Европа трябва да види „съществен прогрес“ преди да сключи споразумение за Брекзит – ефективно изхвърляйки широкообсъждания план на министър-председателя от „Чекърс“, пише британският евроскептичен ежедневник The Daily Express.  Говорейки пред журналисти по време на пресконференция след разговорите с другите лидери на Европейския съюз, Меркел заяви, че е ясно, че „имаме нужда от съществен прогрес по Брекзит до октомври“. По време на пресконференцията германският канцлер фокусира вниманието си върху единния пазар, определяйки го като точка на засечка в преговорите за Брекзит, докато игнорираше проблема с ирландската граница.  Меркел заяви: „Е, накрая ще трябва да се съгласим върху всички точки – поне върху всички тези, които са изложени в споразумението за излизане и в документа за бъдещите отношения. Брекзит не може да се случи без да подхождаме един друг, но има също така и няколко стандарта и един от тях е, че не можеш да си част от единния пазар, ако не си част от нас.“ Въпреки това германският канцлер заключи, че ЕС желае „да продължи разговорите в много добра атмосфера.“ Тя добави, че Брекзит трябва да бъде завършен до ноември – или Великобритания ще рискува да напусне Блока без споразумение.  Меркел спомена и че лидерите в ЕС са имали проблеми със заплахата за единния пазар. „Ако има притеснения относно предложението, които сме поставили на преден план, тогава нека разберем какви са тези притеснения.“", "date": "2018.09.21", "title": "The Daily Express: Ангела Меркел нанесе съкрушителен удар на Тереза Мей"}
{"url": "https://www.faktor.bg/bg/articles/novini/svyat/otrovitelite-na-skripal-arestuvani-za-opit-za-pronikvane-v-shveytsarska-laboratoriya", "text": "Александър Петров и Руслан Боширов, обвинени за отравянето на бившия офицер от ГРУ Сергей Скрипал и дъщеря му Юлия с нервно-паралитичното вещество \"Новичок\", са били арестувани на територията на Холандия, а след това депортирани в Русия, съобщава Bellingcat, като се позовава на източници от правоохранителните органи на Холандия. През пролетта на 2018 година те са арестувани докато опитвали да проникнат в базата данни на лаборатория в Швейцария, разследваща отравянето на Скрипал и химическите атаки в Сирия.  При това, по днани на следствието, двамата са участвали и в хакването на сървърите на световната антидопингова агенция WADA. Bellingcat също така съобщава, че през юли 2016 година Петров заминава с автобус за Казахстан, като преди това е посочил в документите, че пътува за Пекин, а две седмици по-късно се връща в Москва през Тел Авив.  \"Съдейки по всичко целта на Петров ебила някоя от държавите в Средна Азия или Близкия Изток, но така че да не се разбере коя точно\", коментират разследващите. Bellingcat  публикува и нови данни, които свидетелстват, че Петров и Боширов са служители в ГРУ. Така, например, номерата на международните паспорти на Петров и Боширов не само са с поредни номера, но номерата им са близки с други офицери от ГРУ. Например, паспорта на Едуард Широков, обвинен в Черна гора за организирането на държавен преврат се различава само с 25 цифри от парспорта на Боширов. В паспортните данни на Петров и Боширов от единната информационна система на паспортната служба на РФ срещу имената на двамата има отметка \"с.с.\" (\"съвършено секретно\"). На бланките има и печат с надпис \"Да не се дават сведения\" и телефонен номер 195-79-66, който се оказва, че е на руското Министерство на отбраната. Припомняме, че двамата твърдят, че са били във Великобритания като туристи, както и, че се занимават с продажба на хранителни добавки за фитнес тренировки.", "date": "2018.09.21", "title": "Отровителите на Скрипал арестувани за опит за проникване в швейцарска лаборатория"}
{"url": "https://www.faktor.bg/bg/articles/novini/svyat/rusiya-zatvori-moreto-i-nebeto-si-zaradi-voenni-ucheniya", "text": "Русия затваря международните води и въздушното пространство близо до Сирия, Ливан и Кипър до следващата сряда, защото провежда военноморски учения, съобщи агенция Интерфакс.  Русия ще проведе ракетни изпитания в тези райони на Източното Средиземноморие, се казва в издадено от нея международно уведомление до летците. Според израелски медии затварянето на водите и въздушното пространство е свързано със свалянето на руския военен самолет Ил-20 от сирийските въоръжени сили на 17 септември. Руската армия обвини Израел за случая, като каза, че израелски изтребител, извършващ мисия за бомбардиране, се е прикрил зад руски разузнавателен самолет, за да се предпази от сирийската противовъздушна отбрана. Руското МО обвини израелската армия, че създава опасни условия, като не дава достатъчно предварително уведомление за операциите си в района.  Израел твърдо отрече да е отговорен за свалянето на самолета, при което загинаха 15 руски военни. Руският президент Владимир Путин определи случая като \"верига от трагични обстоятелства\".  Руското министерство на външните работи заяви днес, че Израел трябва да предостави на Русия повече информация за свалянето на самолета край бреговете на Сирия. Руските медии съобщиха, че в Москва вече е пристигнал началникът на щаба на израелските военновъздушни сили Амикам Норкин, за да запознае Москва със случая и с основните заключения от разследването на произшествието. Командващият е съпровождан от ръководителя на подразделението за международно сътрудничество към ВВС на Израел бригаден генерал Ерез Мейсел и офицери от разузнавателните служби и оперативното командване.  Във вторник Владимир Путин се съгласи в разговор с премиера на Израел Бенямин Нетаняху делегация от експерти, начело с главнокомандващия ВВС на Израел, да донесе в Москва своята информация за свалянето на самолета.", "date": "2018.09.21", "title": "Русия затвори морето и небето си заради военни учения"}
{"url": "https://www.faktor.bg/bg/articles/uchitelka-biha-me-vtoroklasnik-i-roditelite-mu", "text": "Учителка  от старозагорското училище \"Отец Паисий\"  твърди, че е нападната от родителите на второкласник. След случая възпитателката е подала молба за напускане. От своя страна родителите я обвиняват в агресия спрямо детето им. Причината за инцидента е, че възпитателката не пуснала малкия Андрей да пие вода. По думите й тя не го чула, а детето се нахвърлило върху нея. След това дошли родителите, които се опитали да разберат какво се е случило. Те твърдят, че жената е удряла детето им, а тя категорично отрича това, предаде Нова телевизия. „Бащата започна да крещи, да ме заплашва с убийство и да ме удря, заедно с майката. Всичко това стана пред очите на децата. Момчето, виждайки че родителите му ме бият, започна също да ме удря”, разказа учителката в ефира на \"Здравей, България\".   Бащата категорично отрича да са нанасяни удари на преподавателката. Той твърди, че е жената е държала нож по време на свадата. От МВР съобщиха, че джобно ножче е намерено в двора на училището, но тепърва ще се разследва дали предметът е свързан с конфликта. Директорът на училището твърди, че не е видял да има бой. Учениците също отричали да са станали свидетели на агресия между бащата и учителката.  По случая е образувано досъдебно производство и тече проверка. Разпитани са много свидетели. Инспектор от Детска педагогическа стая работи с ученицит", "date": "2018.09.21", "title": "Учителка: Второкласник и родителите му ме биха пред децата"}
{"url": "https://www.faktor.bg/bg/articles/novini/svyat/tramp-shte-govori-za-sluchaya-skripal-v-oon", "text": "Президентът на САЩ Доналд Тръмп ще обърне внимание на случая Скрипал, проблемите с химическите оръжия, отношенията с Иран, а също и политиката по отношение на Северна Корея в речта си по време на предстоящото заседание на Съвета за сигурност на ООН, насрочено за сряда, 26 септември, разкри в четвъртък постоянният представител на САЩ в ООН Ники Хейли, в интервю за американския телевизионен канал „Fox News“, предава ТАСС, цитирана от \"Фокус\". „Заседанието на Съвета за сигурност на ООН под председателството на президента (Доналд) Тръмп ще стане, уверена съм, събитието, което ще бъде внимателно наблюдавано от всички“, заяви тя. „Той ще говори не само за Иран, но ще засегне и проблемите с химическите оръжия, с които се занимавахме в Сирия. Ще говори и за Северна Корея и мерките, които сме предприели по отношение на тази страна, а също и за инцидента със (Сергей) Скрипал“. Особено внимание, по думите на Хейли, Тръмп възнамерява да отдели на политиката по отношение на Иран. „Той е уверен, че не трябва да изпускаме поглед от този проблем и че международната общност не трябва да забравя това“, добави Хейли.", "date": "2018.09.21", "title": "Тръмп ще говори за случая Скрипал в ООН"}
{"url": "https://www.faktor.bg/bg/articles/novini/svyat/zaradi-rusko-orazhie-sasht-nalozhiha-sanktsii-na-kitayska-kompaniya", "text": "САЩ за първи път наложиха санкции на чуждестранна организация заради купуване на руско оръжие. Това е китайска военна агенция, придобила руски изтребители и екземпляри от системата за противоракетна отбрана С-400. Китайският Департамент за подготовка на войските и снабдяването към Централния военен съвет на Китайската народна република и неговият ръководител Ли Шанфу са санкционирани в съответствие със закона \"За противодействие на противниците на Америка чрез санкции\". Според американския Държавен департамент въпросната агенция под шапката на китайското министерство на отбраната, която отговаря за отбранителните технологии, е извършила \"значителни трансакции\" с \"Рособоронекспорт\" - руския държавен износител на оръжия. Тя е купила 10 изтребителя Су-35 през декември и системи С-400 през януари - след влизането в сила на американския закон през лятото на миналата година. САЩ освен това наложиха санкции на 33 руски физически и юридически лица, свързани с отбранителнопромишления комплекс на Русия или с нейното разузнаване. Под заплаха от санкции са забранени всякакви оръжейни трансакции с тях. Така в черния списък в съответствие със закона \"За противодействие на противниците на Америка чрез санкции\" вече попадат 72 руски физически и юридически лица, включително основните руски оръжейни компании.", "date": "2018.09.21", "title": "Заради руско оръжие САЩ наложиха санкции на китайска компания"}
{"url": "https://www.faktor.bg/bg/articles/novini/svyat/feribot-s-nay-malko-400-dushi-na-borda-potana-v-tanzaniya", "text": "Ферибот с най-малко 400 души на борда потъна в езерото Виктория в Танзания, а според властите поне половината от тях са загинали. До този момент са открити телата на 42-ма души, малко повече от 100 са спасени, но с падането на нощта, издирвателните операции бяха спрени. Причината за инцидента все още не е ясна. Смята се, че фериботът се е наклонил опасно при струпване на много хора на една от палубите. Такива злополуки не са рядкост в страната, а причината по-често е претоварване. 700 души загинаха при подобен инцидент в езерото Виктория през 1996 г.", "date": "2018.09.21", "title": "Ферибот с най-малко 400 души на борда потъна в Танзания"}
{"url": "https://www.faktor.bg/bg/articles/40-deputati-ot-partiyata-na-tereza-mey-shte-glasuvat-protiv-neynite-planove-za-napuskane-na-es", "text": "Бившият британски министър за Брекзита Дейвид Дейвис каза, че до 40 депутати от партията на премиера Тереза Мей ще гласуват против нейните планове за напускане на ЕС, предаде Ройтерс. Той заяви в интервю за в \"Хъфингтън пост\", че солидно ядро от депутатите от Консервативната партия искат по-категорично откъсване от ЕС и не са склонни да подкрепят с гласа си предложението на Мей. Трите големи опозиционни политически формации - Лейбъристката партия, Шотландската национална партия и Либерални демократи публично заявиха, че няма да подкрепят Мей. Ако 40 от 315-те депутати на Консервативната партия гласуват против сделка за Брекзит, основаваща се на предложенията на Тереза Мей, тя няма да успее да събере необходимия брой гласове да прокара мярката в парламента, отбеляза Ройтерс.", "date": "2018.09.21", "title": "40 депутати от партията на Тереза Мей ще гласуват против нейните планове за напускане на ЕС"}
{"url": "https://www.faktor.bg/bg/articles/novini/svyat/britanski-i-frenski-samoleti-sa-izleteli-po-trevoga-za-da-sledyat-ruski-iztrebiteli", "text": "Британски и френски военни самолети са били вдигнати по тревога, за да следят подозрителни руски изтребители над Северно море, предаде БТА, цитирайки Ройтерс. Говорителят на френските ВВС полковник Сирил Дювивие каза, че са били засечени един или няколко руски самолета и че действията не са били враждебни.  \"Бяха задействани обичайните механизми на реакция. Изтребители \"Рафал\" излетяха от базата в Сен-Дизие със самолет за презареждане във въздуха и заеха позиции за евентуална намеса\", каза той.", "date": "2018.09.21", "title": "Британски и френски самолети са излетели по тревога, за да следят руски изтребители"}
{"url": "https://www.faktor.bg/bg/articles/novini/balgariya/iliyan-vasilev-sreshtata-na-rubin-s-dogan-e-legitimatsiya-sled-arogantnata-sdelka-s-tets-varna", "text": "„Тази снимка показва много. Протоколът изисква гостът, в случая посланик Рубин да бъде поставен в центъра на двамата си домакини. Това е елементарен израз на вежливост и гостоприемство. Но кой да ги знае тези тънки работи. Доган се е самопоставил в центъра, вероятно съвсем не случайно под кръста за да демонстрира изрично, че е той е важният на снимката”, казва в свой коментар анализаторът и бивш посланик на България в Москва Илиян Василев. „Текстът на прес релийза от ДПС е като след междудържавно посещение на най-високо равнище, в което се получава самоопределянето на Доган като самостоятелен и значим фактор в българо-американските отношения. Няма как това да не се интерпретира като негов опит за легитимация след арогантната сделка с ТЕЦ \"Варна\". Но по-важното е посланието, че срещата е станала по искане на американския посланик, който имал интерес да се запознае с Доган. Това е легитимация на статута на този политик, който черпи сила от неформалната си позиция, т.е. от задкулисието си. Не за пръв път е трудно да се разберат едни или други ходове. Помня предишния американски посланик, който беше посетил Лукойл и направи фото с нейния български шеф, като каза едва ли не, че е американска компания -т.е. с американски акционери и това определяло задължението му да се види с тях. Този същия Лукойл, който в продължение на години не плащаше данък печалба и през който се реализираха основни канали на руското влияние у нас. Трябва да свиквате - всяка държава има своите интереси. Това се отнася и за всеки неин посланик”, добавя в Василев. Той акцентира върху факта, че на страницата на американското посолство няма никаква информация за въпросната среща, а това говори красноречиво, че посещението е имало различна от обявената от ДПС интерпретация, цели и значимост.", "date": "2018.09.21", "title": "Илиян Василев:  Срещата на Рубин с Доган е легитимация след арогантната сделка с ТЕЦ \"Варна\""}
{"url": "https://www.faktor.bg/bg/articles/mladen-marinov-1", "text": "Няма засечено изтичане на информация, няма за какво да проверяваме за \"къртица\" на високо ниво в ГДБОП  Това заяви новият министър на вътрешните работи Младен Маринов в \"Здравей, България\" на Нова тв във връзка с ареста на Ветко и Маринела Арабаджиеви. Лицата ще се хванат, няма къде да отидат. Ще бъдат хванати и ще бъдат представени на правосъдието. Контактът  по телефона с журналистите, подали сигнал за горене на документи, е бил непрекъснат. Сигналът е приет незабавно. Имало е секретен пост, който е следил кой ще се появи, защото самите журналисти са алармирали, че ще има опит за унищожаване на още документи. Срещу тях е извършена стандартната процедура, няма как да се обаждат по телефона, когато са с белезници, обясни той.   Решението да стана министър го взех, без да мисля много, в добрия смисъл на думата. Решенията в нашата работа ги вземаме бързо.  Приемам го като мнение на президента, на което той и ма право. До указа, не съм чул такива работи. Като го е казал, това е произтекло от обективни критерии. Но ние имаме и успехи, отговори на въпрос за думите на президента за \"мърлявата работа\" на вътрешното министерство Маринов. Искам да встъпя в длъжността, да направя анализи  и тогава ще направя предложение за главен секретар. На този пост трябва да е служител от системата на МВР. Терзийски и Спиридонов са добри специалисти, ръководят ключови дирекции. За Светлозар Лазаров не съм и чувал да се говори. Нямам срок да съобщя име. С конкретен човек не съм говорил. Сондирал съм мнение, обясни Маринов. Георги Арабаджиев в момента изпълнява длъжността, допълни той.", "date": "2018.09.21", "title": "Младен Маринов: Няма проверка за \"къртица\" на високо ниво в ГДБОП"}
{"url": "https://www.faktor.bg/bg/articles/novini/balgariya/petya-avramova-prodalzhavame-politikata-za-novi-magistrali-i-skorostni-patishta", "text": "\"Министерството е следващата стъпка, в която бих могла да вложа усилия и да бъда полезна. Изключително разчитам на екипа си, който е с много добра експертиза и много опит, разбира се предизвикателствата са големи и никак не са малко\", заяви новият министър на регионалното развитие и благоустройството Петя Аврамова, която встъпи в длъжност вчера, приемайки поста на подалия оставка Николай Нанков, коментира Аврамова. \"Аз съм инженер, познавам бранша, а в същото време като министър ще изпълнявам политическата програма на правителството. Ще има приемственост в политиката на министерството, основното е да продължим политиката за нови магистрални и скоростни пътища, за нова републиканска и пътна мрежа. Освен това, през 2019 г. стартират инвестиционните проекти, по които ВиК операторите ще бъдат бенефициенти за първи път. Ще продължим и въвеждането на новата тол система\", заяви тя. Аврамова коментира и въпросът дали е възможно нейният предшественик Николай Нанков да остане във ведомството, като поеме длъжността зам.-министър. \"Хора със знание и опит като Николай Нанков трябва да бъдат включени в работата, така че за мен ще бъде много ценно да ползвам неговите знания и опит. Той ще бъде един от стълбовете в министерството, ако приеме тази възможност да остане. Засега няма решение по този въпрос\", каза още министър Аврамова. Относно трите министерски оставки заради трагедията на пътя за Своге, Аврамова коментира, че политическата отговорност е морален акт на съпричастност към трагедията, не означава непременно вина на всеки министър. За бъдещите приоритети в работата си, министър Аврамова е категорична, че ще продължи контрола върху всички проекти - и действащи, и бъдещи. \"Инвеститорски контрол, който трябва да бъде завишен по изпълнението на всички инфраструктурни проекти, контрол за работата на ДНСК, както и към лицензираните фирми за строителен надзор. С колегите ще помислим, ако трябва ще променим и нормативната база за контрола на тези фирми, извършващи надзор\", смята тя. Като бивш председател на Общинския съвет във Враца, Аврамова заяви, че относно пътната мрежа в Северозападна България, ще продължи интензивно със строителството на АМ \"Хемус\", а разчетите са 2014 г. тя да бъде приключена.  \"С голямо значение е и пътят Видин - Ботевград, изключително важен за Северозападна България\", допълни министърът.", "date": "2018.09.21", "title": "Петя Аврамова: Продължаваме политиката за нови магистрали и скоростни пътища"}
{"url": "https://www.faktor.bg/bg/articles/novini/balgariya/kade-shte-bade-ogranicheno-dvizhenieto-prez-pochivnite-dni", "text": "Заради трите почивни дни около Деня на Независимостта днес от 16 до 20 ч. се спира движението на камионите над 12 тона по автомагистралите и най-натоваренитe пътища. За улеснение на трафика през Владая и повишаване на пътната безопасност ще има две ленти за излизащите от София по път Е-79. Временната организация е от 278-ми до 282-рия километър и от пътен възел „Даскалово“ до кръстовище „Драгичево“. В събота от 9:30 до 19:30 ч. ще бъде ограничено движението за всички МПС през Шипченския проход. Спирането на трафика е заради провеждането на автомобилното планинско състезание „Шипка - Дамасцена 2018“. Същият участък се затваря за движение и в неделя от 7:30 до 17:30 ч. По време на състезанието трафикът ще бъде пренасочен през Прохода на Републиката.", "date": "2018.09.21", "title": "Къде ще бъде ограничено движението през почивните дни"}
{"url": "https://www.faktor.bg/bg/articles/novini/svyat/strelba-v-sasht-trima-dushi-zaginaha-napadatelkata-e-zastrelyana", "text": "Жена застреля трима души в окръг Харфорд, в американския щат Мериленд, предаде Асошиейтед прес, като се позова на представители на властите. Стрелбата е станала в склад за лекарства на аптекарска верига. Шерифът на окръг Халфорд Джефри Галър съобщи, че заплахата е неутрализирана.  Извършителката е починала от раните си.  Тя 26-годишната жена, чиято самоличност все още не се разкрива.  Мотивите ѝ все още са неизвестни. Първоначално се знаеше, че е била неутрализирана и ранена от пристигналите на място полицаи, но впоследствие стана ясно, че след като разстреляла колегите си, насочила оръжието и към себе си. Това е третият инцидент само за едно денонощие със смъртни случаи в Съединените щати.", "date": "2018.09.21", "title": "Стрелба в САЩ, трима души загинаха, нападателката е застреляна"}
{"url": "https://www.faktor.bg/bg/articles/novini/balgariya/slanchevo-vreme-dnes-1-1", "text": "Ще преобладава слънчево време. Ще духа слаб, в Източна България - до умерен, вятър от изток-североизток. Максималните температури ще са между 25 и 30 градуса. По Черноморието ще бъде предимно слънчево. Максимални температури на въздуха: 22-24 градуса. Температурата на морската вода е 24 градуса. В планините ще бъде предимно слънчево с временни увеличения на облачността. Ще духа слаб до умерен вятър от изток-югоизток. Максимална температура на височина 1200 метра - около 20 градуса, на 2000 метра - около 14 градуса.", "date": "2018.09.21", "title": "Слънчево време днес"}
{"url": "https://www.faktor.bg/bg/articles/novini/balgariya/ban-trafikat-na-hora-se-e-prevarnal-v-semeen-biznes", "text": "Тревожна статистика у нас сочи, че за първите шест месеца на годината прокуратурата разследва 33 случая на трафик на хора. На този фон изследване на БАН показва, че този вид престъпност се превръща в семеен бизнес. Българските граждани продължават да бъдат една от водещите групи в Европа, които попадат в капана на трудова или сексуална експлоатация. Това стана ясно по време на конференция, посветена на българо-швейцарска програма за превенция. Учени изследват седем уязвими общности у нас след сигнали за трафик към Европа от службите в Гърция, Холандия, Франция и Швейцария. Продажба на бебета, детска просия и сексуална експлоатация - това са част от случаите открити в Пещера, Сливен, Долни Чифлик, както и в някои населени места в Северна България. Най-уязвими са момичетата между 15 и 23 години, които в повечето случаи стават жертви на сутеньори. Някои от тях попадат в капана след като сключват брак с обещание за по-добър живот в чужбина. В трафика понякога са замесени дори роднини. Обратният път към дома обикновено е почти невъзможен. В България има пет приюта за подслон на жертви на трафика, както и транзитен център в София. Програма между България и Швейцария успява да помогне на близо 300 души. Според последния доклад на Европейската комисия регистрираните жертви на трафик на територията на Европейския съюз са малко над 15 хиляди.", "date": "2018.09.21", "title": "БАН: Трафикът на хора се е превърнал в семеен бизнес"}
