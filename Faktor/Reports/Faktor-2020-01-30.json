{"url": "https://faktor.bg/bg/articles/hotelierite-i-restorantyorite-polititsi-bez-kapatsitet-yahnaha-protesta-ni", "text": "По повод вчерашния протест на хотелиери и ресторантьори, към който се прикрепиха политици, съпредседателят на Българската хотелиерска и ресторантьорска асоциация Атанас Димитров заяви пред БНТ: \"Отмяната на протеста се осъществи към 19:00-19:30 ч. Част от нашите регионални структури бяха тръгнали на път, други бяха в процес на подготовка. Може би това беше една малка част - около 30 процента, които категорично поискаха да се включат в протеста. Въпреки задоволството си от диалога с министър Горанов, решиха да се индикират, че има проблем и с високата ставка по ДДС и хората са наистина разумни. Те искаха да се проведе само един дебат, наясно сме в бизнеса, че това е един дълъг процес, който трябва да бъде обследван и анализиран за евентуалните ефекти върху бюджета, държавата и бизнеса. И той може да продължи с месеци.\" Атанас Димитров благодари на хората, които са подкрепили вчерашния протест и са изразили своята гражданска позиция, също така изказа благодарност и на премиера Борисов и на министър Горанов за взетите решения. Но категорично се разграничи от политическите сили, които вчера се присъединиха към хората от бранша. \"За нас е крайно неприемливо разни политически партии да се възползват от проблемите на хората в чисто икономически аспект и по този начин да яхнат такъв тип протест. Явно нямат друг капацитет или имат недостатъчен електорат. Нашите хора бяха много добронамерени. Всички, които участвахме в протеста, се разграничаваме от това\", заяви той. Димитров допълни, че те не бягат от наредбата, а са искали да покажат, че в настоящия си момент има някакви проблеми. \"По-скоро тревогата на хората е наистина по отношение на малко по-високия данък. Дебатът тепърва предстои, надяваме се да има диалог, но се разграничаваме от крайности\", завърши той. В шестмесечния срок предстои да се изясни за начина, по който Наредба Н-18 ще бъде приета и как ще изглежда тя.", "date": "2020.01.30", "title": "Атанас Димитров: Политици без капацитет яхнаха протеста ни"}
{"url": "https://faktor.bg/bg/articles/ivan-geshev-1-4", "text": "Обещах на българските пенсионери да реша проблема с телефонните измами. Ако ние не можем да се оправим с този проблем, какво друго да се направи в тази държава! Това каза главният прокурор Иван Гешев във връзка с акциите от последните дни.    \"От края на миналата година, когато проведохме акции има само една телефонна измама. Аз изпълнявам обещанията си към българските граждани и се справяме доста успешно. Имаме 60% намаление на тези престъпления\", отчете главният прокурор.", "date": "2020.01.30", "title": "Иван Гешев: Как така се страхуват толкова много тези олигарси от криминалния преход?"}
{"url": "https://faktor.bg/bg/articles/pametnikat-alyosha-v-plovdiv-osamna-v-cherveni-nadpisi-nyama-da-prostim", "text": "Паметникът \"Альоша\" на хълма Бунарджика в Пловдив осъмна залят с червена боя. В основата на монумента е изписано с големи червени букви: \"Не сме забравили\", \"Няма да простим\", съобщава БНР. От години пловдивчани се отнасят нееднозначно към паметника. От администрацията на Район „Централен“ заявяват, че започва почистването на монумента и че в следващите месеци предстои поставянето на камери на територията на цялото тепе. Кметът Георги Стаменов очаква видеонаблюдението да прекрати вандалските прояви.", "date": "2020.01.30", "title": "Паметникът \"Альоша\" осъмна с червени надписи: \"Няма да забравим!\", \"Няма да простим!\""}
{"url": "https://faktor.bg/bg/articles/ivan-geshev-1-5", "text": "Не може главният прокурор да бъде привикван с есемеси от едно лице, вероятно същият Митко, на който вероятно президентът Радев, вероятно казва да смачка проверката на антикорупционната комисия по отношение на съпругата му.  Така преди заседанието на ВСС главният прокурор Иван Гешев обясни защо не се е срещнал с държавния глава в понеделник.Че Димитър Стоянов е търсил Гешев за среща с Румен Радев \"24 часа\" писа още онзи ден, но тогава  Митко е главният секретар на президента Димитър Стоянов.  Той е наречен Митко от Радев в запис, публикван от прокуратурата, в които се говори как да не бъдат давани на КПКОНПИ документи по повод назначаването на Десислава Радева на два трудови договора. президентът отрече да е искана среща с главния прокурор от неговите хора. Той отказа да коментира повече подробности и да разкрие какво е пишело в съобщението. В началото на седмицата Иван Гешев отпрани искане до Конституционния съд за тълкуване на чл. 103 от конституцията, разпоредбата, която засяга имунитета на президента, а във вторник от ВКП съобщиха, че прокуратурата преустановява всякакви контакти с президентството, освен официалната писмена комуникация.", "date": "2020.01.30", "title": "Иван Гешев: Не може главният прокурор да бъде привикван с есемеси от Митко, главен секретар на президента"}
{"url": "https://faktor.bg/bg/articles/spetsprokuraturata-poska-zadarzhane-pod-strazha-za-bivshiya-shef-na-vik-pernik-i-i-d-kmet-na-grada", "text": "Специализираната прокуратура внесе в Специализирания наказателен съд искане за определяне на мярка за неотклонение „Задържане под стража“ на бившия управител на „ВиК“ Перник и бившия и.д. кмет на града, обвинени за извършени престъпления, свързани с водната криза в региона. Делото ще бъде насрочено за по-късно днес, съобщиха от прокуратурата. Бившият управител на ВиК-Перник Иван Витанов беше задържан за 72 часа по обвинение за умишлена безстопанственост и сключване на неизгодна за дружеството сделка. Заедно с него е задържана и изпълняващата длъжността кмет на Перник по време на изборите Севделина Ковачева.", "date": "2020.01.30", "title": "Спецпрокуратурата поиска задържане под стража за бившия шеф на ВиК-Перник и бившия и.д. кмет на града"}
{"url": "https://faktor.bg/bg/articles/valentin-zlatev-se-obadil-v-kabineta-na-glavniya-prokuror-poiskal-sreshta", "text": "Не се срещам с олигарси. Имах обаждане в кабинета от Златев, (вероятно Валентин Златев - б.р.) иска среща, аз с такива хора не се срещам. Това разкри главният прокурор Иван Гешев преди заседанието на ВСС. Валентин Златев е лицето на руския петролен гигант \"Лукойл\" у нас. Беше дълги години генерален директор, а след това се оттегли от оперативното ръководство, но остана в компанията. Неотдавна кметът на Ботевград Иван Гавалюгов обяви, че ВЕЦ\"Бебреш\", който е собственост на Златев-баща, източвал едноименния язовир. После обвини Валентин Златев, че всявал паника сред населението като обявил, че водата от язовира не се пречиства и го заплаши с прокуратурата. Нямам нужда да се срещам с такива хора. Срещам се с обикновени хора. Това е моята среда. Аз съм обикновен човек и се срещам с обикновените хора и ме интересуват проблемите на хората. Работата на прокуратурата е да решава проблемите на обикновените хора, добави Гешев. Главният прокурор отново каза, че прокуратурата ще върне Васил Божков. В сряда стана ясно, че бизнесменът има задочно седем обвинения и е обявен за издирване.", "date": "2020.01.30", "title": "Валентин Златев звънял в кабинета на главния прокурор"}
{"url": "https://faktor.bg/bg/articles/dozhivoten-zatvor-bez-pravo-na-zamyana-poluchi-ubitsat-na-6-godishnata-kristin-ot-sotirya", "text": "Доживотен затвор без право на замяна получи 21-годишният Мартин Трифонов, който бе признат за виновен за убийството на седемгодишната Кристин от сливенското село Сотиря. Сливенският окръжен съд му наложи още присъда от двайсет години затвор за опит за изнасилване и десет години за блудство с малолетно дете. На майката, бабата и дядото на детето осъденият трябва да заплати общо 600 000 лева за нанесени неимуществени вреди, предава БТА. Наказанието ще бъде изтърпявано при първоначален специален режим. В петнайсетдневен срок присъдата може да бъде обжалвана пред Бургаския апелативен съд. Адвокат Сиво Сивов, който представлява частните ищци - роднините на детето заяви, че това е първата присъда след промяната в закона за съкратено съдебно следствие. По думите му, това ще бъде назидание за престъпниците и те ще имат пример за тежестта на закона. Милка Георгиева, която е баба на убитата Кристин, благодари на хората, които подкрепиха с подписки и мирни протести промените в закона и посочи, че ако получи пари от обезщетението, ще ги дари на деца в нужда. Престъплението бе извършено на 15 август, като Трифонов бе заловен след почти 24-часово издирване на следващия ден и бе ранен след като оказал съпротива. Случаят доби широк обществен отзвук, като на няколко протеста и бдения граждани поискаха отмяна на съкратеното съдебно следствие и успяха да променят закона.", "date": "2020.01.30", "title": "Доживотен затвор без право на замяна получи убиецът на 7-годишната Кристин от Сотиря"}
{"url": "https://faktor.bg/bg/articles/pochina-zhenata-na-emil-cholakov", "text": "Жената на бившия синоптик на bTV Емо Чолаков Красимира бе погребана вчера в родния град на двамата Гоце Делчев, съобщава Hotnews.bg. Ден преди това тя е починала в София след дълга и изтощителна битка с рака. Красимира бе едва на 39 години, ридаят близки до семейството. Именно заради болестта на жена си, Чолаков напусна bTV, а не в търсене на по-голяма заплата, както повечето медии писаха. Лечението на онкологичното заболяване изисквало цялото внимание на семейството и затова Емо прекарвал всяка свободна минута с Красимира, разказаха негови близки. Заетостта му в телевизията нямала да му позволи да бъде плътно де нея и затова Емо без колебание напуснал медията. Въпреки голямата загуба той ще снима новото риалити предаване, което ще тръгне по Нова телевизия. Както вече стана ясно, бившият синоптик става водещ на „Един за друг”. 10 двойки ще заложат на силната връзка помежду си, за да докажат, че когато са заедно са непобедими. Колко добре се познават и дали ще се променят отношенията им, зрителите ще проследят от 22 февруари. Снимките започват след седмица и Чолаков ще бъде пред камерата.", "date": "2020.01.30", "title": "Почина жената на Емо Чолаков"}
{"url": "https://faktor.bg/bg/articles/vasil-bozhkov-predlagal-po-10-000-lv-na-den-na-chovek-ot-komisiyata-po-hazarta-za-da-iska-otnemane-na-litsenzi", "text": "На Васил Божков е повдигнато обвинение за ръководене на организирана престъпна група, действаща от 2014 година на територията на цялата страна. Събрани са свидетелски показания, които са доказателство, че Божков е предлагал дар всеки ден в размер на 10 000 лв. на длъжностно лице от Комисията по хазарта, за да внася предложения за отнемане на лицензи на конкурентни дружества. За всичко това е уведомена КПКОНПИ, НАП и министърът на финансите. Липсва сума от над половин милиард лева в държавния бюджет, стана ясно на брифинг на Прокуратурата, НАП и АДФИ. \"Прокуратурата знае срещу кой се изправя и че тази империя има изключително голяма финансова възможност\", обяви Сийка Милева, говорител на главния прокурор. Милева обяви, че са повдигнати обвинения на 5 лица, като четири от тях са извън пределите на Република България. Петият обвиняем е длъжностно лице от Държавната комисия по хазарта.  \"Разпитани са голям брой лица, които свидетелстват за престъпната дейност на групата\", добави тя. Събрани са множество доказателства, които към настоящия момент се анализират и предстои да се установи съпричастността на всичките задържани 19 длъжностни лица, обясни Милева. Предприети са действия по повдигане на обвинения на всички, които са участвали в групата, ръководена от Божков. Наблюдаващ прокурор обясни, че не може всичко да бъде споделено към момента, тъй като разследването е в начален етап. „Това е най-мащабната операция, която сме провеждали към момента“, заяви на брифинга и министърът на вътрешните работи Младен Маринов. Той обясни, че такъв мащаб до момента не е имало. Извършени са множество издирвателни действия на територията на цялата страна. Те продължават и в момента, обяви Младенов и съобщи, че заради иззетите  културно-исторически ценности, притежание на Божков, е било нужно съдействие от експерти от Министерство на културата. \"Иззети са множество картини\", информира и Милева, като поясни, че всичко свързано с тези ценности се разследва в момента. Очаквайте подробности!", "date": "2020.01.30", "title": "Васил Божков предлагал по 10 000 лв. на ден на човек от Комисията по хазарта"}
{"url": "https://faktor.bg/bg/articles/obshtestvo-ulitsata-petar-slavov-tsik-se-gotvyat-da-provalyat-sledvashtite-izbori-ili-chakat-parlamentat-da-otlozhi-mashinnoto-i-elektronnoto-glasuvane", "text": "Днес се проведе поредното дело, което бившите депутати Петър Славов, Мартин Димитров и Методи Андреев водят с Гражданска платформа срещу ЦИК за машинно или електронно гласуване.  Изборният кодекс още през месец август 2019 г задължи ЦИК, след местните избори НАВСЯКЪДЕ и САМО машинно да може да се гласува! Половин година по-късно (и около година преди задаващите се редовни избори за НС), нищо реално не е свършено.  Положението с електронното гласуване е същото, че и по-зле: дори план-график за въвеждането му още няма, а по закон той трябваше да е готов най-късно до  март тази година. Изводът след поредното дело е, че ЦИК или се готви да провали следващите избори, неосигурявайки легитимния законов способ за гласуване, или (отново) чака ГЕРБ, БСП и т.нар. патрЕоти да отменят или отложат машинното и електронното гласуване. Цик се оправдават, че щели да правят анализи и според тях изборите се подготвяли след тяхното насрочване - т.е. като президентът издаде указа 2 месеца преди изборния ден. Според ЦИК, ако отсега започнели да готвят провеждането на изборите и купели машини,  това означавало все едно, сега да напечатат бюлетините?! Идиотска логика,  но това е положението”, коментира пред Faktor.bg Петър Славов. Припомняме и горещите въпроси, които бившите депутати изпратиха преди време до ЦИК, но ясни отговори на тях все още няма: 1. Какви мерки са предприети и какви допълнителни мерки предвиждате и в какъв срок, за да се осигури необходимия минимум машинни терминали за провеждане на следващите избори, съгл. пар. 39 от ЗИД на ИК?  2. Ще има ли готовност ЦИК за осигуряване на машини във всички секции още към м.март 2020, в хипотезата на евентуални предсрочни избори през 2020 г?  3. Как ще бъдат осигурени необходимите машинни терминали – отново ли ще се наемат, или ще се придобият, предвид трайния ангажимент на законодателя към използване на машинно гласуване на всички видове избори, с изкл. на избори за местни органи на властта?  4. Какви мерки са предприети и какви допълнителни мерки предвиждате и в какъв срок, за да се изготви пътната карта за провеждането на експерименталното дистанционно електронно гласуване, съгл. пар. 145 от ЗИД на ИК до 31.03.2020г.?  5. Какви мерки предвижда ЦИК, за да гарантира безупречното провеждане на машинното и дистанционното електронно гласуване – напр. срок за осигуряване на машините, одит, тестове и др. в какъв срок ще ги проведе? Ще се даде ли възможност за независим граждански контрол върху сигурността (включително софтуер е хардуер) на машинното гласуване.  6. След като опитът от Евроизбори 2019г. показа, че цената за еднократен наем практически е идентична с цената за закупуване на машините, ще предприеме ли ЦИК мерки за придобиването им да оправдани цени и по начин /напр. директно от друга партньорска държава от ЕС и без посредници/, по-който те да могат да се използват 10 и повече години подред и така да се гарантира себестойност на един „машинен“ глас съпоставима с тази на „хартиения“, но при много по-висока степен на сигурност на вота и преференцията на отделния гражданин?  7. Какви мерки ще предприеме ЦИК, за да се избегнат проблемите при неподготвеността на членовете на СИК за работа с машинните терминали на Евроизбори 2019? Кога планирате да проведете обучения и ще бъдат ли отворени за наблюдение от граждански организации?", "date": "2020.01.30", "title": "Петър Славов: ЦИК се готвят пак да провалят следващите избори или чакат парламентът да отложи машинното и електронното гласуване"}
{"url": "https://faktor.bg/bg/articles/prof-hristina-vucheva-kursat-na-leva-kam-evroto-mozhe-da-se-promeni-s-plyus-minus-3-st", "text": "Брекзит няма да се отрази пряко на България. На пръв поглед ние нямаме проблем с отделянето на Великобритания от ЕС, заяви финансистът и бивш финансов министър проф. Христина Вучева в ефира на БТВ. „Имаше опасение, че Брекзит ще се отрази на вноските на страните-членки в ЕС, но това няма да се случи“, убедена е тя. Проф. Вучева коментира и темата за отмяната на валутния борд у нас. „Правителството на г-н Борисов е първото, направило необходимото, за да се приобщим към европейския валутен механизъм. Добре бе, че през 2018 година се направи план за действие, в който се описаха всички стъпки. Трябва да признаем, че се направи нещо много важно. Но премиерът, финансовият министър и управителят на БНБ намалиха ролята с начина, по който промениха закона. Смущаващият маниер на това действие е, че не бе обяснено на хората какво се цели. Така цялата дандания щеше да се спести. Можеше да се мине без тази промяна. Задължително беше да има план за действие и ние го направихме“, подчерта финансовият експерт. „Не бяхме длъжни да поправяме законодателството. Вкара се една алинея, която е в дисонанс със закона. По същество това е път към премахване на валутния борд. Това няма да промени нашето желание да имаме стабилния курс, евентуално би могло да стане едно изменение с плюс или минус 3 стотинки. Ако някой прецени, че нашето икономическо състояние застрашава икономическия съюз. Страхът трябва да идва от нас, а не от европейските страни. Тази опасност е много намалена. Най-важно е да сме вътре в чакалнята, нищо лошо не може да ни се случи, дори с този текст. Дори да дойде друг след Борисов“, обясни проф. Вучева.", "date": "2020.01.30", "title": "Проф. Христина Вучева: Курсът на лева към еврото може да се промени с плюс или минус 3 ст."}
{"url": "https://faktor.bg/bg/articles/goranov-balgariya-shte-vleze-v-evroto-samo-pri-valutniya-kurs-kam-momenta", "text": "Внасяме проект на решение, с който даваме гаранции, че България ще влезе в еврото само и единствено при валутния курс към момента. Това каза министърът на финансите Владислав Горанов по време на брифинг в Народното събрание след консултации с парламентарните групи за Еврозоната, предава Фокус. „След вчерашното заседание на председателския съвет се повдигна въпроса за приемане на допълнителни гаранции, че след присъединяването към ИЕРЕМ 2 българските власти, т.е. министърът на финансите и управителят на БНБ, които да са те в процеса на престой в механизма ИЕРЕМ, ще имат фиксиран мандат да поддържат позицията, че курсът, с който българският лев ще се присъедини към Еврозоната, е непроменен и е в размера, установен в момента: 1.95583“, каза Горанов. „Във вчерашния ден разработихме проект на решение, който фиксира твърд мандат на българските власти в процеса на престой във валутно-курсовия механизъм. Всички партии бяха запознати с механизма и технологията и подкрепиха с изключение на колегите от БСП, което е входирано в деловодството на Народното събрание и днес ще бъде гласувано, с което ще бъде даден твърд мандат. Той ще даде допълнителни гаранции, че България през ИЕРЕМ до влизане в Еврозоната ще поддържа фиксиран курс в размер на сегашния – лев към евро – 1.95583. Надявам се, че с това почти единодушно решение на българския парламент, отговаряме на темата за допълнителни гаранции, затова, че България ще влезе в еврото само и единствено при този валутен курс“, каза още Горанов. Очаквайте подробности.", "date": "2020.01.30", "title": "България ще влезе в еврото само при валутния курс към момента"}
