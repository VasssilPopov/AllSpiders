{"url": "https://www.faktor.bg/bg/articles/desislava-taneva-s-edna-sedmitsa-se-udalzhava-srokat-za-kolene-na-svine-ot-lichni-stopanstva-v-oblast-pazardzhik", "text": "\"С една седмица се удължава срокът, който имат стопаните в област Пазарджик, за да заколят доброволно прасетата от личните си стопанства\". Това каза след срещата си с кметовете на 31 села от община Пазарджик министърът на земеделието, храните и горите Десислава Танева, предаде \"Фокус\". Тя обясни, че област Пазарджик е един от регионите с по-голям брой домашни свине, без мерки за биосигурност и е нормална реакцията на кметовете в тези населени места, които се сблъскват с емоцията на хората. „Това са мерки за превенция и ако сега домашните свине могат да се заколят и хората да оползотворят месото, ако вирусът на африканската чума бъде установен тук, то тогава следват другите мерки и тези свине трябва да се загробят. Това, за което помолиха кметовете на села е да бъде удължен срокът с една седмица, т.е хората да имат две съботи и недели, за да успеят да заколят животните“, коментира Танева. Тя обясни, че първоначалният срок, определен от Областната епизоотична комисия е 2 август, а след удължаването, с включването на почивните дни, този срок ще бъде до 11 август включително.", "date": "2019.08.01", "title": "Танева дава отсрочка: Удължаваме срока за колене на свине в Пазарджик със седмица"}
{"url": "https://www.faktor.bg/bg/articles/anketa-shte-se-doverite-li-na-nov-politicheski-proekt-initsiiran-ot-slavi-trifonov", "text": "Ще се доверите ли на нов политически проект, иницииран от Слави Трифонов? Да Не Нямам мнение", "date": "2019.08.01", "title": "Анкета: Ще се доверите ли на нов политически проект, иницииран от Слави Трифонов?"}
{"url": "https://www.faktor.bg/bg/articles/v-moskva-besni-na-sanktsiite-sreshtu-severen-potok", "text": "Русия отговори на САЩ за санкциите, които се готвят срещу проекта Северен поток. Вчера щатите предупредиха, че ще бъдат санкционирани хора и фирми, свързани с проекта.  \"Това е нова вълна на русофобска кампания\". Този коментар направи говорителят на Министерството на външните работи на Русия Мария Захарова по повод прокарания законопроект в Комисията по външни работи към Сената на САЩ, предаде ТАСС. \"Необходимо е да се обърне внимание, че до момента в Конгреса на САЩ само се обсъжда нова вълна русофобски мерки\", отговори говорителят на въпрос да коментира инициативата. \"Те обсъждат много неща, не винаги се вземат решения. Трудно е да се каже до какво ще доведе това\", добави Захарова. Според нея от 2011 г. Вашингтон е наложил санкции срещу Москва над 70 пъти под различен претекст. \"Но нито бившата американска администрация, нито сегашната постигнаха нещо. Русия води независима политика на международната арена и ще продължи да го прави. САЩ нищо не могат направят по този въпрос\", категорична е Мария Захарова. \"Това се отнася и за \"Северен поток - 2\". Газопроводът е построен въпреки всички заплахи, и тези, които въвеждат санкции, стават за посмешище, когато публично потвърдят нежеланието си да се присъединят към проект, който е в тяхна полза или отказват да позволят на други да участват. Това е доказателство за тяхното безсилие и неспособност да използват други налични инструменти. Не мисля, че трябва да коментирам това всеки път\", заключи Захарова.", "date": "2019.08.01", "title": "В Москва бесни на САЩ за санкциите срещу Северен поток, били русофобски"}
{"url": "https://www.faktor.bg/bg/articles/es-otryaza-velikobritaniya-nyama-da-predogovaryame-sporazumenieto-za-brekzit", "text": "Брюксел няма да предоговаря сделката за Брекзита, заявиха представители на ЕС пред Дейвид Фрост, съветник по европейските въпроси на британския премиер Борис Джонсън, предаде Асошиейтед прес. Вчера и днес Фрост се е срещнал с високопоставени представители на eврокомисията, която води преговорите с Великобритания от името на страните - членки на ЕС, съобщи говорителката на ЕК Мина Андреева. \"И двете страни повториха позициите си\", добави тя и подчерта, че \"споразумението за напускане на Великобритания от ЕС не подлежи на повторно отваряне\". Джонсън и председателят на ЕК Жан-Клод Юнкер ще имат възможност да разговарят за Брекзит най-късно на срещата на лидерите на Г-7 във Франция, която ще се състои от 24 до 26 август, заяви Андреева. Вчера Фрост се е срещнал с временния генерален секретар на Еврокомисията Илзе Юхансон, а днес е разговарял с началника на кабинета на Юнкер Клара Мартинес Аверола, предаде ДПА.", "date": "2019.08.01", "title": "ЕС отряза Великобритания: Няма да предоговаряме споразумението за Брекзит"}
{"url": "https://www.faktor.bg/bg/articles/novini/svyat/britanski-grad-be-evakuiran-zaradi-opaseniya-ot-skasvane-na-yazovirna-stena", "text": "Британската полиция нареди днес евакуацията на град с 6500 жители в Северозападна Англия заради опасения от скъсване на язовирна стена, предаде Асошиейтед прес, цитирана от БТА.  Полицията в графство Дарбишър заяви, че жителите на Уейли Бридж трябва да напуснат домовете си заради сериозна опасност за живота им. Язовирна стена на намиращ се над града язовир от 19 век е била повредена вследствие на продължилите няколко дни проливни валежи, които причиниха наводнения в Северна Англия. Полицията нареди на жителите на градчето да напуснат домовете си и да се отправят към сградата на местно училище. Град Уейли Бридж се намира на 280 километра северозападно от Лондон.", "date": "2019.08.01", "title": "Британски град бе евакуиран заради опасения от скъсване на язовирна стена"}
{"url": "https://www.faktor.bg/bg/articles/novini/svyat/feysbuk-razkril-sauditska-propagandna-mrezha", "text": "Свързани с правителството на Саудитска Арабия хора са ръководели мрежа от фалшиви акаунти и страници във \"Фейсбук\", за да популяризират държавната пропаганда и да атакуват регионални противници, съобщи компанията днес, предаде Ройтерс, цитирана от БНР. \"Фейсбук\" обяви още, че е заличил над 350 акаунта и страници с около 1,4 млн. последователи в поредна акция срещу „координираното неавтентично поведение“ в платформата си и първа подобна дейност, свързана с Рияд. Страни в Близкия изток все по-често се обръщат към социални медии, включително Туитър и ЮТюб, за да упражняват прикрито политическо влияние онлайн. Ройтерс разкри мащабна „иранска“ кампания миналата година, а Рияд е обвинен в използване на същата тактика, за да атакува регионалния съперник Катар и да разпространява дезинформация след убийството на саудитския дисидент Джамал Хашоги.", "date": "2019.08.01", "title": "Фейсбук разкрил саудитска пропагандна мрежа"}
{"url": "https://www.faktor.bg/bg/articles/novini/balgariya/borisov-kam-makedonskite-medii-koe-nalaga-da-se-tirazhira-takava-zloba-kam-balgariya", "text": "По време на посещението си в Северна Македония премиерът Бойко Борисов поднесе извинение към македонците. Само преди месец обаче той си навлече гнева им заради свое изказване, в което нарече президента на Южната ни съседка Стево Пандаровски „северномакедонски политик“. Премиерът Бойко Борисов определи като унизителен въпроса дали може България да постави условия пред Република Северна Македония за членството й в Европейския съюз и използва това като повод да се извини за думите си: \"Северномакедонският президент беше първият северномакедонски политик, който каза нещата, може би, по най-правилния начин. Премиерът обясни, че е направил грешката неволно. Според преспанското споразумение държавата е Република Северна Македония, но хората – македонци.   \"Веднъж по погрешка казах \"северномакедонци\" и тука (медиите в Северна Македония) ми изписаха все едно съм им нанесъл най-голямата обида\", каза Борисов. Борисов не спести и критики към тях за начина, по който пишат за България. \"Кое налага да се тиражира такава злоба към България? Какво ние сме направили? И нашият интерес те да са и в НАТО, и в Европейския съюз\", коментира премиерът.", "date": "2019.08.01", "title": "Борисов към македонските медии: Кое налага да се тиражира такава злоба към България?"}
{"url": "https://www.faktor.bg/bg/articles/novini/balgariya/pochina-bivshiyat-upravitel-na-bnb-lyubomir-filipov", "text": "Почина бившият управител на Българска народна банка Любомир Филипов, съобщи БНБ. Управителният съвет на БНБ поднася на семейството и близките му най-дълбоки съболезнования за тежката и непоправима загуба. Роден на 14 юни 1945 г. в Берковица, Любомир Филипов завършва изчислителна математика и програмиране в Софийският университет. В периода 1967 - 1976 г. е на работа към Научния център към Държавния комитет за планиране. През 1973 г. специализира в Оксфорд, Великобритания.  През юли 1976 г. постъпва на работа в БНБ като съветник на председателя. През 1978 г. е назначен за генерален директор на кредитното планиране и член на УС на БНБ. В периода 1984-1989 г. е член на УС на Международната банка за икономическо сътрудничество.  От 1989 г., след специализация в Нюйоркската банка на Федералния резерв, е генерален директор на дирекция \"Банкови външноикономически отношения\" в БНБ.  През 1990 - 1991 г. е последователно началник на управления \"Банкови регулатори и анализи\" и \"Левови операции\".  От юли 1991 г. Любомир Филипов е член на УС на БНБ. През 1994 - 1996 г. е подуправител, а между 24 януари 1996 и 11 юни 1997 г. - управител на БНБ, съобщава БНБ.", "date": "2019.08.01", "title": "Почина бившият управител на БНБ Любомир Филипов"}
{"url": "https://www.faktor.bg/bg/articles/novini/svyat/ot-kakvo-byagat-dubayskite-printsesi", "text": "Две млади принцеси се опитаха да избягат от своя баща, всемогъщия емир на Дубай Мохамед бин Рашид ал Мактум след болезнени драми, достойни за трилър и в крайна сметка претърпели провал. Сега и шестата съпруга на емира - принцеса Хая, която избяга в Лондон - иска защита от британското правосъдие. В Обединените арабски емирства - стратегическа страна в Персийския залив - случаите с \"принцесите бунтарки\" станаха център на медийното внимание и разбуниха духовете в Дубай, който пази в пълна дискретност случващото се в управляващото семейство. Градът-държава управлява много внимателно имиджа си в чужбина на важен международен финансов център и рай на лукса за туристите с гигантските си търговски центрове и все по-впечатляващи и модерни небостъргачи. Това лято обаче, 45-годишната Хая, шеста съпруга на владетеля на емирството от 2004 г,. предизвика сензация, като избяга в Лондон от 70-годишния си съпруг. Впоследствие тя предприе безпрецедентна процедура срещу съпруга си, като поиска във вторник пред съдията по семейни дела в лондонския Висш съд да получи мярка за защита от принудителен брак, какъвто може да бъде наложен на едно от двете деца на двойката, пише Франс прес, цитирана от Дарик нюз. Хая поиска също мярка за защита от издевателства, както и охрана за децата си. Шейх Мохамед бин Рашид ал Мактум, от своя страна, поиска децата му да бъдат върнати в Дубай. Двудневното изслушване в лондонския Висш съд продължи и вчера. Родена и израсла в Йордания, Хая, която е получила образование в елитни британски частни училища и е завършила Оксфордския университет, е въплъщение на модерната мюсюлманка. \"Жените трябва да осъзнаят силата си\", заяви тя през 2016 г. пред женско списание в емирството. \"Владетелят на Дубай пише стихове за своето разбито от бягството на жена си принцеса Хая сърце, но предвид начина, по който се отнася към двете си дъщери, които държи затворени, той изглежда проявява търпимост към жените единствено, когато те стоят затворени в златната си клетка\", отбеляза в началото на юли в Туитър директорът на организацията \"Хюман райтс уоч\" Кен Рот, имайки предвид принцесите Латифа и Шамса, дъщери на емира. Преди време двете принцеси се опитаха да избягат, но без успех. През март 2018 г. 32-годишната Латифа ал Мактум обяви във видеозапис в Ютюб, че иска да избяга от страната. С насълзени очи тя каза, че в \"течение на три години е била затворена и измъчвана\" от баща си след първия й опит за бягство през 2002, когато била на 16. Тя го критикува \"че мисли единствено за имиджа си\" и е \"съсипал живота на толкова хора\". \"Записвам това видео в случай, че нещата се провалят\", казва тя. Видеото беше публикувано, тъй като опитът, предприет на 24 февруари 2018 г. и достоен за трилър, наистина се проваля с гръм и трясък. С помощта на финландска приятелка принцесата успява да напусне града-държава, за да се качи тайно на крайбрежието на съседното султанство Оман на американска ветроходна яхта. В нощта на 4-ти срещу 5-ти март обаче, в международни води близо до индийския щат Гоа, яхтата \"Ностромо\" е задържана от индийския военен флот, разказаха пред АФП собственикът на плавателния съд - французинът Ерве Жобер - и финландската приятелка на принцесата Тина Яухиайнен. Двамата чужденци казват, че са били отведени в Дубай, затворени на тайно място, а после експулсирани. Колкото до принцесата, оттогава тя не се е появявала публично и вероятно продължава да е в Дубай. На 17 април 2018 г. дубайското правителство най-сетне наруши мълчанието си по този невероятен случай, потвърждавайки, че принцесата е била \"върната\" при семейството си и се чувства \"добре\". Базираната във Великобритания организация \"Задържана в Дубай\", с която АФП се свърза и която твърди, че оказва правна помощ на жертвите на несправедливости в Емирствата, отбеляза, че \"положението на принцесите Хая и Латифа изваждат наяве сериозните нарушения и дори узаконени злоупотреби на съдебната система в ОАЕ, особено що се отнася до правата на жените\". Във видеото си от март 2018 г. принцеса Латифа обясни, че е била сполетяна от участта на по-голямата си сестра, принцеса Шамса, също дъщеря на емира на Дубай. През 2000 г., едва 18-годишна, Шамса, която вероятно е родена през 1981 г., се опитала да избяга от баща си, докато била във ваканция в Англия. Според разказа на Латифа след двумесечно бягство младото момиче било открито, било \"дрогирано\", отведено в Дубай с частен самолет и затворено. \"Тя е лишена от всякаква свобода, заобиколена е с медицински сестри и трябва да взема лекарства, които контролират съзнанието й\", твърди Латифа. През ноември 2018 г. ОАЕ беше домакин на Световна среща на върха за толерантността, заклеймена от правозащитни организации като лицемерие предвид практиките в страната, хвърлила, според организациите, в затвора множество правозащитници като Ахмед Мансур, осъден през 2018 г. на 10 години затвор, и университетския преподавател Насер Бин Гаит, получил същата присъда през 2017 г.", "date": "2019.08.01", "title": "От какво бягат дубайските принцеси?"}
{"url": "https://www.faktor.bg/bg/articles/novini/svyat/vuchich-se-zakani-na-opozitsiyata-nyama-da-pozvolya-da-poprechite-na-provezhdaneto-na-izborite", "text": "Президентът на Сърбия Александър Вучич обяви днес, че няма да позволи на опозицията да попречи на провеждането на изборите /които ще се състоят догодина/ и че това е едно от най-тежките престъпления, предаде БТА.  \"Няма да гледате този филм\", каза Вучич пред телевизия Пинк и добави, че поотделно Движението на свободните граждани е единственото, което преминава петпроцентната бариера за влизане в парламента от партиите, които подписаха \"Споразумението с народа\". Говорейки за кръглата маса, която се състоя във Факултета за политически науки в Белград, Вучич каза, че на събитието са били поканени шестима представители на опозиционния Съюз за Сърбия и четирима представители на управляващата Сръбска прогресивна партия, с което СПП е ощетена. \"Супер е да се разговаря на всяко място, но естественото място е парламентът\", каза Вучич. Той добави, че не знае дали американският помощник заместник държавен секретар Матю Палмър по време на визитата си в Белград е препоръчал на лидерите на опозицията да отидат на кръглата маса, но заяви, че с него не е говорил за това и са разговаряли само за Косово. Вучич заяви също, че в сръбския парламент вече няма да бъдат приемани закони по спешната процедура.", "date": "2019.08.01", "title": "Вучич се закани на опозицията: Няма да позволя да попречите на провеждането на изборите"}
{"url": "https://www.faktor.bg/bg/articles/pozharnikari-spasiha-dve-detsa-vav-vodite-na-reka-vacha", "text": "Днес към 14.35 часа бил получен сигнал за деца, които си играели в коритото на река Въча, но заради бързо покачващото се ниво на водата, не можели да излязат оттам. Това съобщиха за \"Фокус\" от пресцентъра на МВР. Веднага към мястото били насочени четири пожарни екипи и водолази. На място спасителите видели децата, обгърнали с ръце дънер в средата на коритото на реката и викащи за помощ. Силното течение на водите затруднявало работата на екипите, които не успели с въжета да достигнат до бедстващите. Спасителите не губили и минута, с помощта на лодка достигнали до децата и ги качили живи и невредими в нея. Двете момченца, на видима възраст 5 и 8 години, са предадени на родителите.", "date": "2019.08.01", "title": "Пожарникари спасиха две деца във водите на река Въча"}
{"url": "https://www.faktor.bg/bg/articles/poslanikat-ni-v-italiya", "text": "Българско момиче на 12 години, отделено от майка си и от семейството си от 28 юли 2018 г.,  показва признаци на психологически срив, често боледува, има нервни тикове и живее в постоянна апатия и тъга, каквито досега никога не е показвало. Това алармира италианската организация Rete Sociale, чийто президент е сенаторът от патията \"Форца Италия\" Лучо Малан за т. нар. \"казус София\", както вече стана иезвестно. На срещите с майка си до края на май детето нямало право да говори родния си български език, за което следяла служителка. А от юни насам тези срещи са прекратен   Българчето имало и голям белег на гърба, получен в учреждението, ръководено от монахини, в което уж трябва да получи закрила. Случката е от градче на километри от Рим. Посланикът ни в Италия Негово прлевъзходителство Тодор Стоянов коментира в \"Здравей, България\" на Нова телевизия, че е имало оплакване от майката, че детето е карано да учи румънски, а училището пък е подало сигнал за условията, в които то живее. \"В градчето, а и в цяла Италия има толеми румънски общности, но изучаването на румънски не може да бъде задължително\", смята той.  В посолството няма информация за отнето 12 - годишно българче от майка му заради въшки.  Стоянов потвърди , че детето наистина не е от година при майка си, а се отглежда в манастир от монахини. Посланик Тодор Стоянов заяви, че от страна на България са предприети действия. Той заяви, че не въшките, както се казва, са причина да бъде отнето детето. Вчера майката се е чула с детето си за един час след тримесечно прекъсване, разкри посланикът ни.  \"София е отделена от своето семейство по причини, които, според посоченото в официалните документи, са абсолютно безумни. Една история, която, ако не бъде обоснована, прилича на отвличане\", заяви пред италианската агенция Adnkronos сенаторът от партия \"Форца Италия\" Лучо Малан. На 13 юли той отправи официално парламентарно запитване към министрите на правосъдието, социалните политики и здравеопазването, на което досега няма отговор.   Миналата събота в Рим дори се проведе протестна демонстрация пред правосъдното министерство на членове на организацията Rete Sociale (\"Социална мрежа\"), чийто президент е самият Лучо Малан.", "date": "2019.08.01", "title": "Посланикът ни в Италия: Отнетото от майката българче е карано да учи румънски"}
{"url": "https://www.faktor.bg/bg/articles/spetsprokuraturata-obyavi-parvi-dokazatalestva-sreshtu-tad-grup", "text": "Специализирана прокуратура публикува части от доказателствения материал, събран в хода на разследването по случая с обвинения в кибертероризъм собственик на „ТАД груп“ Иван Тодоров, по повод протеста на Апелативната специализирана прокуратура за определените мерки за неотклонение „парична гаранция“ на Тодоров и двама от служителите във фирмата, и с разрешение на наблюдаващия прокурор. Това съобщиха от Специализираната прокуратура.  Материалите са публикувани  . Заличени са всички лични данни, факти и обстоятелства, увреждащи интересите на трети страни, както и нецензурни думи и изрази. Установено е, че има неуспешни опити за нерегламентиран достъп до 49 търговски дружества. Относно личните данни на магистрати, такива са събирани основно за прокурори и следователи, а папката е със заглавие: „ Ne se chistiiiii“. Публикувани са и част от свидетелски показания, които ще бъдат представени в цялост на Специализирания наказателен съд: „Но все пак броят на клиентите е недостатъчен, затова не съм сигурен кой го предложи – И. или К., част от политиката на фирмата за набиране на клиенти да бъде тестването на сайтове на различни дружества без тяхно знание и впоследствие да ги набират като клиенти. Тази политика на фирмата се коментираше постоянно в офиса основно между И. и К., като двамата си говореха, че трябва да се изготви списък с най-големите български сайтове, които да бъдат тествани без знанието на техните собственици, като след това бъда привлечени като клиенти\". Действията по разследването продължават.", "date": "2019.08.01", "title": "Спецпрокуратурата обяви първи доказаталества срещу \"ТАД Груп\""}
{"url": "https://www.faktor.bg/bg/articles/pri-razsledvaneto-sreshtu-kristiyan-boykov-i-ivan-todorov-obvineni-v-kiberterorizam-bili-namereni-lichni-danni-na-magistrati", "text": "При разследването срещу Кристиян Бойков и Иван Тодоров, обвинени в кибертероризъм, били намерени личните данни на магистрати. Те са основно за прокурори и следователи, а папката била със заглавие:  Ne se chistiiiii. Това съобщиха от спецпрокуратурата. Файл със същото име NE SE CHISTIIII беше публикуван на страницата на инспектората на ВСС и в него се съдържаха всички лични данни на съдия Мирослава Тодорова и семейството й. От инспектората обаче признаха, че това е тяхна грешка. Според прокуратурата бил направен опит за нерегламентиран достъп до 49 търговски дружества. В съобщение до медиите прокуратурата изпрати 13 файла, част от самото разследване. На първия от тях се виждат Кристиян Бойков и търговският директор на ТАД Груп Георги Янков (също обвинен), като според разследващите Бойков казал на Янков, че е изпратил до медиите данните от НАП, но не очаква те да ги отразят. В следващия файл, според прокуратурата Янков разговаря с непознат, като му пояснява, че сайтът Биволъ \"има информацията от две седмици\". Казва още, че файловете са изпратени до медиите, за да видят , че са верни: \"Да видят за какво става въпрос ... правителството трябва да си замине с всички...с всички\". Прокуратурата разпространи и снимка от работното място на Бойков, като обяснява, че той пише писмо до медиите от руски анонимен мейл. Данните от компютъра на Бойков са дали информация на разследващите, че на 9 юли, 6 дни преди изпращането на данните на НАП до медиите, е създадена специална папка, от която става ясно, че са търсени данни за премиера, главния прокурор и Делян Пеевски.  На служебния компютър е намерен файл, който съдържа структурата на базата данни на НАП и части от нея, която не е изпратена до медиите. Прокуратурата открила още 106 имена на база данни, идентични с тези на НАП. От запазена кореспонденция между Бойков и лице с име Иван Петров, става ясно, че Бойков казва, че е ударил една от системите на съда, като името на съда е заличено от прокуратурата. Прокуратурата твърди, че Бойков е открил пропуски в системата на митниците и се възползвал от тях. В телефона на Бойков е намерен файл с личните данни на публични личности, в т.ч. висши държавници, представителите на местната власт и магистрати. Прокуратурата разпространи и част от свидетелските показания, според които един от разпитаните казва, че \"Но все пак броят на клиентите е недостатъчен, затова не съм сигурен кой го предложи - И. или К., част от политиката на фирмата за набиране на клиенти да бъде тестването на сайтове на различни дружества без тяхно знание и впоследствие да ги набират като клиенти. Тази политика на фирмата се коментираше постоянно в офиса основно между И. и К., като двамата си говореха, че трябва да се изготви списък с най-големите български сайтове, които да бъдат тествани без знанието на техните собственици, като след това бъдат привлечени като клиенти.\" Спецпрокуратурата ще иска от спецапелативния съд по тежка мярка за неотклонение на Иван Тодоров.", "date": "2019.08.01", "title": "Спецпрокуратурата: Обвинените в кибертероризъм са имали данни на магистрати, търсили са информация и за Борисов"}
{"url": "https://www.faktor.bg/bg/articles/obshtestvo/ulitsata/mashinist-na-metroto-s-unikalen-gaf-otvori-vratite-na-vlaka-otkam-relsite", "text": "Малко преди 8 часа на станция \"Сердика\" по Втория метродиаметър спрелият влак внезапно отваря вратите за слизане, но не от страната на перона, а откъм релсите. Няма пострадали пътници, тъй като за късмет никой не се е бил облегнал на вратите. Съобщение за инцидента със снимка от беше публикувана във Фейсбук. \"Машинистът на влака по погрешка ги е отворил и веднага ги е затворил. Сега се извършва проверка на случилото се\", обясни изпълнителният директор на \"Метрополитен\" ЕАД инж. Стоян Братоев пред \"Дневник\".", "date": "2019.08.01", "title": "Машинист на метрото с уникален гаф, отвори вратите на влака откъм релсите"}
{"url": "https://www.faktor.bg/bg/articles/spetsprokuraturata-izdade-evropeyska-zapoved-za-razpit-na-atanas-chobanov", "text": "Специализираната прокуратура е издала Европейска заповед за разследване на територията на Франция по казуса \"ТАД Груп\", съобщиха от пресцентъра на прокуратурата. От държавното обвинение посочват, че в рамките на разследването трябва да бъде разпитан главният редактор на сайта \"Биволъ\" Атанас Чобанов.  По-рано днес прокуратурата публикува част от доказателствата по делото срещу обвинените в кибертероризъм Иван Тодоров, Георги Янков и Кристиян Бойков. В част от тях се споменава името на главния редактор и медията му.", "date": "2019.08.01", "title": "Спецпрокуратурата издаде Европейска заповед за разпит на Атанас Чобанов"}
{"url": "https://www.faktor.bg/bg/articles/zadarzhaha-banda-ot-7-dushi-razprostranyavali-narkotitsi", "text": "Специализираната прокуратура привлече към наказателна отговорност седем лица за участие в организирана престъпна група за разпространение на наркотици в три области на страната, съобщиха от прокуратурата. Разследва се дейността им и във връзка с производство на марихуана, след като при действията по разследването е намерено и иззето оборудване за наркооранжерия.  Участниците в групата са задържани на 31 юли 2019 г. при операция на ГДБОП, териториалните служби БОП в Бургас, Плевен-Ловеч, ГДНП и Специализираната прокуратура в три области – Бургас, Ямбол и Ловеч. Според събраните доказателства групата е действала от октомври 2018 г. При извършените претърсвания на жилища, промишлени помещения, офиси и автомобили са намерени и иззети различни доказателства за престъпната й дейност. В жилище на един от участниците в село Дерманци, Ловешко, е открито голямо количество канабис, пакетиран за продажба на едро. Там са намерени и иззети вентилатори, осветителни тела и други части от цялостно оборудване за отглеждане на растения в затворения помещения.", "date": "2019.08.01", "title": "Задържаха банда от 7 души за разпространение на наркотици"}
{"url": "https://www.faktor.bg/bg/articles/obshtestvo/izpolzvame-po-1-mln-plastmasovi-shisheta-na-minuta-91-ot-tyah-ne-se-retsiklirat", "text": "Всяка минута човечеството използва по 1 млн. пластмасови шишета, сочи изследване. Резултатите от друго пък показват, че 91% от всичката пластмаса не се рециклира. Организации за защита на околната среда са пресметнали, че през 2020 г. човечество ще закупи и използва повече от половин трилион пластмасови шишета, пише списание \"Форбс\", цитирано от БТА. Масово пластмасовите шишета се произвеждат от полиетилен терефталат, за чийто разпад в природата са нужни 400 години.  Повечето пластмасови шишета стигат до Световния океан. Изчислено е, че до 2050 г. океанът ще съдържа повече пластмаса като тегло отколкото риба. Другата част от пластмасата стига до големите бунища по цял свят. Една от малкото държави, която има успешна политика по рециклиране на пластмасови бутилки е Китай. Там правителството дава повече пари за всяко предадено за рециклиране пластмасово шише.", "date": "2019.08.01", "title": "Използваме по 1 млн. пластмасови шишета на минута, 91% от тях не се рециклират"}
{"url": "https://www.faktor.bg/bg/articles/metodi-lalov-napuska-sadebnata-sistema-zaradi-vloshenoto-sastoyanie-i-dominatsiyata-na-prokuraturata", "text": "Бившият председател на Софийския районен съд Методи Лалов обяви, че напуска съдебната система. Той е подал молбата до Съдийската колегия на Висшия съдебен съвет да бъде освободен като съдия от 2 септември. Като мотив Лалов посочва непрекъснатото влошаване на състоянието на съдебната система, а примерът, който дава, е процедурата за избор на нов главен прокурор.  Според него прокуратурата все повече започва да доминира над съда, а съдебната система все повече да губи съпротивителните си сили и способността да се освобождава от зависими и неспособни магистрати.", "date": "2019.08.01", "title": "Методи Лалов напуска съдебната система заради влошеното ѝ състояние и доминацията на прокуратурата"}
{"url": "https://www.faktor.bg/bg/articles/proveryavat-6-ma-psihari-za-ubiystvoto-na-poklonnika-bay-kosta-ot-svetiyat-pat", "text": "Шестима души с психични заболявания и такива, които са известни в района на Радомирско, че проявяват безпричинна агресия, се проверяват за убийството на 77-годишния Коста Янков. Мъжът участваше в поклонническия поход \"Светият път\", който на 1 юли тръгна от Велико Търново, а на 31-и пристигна в Рилския манастир по маршрут, по който са пренесени мощите на св. Иван Рилски преди 550 г.   Той е доайен на туризма у нас и един от най-известните ултрамаратонци. Янков е родом от пловдивското с. Плодовитово, но от години живее в Българово. Десетилетия наред бай Коста е редовен участник в различни национални походи, свързани с исторически събития. Увлякъл е след себе си много млади хора, при всяка проява той е вдъхновителят, казват негови приятели.", "date": "2019.08.01", "title": "Проверяват 6-ма психари за убийството на поклонника бай Коста от \"Светият път\""}
{"url": "https://www.faktor.bg/bg/articles/novini/svyat/sled-14-godini-sporove-holandiya-zabrani-noseneto-na-burki", "text": "След спорове, продължили 14 години, в Холандия беше въведена забрана на бурките, предаде БТА. Дрехи, които прикриват лицето, като бурки и воали, вече не могат да бъдат носени в обществени институции като училища, болници и правителствени учреждения, нито в автобуси и влакове. Вътрешното министерство призова местните власти и органите на реда да прилагат забраната. От представителите на силите за сигурност вече се изисква да казват на забулените жени да показват лицата си. Ако не го сторят, може да им бъде отказан достъп до обществени сгради и да им бъдат наложени глоби от най-малко 150 евро. Забранени са и други средства за прикриване на лицето като маски и мотоциклетни каски.  Холандският крайнодесен популист Герт Вилдерс нарече забраната \"исторически ден\". Той заяви пред холандско радио, че това е \"първата антиислямска мярка\", въведена в страната. Не е ясно обаче до каква степен забраната ще бъде прилагана наистина, след като няколко града, както и болници, компании за обществен транспорт и полицията заявиха, че няма да я спазват. Франция беше първата държава в Европа, въвела забрана на пълния ислямски воал през 2011 г.. припомни ДПА. Няколко страни последваха нейния пример. В Дания забраната на прикриващите цялото лице воали е в сила от една година. Досега според властите са били наложени глоби от 134 до 1340 евро в 39 случая, включително на 22 жени, носещи бурки или никаби. В Германия досега са били въвеждани само изолирани и ограничени забрани - например, за обществените служби в провинция Хесен. Смята се, че в Холандия има около 150 жени, които носят редовно бурки или никаби.", "date": "2019.08.01", "title": "След 14 години спорове Холандия забрани носенето на бурки"}
{"url": "https://www.faktor.bg/bg/articles/rumyana-kolarova-slavi-trifonov-nyama-da-se-yavyava-lichno-kato-politik", "text": "„Слави Трифонов няма технологичното време да създаде организация, за да се яви на местните избори. Не е новина, че Слави Трифонов даде началото на нов политически проект. Отдавна се очаква да се направи. Имаме вече няколко успешни опита за превръщане на един телевизионен проект в политически”, каза политологът доц. Румяна Коларова.На първо място трябва да се фокусираме върху заявката, че неговият проект ще  бъде свързан с референдума. Все пак по темите на референдума има предприето политическо действие, така че това е заявка със задна дата. Вече знаем, че финансирането стана 1 лев. Освен, че е със задна дата, има една неяснота – къде ще се ситуира този проект, каква ще бъде платформата и какво ще бъде финансирането”. Това коментира пред Нова ТВ политологът Румяна Коларова.  „Ясно е, че Слави Трифонов няма да се явява лично като политик. Там, където има персона, която води нов политически проект, винаги е по-важно тези, които се присъединяват. 100% нови играчи нямат шанс. Дори в най-светкавично създадените проекти има разпознаваеми лица”, подчерта Коларова. Според нея Трифонов ще трябва да избере къде точно да позиционира проекта си идеологически. „Ако реши да подкрепи Мая Манолова, това ще бъде ляв проект, което ще бъде за сметка на широката подкрепа, която има като шоумен. За него обаче по-важното е да даде нов живот на своя проект като шоумен. Мисля, че тази политическа заявка е само средство, както и досегашните  му инициативи, за да поддържа публиката, която има”, добави тя.", "date": "2019.08.01", "title": "Румяна Коларова: Слави Трифонов няма да се явява лично като политик"}
{"url": "https://www.faktor.bg/bg/articles/borisov-pred-pametnika-na-polk-kavarnaliev-geroy-koyto-mozhe-da-vdahnovyava-ne-samo-nasheto-pokolenie", "text": "\"Историята трябва да се пази. Всеки паметник е важен, за да могат хората да помнят историята\". Това заяви министър-председателят Бойко Борисов в Дойран, където заедно с премиера на Република Северна Македония Зоран Заев откриха възстановения паметник на полковник Константин Каварналиев, съобщиха от правителствената пресслужба. \"Щастлив съм, че изпълнихме ангажимента си, с който почитаме един герой, отбеляза премиерът Борисов, изтъквайки подвига на нашия пълководец. Каварналиев е истински герой, може да вдъхновява не само нашето поколение\", добави българският премиер. Борисов благодари на премиера Заев и на кмета на Дойран.  Тук, на тези места, стотици българи са дали живота си, посочи още министър-председателят Бойко Борисов. Той добави, че се е проливала кръвта и на много други народи и се е водела война след война. Ние сме се били с кой ли не и сме най-бедни, сега искаме да пробваме с работа и дипломация, каза още премиерът Борисов. Той изтъкна, че вече доста години живеем в мир и имаме редкия шанс да видим Република Северна Македония в НАТО и ЕС.", "date": "2019.08.01", "title": "Борисов пред паметника на полк. Каварналиев: Герой, който може да вдъхновява не само нашето поколение!"}
{"url": "https://www.faktor.bg/bg/articles/novini/svyat/novi-aresti-na-opozitsioneri-predi-sabotniya-protest-v-rusiya", "text": "Руската полиция е идентифицирала 10 ключови заподозрени за масовите граждански безредици по време на опозиционен протест през уикенда и вече са извършили пет ареста, предаде Ройтерс. Органите на реда задържаха над 1000 души в Москва на неразрешената от властите акция в събота. Следственият комитет обяви, че преди планиран за тази събота протест ще бъдат задържани още хора, заподозрени в участие в безредици и насилие срещу полицията миналата седмица. Обвиненията в организиране на масови граждански безредици в Русия предвиждат наказание до 15 години затвор. Сред петимата задържани е Любов Собол, критик на Кремъл, която заплаши с ежеседмични протести, в случай че властите не разрешат свободни и честни местни избори през септември. Тя е и един от 16-те опозиционни кандидати, които не бяха допуснати до изборите заради липса на достатъчно автентични подписи в своя подкрепа, което опозицията определи като лъжа.", "date": "2019.08.01", "title": "Нови арести на опозиционери преди съботния протест в Русия"}
{"url": "https://www.faktor.bg/bg/articles/germaniya-poiska-proshka-ot-polsha-za-zverstvata-po-vreme-na-varshavskoto-vastanie", "text": "Германия поиска прошка от Полша за зверствата на Третия райх за потушаването на Варшавското въстание през 1944 година и унищожаването на полската столица, предаде БНТ. Германският външен министър Хайко Маас беше във Варшава по повод 75 години от избухването на въстанието. Той призна, че страната му носи отговорност за множество престъпления срещу полския народ. Маас каза, че се срамува, че Германия се е извинила на поляците цели 5 десетилетия след Втората световна война.", "date": "2019.08.01", "title": "Германия поиска прошка от Полша за зверствата по време на Варшавското въстание"}
{"url": "https://www.faktor.bg/bg/articles/novini/svyat/ursula-fon-der-layen-s-orban-govorihme-novo-nachalo-i-pragmatichno-reshenie-za-migratsiyata", "text": "Новоизбраният председател на Европейската комисия Урсула фон дер Лайен определи като \"добри\" проведените разговори между нея и унгарския премиер Виктор Орбан, който е на визита в Брюксел. Тя написа в Туитър, че двамата са се съгласили за необходимостта от ново начало и прагматично решение по въпросите за миграцията.  \"Също така обсъдихме конкурентоспособността и необходимостта европейските институции да бъдат приближени още до страните членки. Върховенството на закона е от ключово значение и се отнася за всички. Има нужда от силен отбранителен съюз\", пише още фон дер Лайен.  Не се предвижда среща на председателя на ЕК Жан-Клод Юнкер с унгарския премиер Виктор Орбан, който е на посещение в Брюксел, заявиха по-рано от пресслужбата на ЕК.", "date": "2019.08.01", "title": "Урсула фон дер Лайен: С Орбан говорихме за ново начало и прагматично решение за миграцията"}
{"url": "https://www.faktor.bg/bg/articles/novini/svyat/izgoniha-15-000-neredovni-migranti-ot-istanbul", "text": "Истанбулското валйство посочи днес, че над 15 000 нередовни мигранти, включително сирийци, са били изгонени от града за по-малко от три седмици в рамките на правителствен план за тяхното преместване, съобщи ДПА, цитирана от БТА.  Сред отстранените от Истанбул мигранти са 2 630 нерегистрирани сирийски мигранти, които са изпратени в бежански лагери извън града, се посочва в сайта на истанбулското валийство. Останалите мигранти са били преместени в други градове в очакване на депортиране. Турските власти засилаха в последно време усилията срещу нередовните мигранти в Истанбул, припомня агенцията. Турция се намира във финансова криза от миналата година и недоволството спрямо сиирйските бежанци нараства. Миналия месец турските медии съобщиха за стълкновения между сирийци и турци в Истанбул. Сирийските бежанци се намират под временна закрила в Турция, но турските власти засилват мерките за сигурност спрямо тях. Миналата седмица истанбулското валийство даде срок до 20 август нелегално пребиваващите в Истанбул сирийци бежанци да напуснат града или да бъдат изпратени обратно в градовете, където са регистрирани първоначално. Турски медии съобщиха, че някои сирийци се депортират, което породи страхове сред сирийската общност в Турция. Министърът на вътрешните работи Сюлейман Сойлу отхвърли тези информации миналата седмица. В Турция живеят 4 милиона бежанци, включително 3,6 милиона бежанци от Сирия. Над половин милион сирийци са регистрирани в Истанбул, но се смята, че още 300 000 сирийски бежанци, регистрирани на други места, живеят в града.", "date": "2019.08.01", "title": "Изгониха 15 000 нередовни мигранти от Истанбул"}
{"url": "https://www.faktor.bg/bg/articles/novini/svyat/ek-e-predlozhila-na-rusiya-i-ukrayna-da-sklyuchat-10-godishen-dogovor-za-tranzit-na-gaz", "text": "Европейската комисия е предложила на Русия и Украйна сключване на 10-годишен договор за транзит на газ от 2020 г. Това предложение ще се обсъжда на тристранни министерски преговори, които ЕК предлага да се проведат на 16 септември, съобщи днес ТАСС, като се позовава на дипломатически източник от Брюксел. Официално датата не е утвърдена, но двете страни вече са заявили принципното си съгласие за дискусии. По-рано Русия обяви, че е готова да обсъжда единствено удължаване на настоящия договор с една година. Действащите договори за доставка и транзит на руски газ през Украйна изтичат в края на тази година.", "date": "2019.08.01", "title": "ЕК е предложила на Русия и Украйна да сключат 10-годишен договор за транзит на газ"}
{"url": "https://www.faktor.bg/bg/articles/oon-razsledva-vazdushnite-ataki-sreshtu-grazhdanski-obekti-v-severozapadna-siriya", "text": "Генералният секретар на ООН Антониу Гутериш реши да учреди комисия, която да разследва въздушните атаки срещу обекти под егидата на ООН и срещу граждански инфраструктурни обекти в северозападната сирийска провинция Идлиб, предадоха Ройтерс и ТАСС, цитирани от БТА. Това съобщи самият Гутериш днес, като посочи, че е получил демарш - формална дипломатическа петиция - от 10 страни членки на Съвета за сигурност.  Това означава, че две трети от страните от Съвета за сигурност са настояли за такова разследване. Въз основа на това генералният секретар, съгласно пълномощията, дадени му от член 97 на Устава на ООН, взе решение да учреди комисия, която да разследва поредицата от инциденти в Северозападна Сирия, станали след подписването през септември м.г. на руско-турския меморандум за стабилизация на обстановката в идлибската зона за деескалация, се казва в разпространено днес съобщение на секретариата на ООН.  Разследването ще проучи обстоятелствата около разрушаването или нанасянето на щети на обектите, вписани в списъка на така наречените \"неконфликтни обекти\", и на обектите, намиращи се под егидата на ООН. Комисията ще  анализира данните за тези инциденти и ще информира генералния секретар за резултатите от своята работа, съобщиха от ООН. Гутериш призова всички страни да сътрудничат с комисията.", "date": "2019.08.01", "title": "ООН разследва въздушните атаки срещу граждански обекти в Северозападна Сирия"}
{"url": "https://www.faktor.bg/bg/articles/novini/balgariya/makedonski-istoritsi-skochiha-sreshtu-krayniya-srok-koyto-borisov-dade-na-komisiyata-po-istoricheski-vaprosi", "text": "Поставянето на крайни срокове за решаването на общите българо-македонски исторически въпроси не помага на процеса, това заяви Петар Тодоров, македонски член на Общата комисия за исторически и образователни въпроси, пише електронното издание ”360 степени“. Той подчерта, че двете страни все още нямат решение относно личността на Гоце Делчев. Според него, поставянето на крайни срокове за решаването на този проблем не води до продуктивност, като това е отговор на думите на българския премиер Бойко Борисов, който поиска от комисията да е решила проблемите теми в общата история до октомври тази година.  „На този свят е сигурна само смъртта, а дали ще постигнем консенсус до октомври ще покаже времето“, каза Тодоров. „Най-добре е полиците да стоят на страна и не правят такива изявления, защото това е контрапродуктивно, тъй като в този случай историците работят под натиск, а това може да доведе до вземането на грешни или лоши решения“, посочи още той.  Според друг македонски експерт, участващ в преговорите – д-р Любица Спасовска, българските историци „отхвърлят конструктивния диалог и стъпват на теориите на национализма, според които на територията на Северна Македония в продължение на векове е съществувала чистобългарска културна идентичност, която според тях, модерната македонска историография иска да изтрие“", "date": "2019.08.01", "title": "Македонски историци скочиха срещу крайния срок, който Борисов даде на комисията по исторически въпроси"}
{"url": "https://www.faktor.bg/bg/articles/novini/svyat/parizh-vse-oshte-nyama-konsensus-za-nov-shef-na-mvf", "text": "Европейският съюз все още не е стигнал до консенсус по въпроса за заместник на Кристин Лагард на поста изпълнителен директор на Международния валутен фонд, обяви днес френското финансово министерство, цитирано от АФП. „На този етап, въпреки че някои кандидати събраха повече подкрепа от други, няма пълен консенсус около едно име“, обяви ведомството, което ръководи усилията по намиране на кандидат до края на юли. Миналата седмица стана ясно, че Кристалина Георгиева е едно от 5-те имена, спрягани за наследник на Кристин Лагард като шеф на Международния валутен фонд. Според френски представител, източник на Ройтерс, нейното име е добавено в списъка на кандидатите по време на срещата на европейските финансови министри в рамките на форума на Г-7 миналия месец. Според „Файненшъл таймс“ българката е един от тримата фаворити за поста.  Лагард бе избрана от лидерите на ЕС да оглави Европейската централна банка. За неин наследник се спрягат още финансовата министърка на Испания Надя Калвиньо и бившият холандски финансов министър Йерун Дейселблум. Френският министър на финансите Брюно Льо Мер е говорил с „всички свои колеги“ през последните дни и в частност с германския му колега Олаф Шолц. За днес е организиран конферентен разговор с всички финансови министри от ЕС, които ще бъдат информирани за последните развития около консултациите.", "date": "2019.08.01", "title": "Париж: Все още няма консенсус за нов шеф на МВФ"}
{"url": "https://www.faktor.bg/bg/articles/novini/svyat/sinat-na-osama-bin-laden-e-bil-ubit", "text": "Хамза бин Ладен, син на основателя на терористичната мрежа Осама бин Ладен, е убит на при въздушен удар, съобщиха американски медии, които цитираха източници от разузнаването. Мястото и датата на смъртта не са известни. Пентагонът не е коментирал, отбелязва ВВС. Бин Ладен, смятан за около 30-годишен, е публикувал аудио и видеопослания с призиви за атаки срещу САЩ и други държави. Само преди няколко месеца американското правителство обяви награда от 1 млн. долара за главата му. Според медийните съобщения Бин Ладен е бил убит във военна операция през последните две години, в която е участвало и правителството на САЩ, но няма подробна информация.", "date": "2019.08.01", "title": "Синът на Осама бин Ладен е бил убит"}
{"url": "https://www.faktor.bg/bg/articles/novini/svyat/pet-evropeyski-strani-shte-si-razpredelyat-nezhelani-ot-salvini-imigranti", "text": "Поредният спор между Италия и Еврокомисията за мигрантите в Средиземно море намери решение.  Пет държави от Евросъюза се съгласиха да приемат 116 кандидати за убежище, спасени от италианската брегова охрана край бреговете на Либия. Пет дни италианският вицепремиер Матео Салвини не допускаше имигрантите да слязат на брега в Сицилия.  Стори го днес, след като Германия, Франция, Португалия, Люксембург и Ирландия се съгласиха да разпределят имигрантите помежду си.", "date": "2019.08.01", "title": "Пет европейски страни ще си разпределят нежелани от Салвини имигранти"}
{"url": "https://www.faktor.bg/bg/articles/spryaha-shesti-blok-na-aets-kozloduy", "text": "В 10:24 ч. тази сутрин мощността на шести блок на АЕЦ “Козлодуй” е била намалена принудително до 300 мегавата в резултат на задействане на автоматиката за разтоварване на блока. Това станало поради изключване на две от главните циркулационни помпи, съобщиха от пресцентъра на централата. Причините за изключването на помпите по-късно са отстранени. За да бъдат включени отново в работа двете циркулационни помпи, турбогенераторът на шести блок бе изключен от електроенергийната система на страната и присъединен отново три часа след спирането. Радиационната обстановка в района е нормална. За спирането на блока са уведомени Агенцията за ядрено регулиране и Централно диспечерско управление на Електроенергийния системен оператор. Пети блок на АЕЦ “Козлодуй” работи с пълно натоварване на мощността.", "date": "2019.08.01", "title": "Авария е спряла работата на шести блок на АЕЦ \"Козлодуй\""}
{"url": "https://www.faktor.bg/bg/articles/novini/svyat/aktyorat-dzheysan-momoa-uchastva-v-protest-sreshtu-izgrazhdane-na-teleskop-na-havaite", "text": "Роденият на Хаваите актьор Джейсън Момоа („Аквамен“, „Игра на тронове“) се включи в протест местните жители срещу изграждането на гигантски телескоп, предаде АП, цитирана от БТА. Стотици протестиращи приветстваха Момоа, който изразява несъгласието си в социалните медии срещу изграждането на 30-метровия телескоп на считания за свещен изгаснал вулкан Мауна Кеа. Актьорът беше посрещнат церемониално с традиционни напеви и хула. „За мен е чест да бъда тук. Съжалявам, че толкова се забавих. Има едно нещо, което няма да се случи. Този телескоп няма да бъде изграден тук“, заяви Джейсън Момоа. Протестиращите блокират пътя на строителите към върха от 17 дни. По-рано те бяха посетени от актьора Дуейн Джонсън, който е живял на Хаваите. Подкрепата си към тях в Инстаграм засвидетелства и друга хавайска знаменитост - певецът Бруно Марс.", "date": "2019.08.01", "title": "Актьорът Джейсън Момоа участва в протест срещу изграждане на телескоп на Хаваите"}
{"url": "https://www.faktor.bg/bg/articles/novini/svyat/podgotovkata-za-brekzit-shte-struva-na-velikobritaniya-nad-2-miliarda-liri", "text": "Над 2 милиарда лири ще отдели правителството на Великобритания за подготовка за излизането на страната от Европейския съюз, обяви финансовият министър Саджид Джавид и уточни, че тези средства ще бъдат използвани за наемане на нови гранични служители, осигуряване на снабдяване с лекарства и провеждане на информационна кампания. Премиерът Борис Джонсън засега е категоричен, че Великобритания ще напусне ЕС на новата дата 31 октомври със или без сделка, а икономисти предупреждават, че предварителната подготовка за Брекзит няма да премахне отрицателните последици за Обединеното кралство от напускането на Съюза без сделка. Сред тях са сътресения в световната икономика, рецесия и отслабване на позицията на Лондон като водещ международен финансов център", "date": "2019.08.01", "title": "Подготовката за Брекзит ще струва на Великобритания над 2 милиарда лири"}
{"url": "https://www.faktor.bg/bg/articles/zoran-zaev-istoricheskata-lichnost-na-gotse-delchev-e-most-mezhdu-makedonskiya-i-balgarskiya-narod", "text": "\"Историческата личност на Гоце Делчев е мост между македонския и българския народ\". Това каза министър-председателят на Република Северна Македония Зоран Заев в изявление след двустранната среща с българския премиер Бойко Борисов в македонската Влада, предаде \"Фокус\".  \"Радвам се на обществените инициативи за решаването на споровете между двете страни. Вече решихме противоречията за четири личности. Вярвам, че ще постигнем консенсус и за личността на Гоце Делчев. Днес приветствам комисиите от двете държави да постигнат консенсус и по този въпрос. Нека покажем и на Балканите, и на Европа, и на целия свят, че можем да решаваме различията си с диалог, общуване и търпение. Не случайно Република Северна Македония и България продължават да отдават почит на големия Делчев заедно“, обясни той. Двете страни не спират да градят приятелството си и да поддържат добросъседските си отношения за благото на двата народа и на бъдещите поколения, обобщи Зоран Заев.", "date": "2019.08.01", "title": "Зоран Заев: Историческата личност на Гоце Делчев е мост между македонския и българския народ"}
{"url": "https://www.faktor.bg/bg/articles/novini/svyat/polsha-otnovo-povdigna-vaprosa-za-reparatsii-ot-germaniya", "text": "Полша не може да се съгласи с мнението на германските власти, че въпросът за репарациите за щетите, причинени ѝ през Втората световна война, е закрит, каза днес външният министър Яцек Чапутович в слово по случай 75-годишнината от Варшавското въстание, която се отбелязва с възпоменателна церемония днес, предаде БТА. „Щетите, нанесени на Полша и на поляците, не бяха отстранени от онзи, който ги нанесе. Поляците сами, със своите усилия и труд, възстановиха разрушената си столица, - каза Чапутович, цитиран от ТАСС. - Този факт е ярка илюстрация на по-широк проблем, който не позволява на поляците да признаят въпроса за репарациите за закрит.“ Външният министър на Германия Хайко Маас, който участва в церемониите във Варшава по случай годишнината, каза на пресконференция по-рано днес, че „въпросът за репарациите е закрит“. А по-късно, в реч в музея на Варшавското въстание, той поиска прошка от поляците. „Срамувам се от онова, което германци, действащи от името на Германия, причиниха на Полша, - каза Маас. - Срамувам се също така, че тази вина се премълчаваше дълго време след войната.“ Темата за репарациите се обсъжда в Полша от юли миналата година, когато лидерът на управляващата партия „Законност и справедливост“ Ярослав Качински заяви, че страната никога не се е отказвала от компенсации от Германия. Според тогавашния министър на отбраната Антони Мачеревич, от правна гледна точка Варшава има всички основания да иска репарации от Берлин. Варшавското въстание започна на 1 август 1944 г. и бе потушено от нацистите до 2 октомври. През това време те напълно разрушиха града и избиха около 200 000 негови жители.", "date": "2019.08.01", "title": "Полша отново повдигна въпроса за репарации от Германия"}
{"url": "https://www.faktor.bg/bg/articles/novini/balgariya/p-simeonov-bsp-sa-se-samozatvorili-a-taka-trudno-se-pechelyat-izbori", "text": "\"Сделката за изтребителите Ф-16, което е стъпало в интеграцията на България в НАТО. Отстраняването на Цветан Цветанов, което е начало на ново летоброене в ГЕРБ. Европейските избори, които послужиха за рестарт на ГЕРБ, но и като хипотеза за съществуването на нова политическа ос - между ГЕРБ и ДПС. Снощното обявяване на Слави Трифонов, че потегля по политически път\" - политологът Първан Симеонов подреди най-важните събития през изминалия политически сезон в интервю БНР. Той посочи данни от проучване на \"Галъп интернешънъл\", според които в ход е традиционното износване на управляващите, но въпреки че рейтингите не падат драстично при поредицата от скандали, не означава, че в първия момент, \"когато хората припознаят някоя алтернатива, няма да я залюбят достатъчно бързо. Очертае ли се по-ясна алтернатива и хората изведнъж започват да се извръщат и да търсят други опции\".  За предстоящите местни избори Първан Симеонов изрази мнение, че ГЕРБ трудно ще повторят толкова мащабни резултати, каквито получиха на предходните избори за местна власт, а БСП са се самозатворили, \"а така трудно се печелят избори\". Според него шансът и на двете партии е да заложат на харизматични фигури за местния вот. \"Борисов е доказал, че може да играе рисково\", коментира политологът. Според него, ако Бойко Борисов намери личности, които \"да освежат феодализиралите се леко градове, той може да излезе на плюс\". Първанов определи ДПС като все по-важен и незаобиколим фактор в българското управление: \"Струва ми се, че и ГЕРБ не успя да ги заобиколи\".", "date": "2019.08.01", "title": "П. Симеонов: БСП са се самозатворили, а така трудно се печелят избори"}
{"url": "https://www.faktor.bg/bg/articles/deputatite-prieli-41-zakona-predi-vakantsiyata-pitali-sa-nay-mnogo-ministar-petya-avramova", "text": "През седмата си сесия 44-ото Народно събрание е приело 41 закона и 65 решения. Това сочи справка за законодателната дейност на Народното събрание, подготвена от Дирекция „Пленарни заседания, парламентарен контрол и финални текстове“ и парламентарния пресцентър. За периода от 7 май до 31 юли 2019 г. в парламента са внесени 57 законопроекта, като 26 от тях са на народни представители. Постъпили са 73 проекта за решения, от тях 64 са от депутати. От днес депутатите официално вече са във ваканция. След десетчасово пленарно заседание в последния ден на юли народните представители посрещнаха утрото на 1 август като отпускари. Новата сесия на Народното събрание ще бъде открита на 4 септември, информира председателят на парламента Цвета Караянчева преди да пожелае на колегите си приятна ваканция с положителни емоции. По време на седмата си сесия 44-ото Народно събрание е приело изменения и допълнения в Закона за енергетиката, в Закона за мерките срещу изпирането на пари, в Закона за държавната собственост, в Закона за лечебните заведения, в Закона за здравето, в Закона за политическите партии, в Изборния кодекс и др. Парламентът е имал 34 редовни и едно извънредно пленарни заседания. От началото на 2019 г. Народното събрание е имало 79 редовни и две извънредни пленарни заседания. В парламента са внесени 117 законопроекта, 133 проекти за решения и един проект на обръщение. Народното събрание е приело 84 закона, 125 решения и едно обръщение към българския народ. Използваното време за осъществяване на контролната функция на парламента през седмата сесия на 44-тото Народно събрание е 27 часа и 47 минути. Парламентарен контрол е провеждан в 9 пленарни заседания. В Народното събрание от 7 май до 31 юли 2019 г. са постъпили 277 въпроса и 14 питания. В този период са проведени четири изслушвания на министри и едно разискване по питане. Членовете на правителството са отговорили на 218 въпроса и 6 питания. На най-много въпроси и питания са отговорили министърът на регионалното развитие и благоустройството Петя Аврамова, министърът на здравеопазването Кирил Ананиев, министърът на земеделието, храните и горите Десислава Танева, министърът на вътрешните работи Младен Маринов и министърът на труда и социалната политика Бисер Петков. Най-много въпроси и питания са отправили народните представители Георги Гьоков, Валентина Найденова, Георги Стоилов, Дора Янкова, Джевдет Чакъров, Антон Кутев, Кристина Сидорова и Любомир Бонев. От ПГ „БСП за България” са внесли най-много въпроси и питания - 213 въпроса и 13 питания. От ПГ на ГЕРБ са отправили 31 въпроса и едно питане, от ПГ на ДПС - 15 въпроса, от ПГ „Обединени патриоти” - 14 въпроса и от ПГ на ПП ВОЛЯ - „Българските Родолюбци“ - 1 въпрос.", "date": "2019.08.01", "title": "Депутатите приели 41 закона преди ваканцията, питали са най-много министър Петя Аврамова"}
{"url": "https://www.faktor.bg/bg/articles/novini/svyat/senatska-komisiya-prie-zakonoproekt-s-nakazatelni-merki-sreshtu-severen-potok-2-turski-potok-sashto-e-na-mushkata", "text": "Американският президент Доналд Тръмп отдавна критикува „Северен поток 2“ и атакува Германия затова. А сега в Сената на САЩ има мнозинство, което се обявява за въвеждане на санкции срещу газопровода през Балтийско море, пише германският в. „Ханделсблат“ В сряда комисията по международни въпроси в американския Сенат одобри с 20 на 2 гласа законопроект „за защита на енергийната сигурност на Европа“. Законопроектът предвижда въвеждане на санкции срещу компании, участващи в изграждането на газопроводите „Северен поток 2“ и „Турски поток“, заяви председателят на комисията Джим Риш, цитиран от „Файненшъл таймс“. Той допълни, че целта на текста е противопоставяне на руското зловредно влияние. И допълни, че законопроектът се отнася и за „Турски поток“, който свързва Русия и Турция през Черно море и бе завършен през март. Тръбата впоследствие ще доставя газ от Турция за Европейския съюз посредством планирано разклонение през Югоизточна Европа (руският енергиен министър Александър Новак заяви миналата седмица, че ще премине през България – б.р.). „Тези тръбопроводи може да доведат до допълнително дестабилизиране на Украйна и до обогатяване на режима на Путин и поставят под риск сигурността на страни от НАТО“, подчерта републиканецът Риш. В своя реакция днес операторът на „Северен поток 2“ обяви, че прави оценка на американския законопроект, но е твърде рано да коментира евентуалните му последствия.", "date": "2019.08.01", "title": "И \"Турски поток\" може да стане обект на американски санкции"}
{"url": "https://www.faktor.bg/bg/articles/novini/balgariya/shouto-svarshi-da-zhivee-shouto-eto-kakvo-shte-pravi-slavi", "text": "В едно сърцераздирателно и впрочем доста скучно прощаване, Слави Трифонов разреши съспенса: щял да прави и телевизионен продукт, и политически проект. Първото - защото БТВ не му давала достатъчно свобода, макар че досега чухме само за едно спряно предаване. Второто - защото политиците не обърнали внимание на референдума му, макар че точно сега парламентът прие проблематичната му идея за 1 лев на глас.  Бяхме почнали да мислим, че се е отказал. Вероятно е бил пред подобна дилема още през 1998, когато медийният му съратник Любен Дилов тръгна към политиката с партия „Гергьовден“, а той реши да си остане в шоубизнеса. Падането на интереса към предаването му го накараха да замени личностите скандали (Недялков, Лили Иванова) с политически. Спреният епизод например удвои рейтинга му. Е добре, седя протестно пред парламента, заканва се, призовава, но масите не се вдигнаха. С неясен резултат завърши и една друга заемка от популярната култура - кастингът за политици сред успелите в чужбина българи, организиран от Шоуто. Дали от тях трябва да почне изграждането на партията му? Или така той подготвяше турнето си сред нашите емигрантски общности? Постепенно агенциите престанаха да мерят хипотетична „партия на Слави“ и взе да се налага мнението, че шоуменът просто се кани да измести Пайнера от терена му на поп-фолк предприемач. И ето че Слави отново завзе центъра на вниманието. Тръмп дойде от риалити, Зеленский – от сериал, Бепе Грило – от хумористичния скеч, нашият човек пристига от дългогодишно токшоу. Кой друг нов играч има шанс да възникне при тоталната овладяност на медиите от властовия истаблишмънт? Залагаха на Радев и Манолова, но тях май ги засмука БСП. Трифонов не само е медия сам по себе си - той знае как да бъде идеалният популист: громи политиците-маскари, говори (пее) от името на народа, презира сложните мисли на експертите, изобразява сякаш физически простия здрав разум. В персоналния му сторителинг важен момент е, че е тръгнал от село и е успял със собствени сили, че е самотен ерген и работохолик, може би сериозно болен. На екрана го играе изненадан от абсурдите на света; гълчи благо палавите си сътрудници. С шоуто на Слави си отива една епоха. За интелигенското малцинство това беше епоха на турбокапитализма, бръснатите глави, просташкия хумор. За телевизионното мнозинство обаче то неусетно се превърна в част от живеенето. Допиваш ракията с приятели, редиш пасианс, бърникаш с отвертката по някаква джаджа – а там тече един непресекващ поток от вицове, любопитни факти, музикални номера и цинични подигравки с онези, които към момента мразиш. „Целият ми живот мина с вас. Много ми е мъчно, че си отивате“, пише една млада фенка в страницата им.  Моделът е американското токшоу: „домакин“ приема „гости“, с които води шеговит разговор; понякога се обажда музикант от оркестъра, а в студиото присъстват реални зрители за спонтанност. Противно на очакванията, че може да омръзне, предаването се повтаря в този формат вечер след вечер - Джей Лено е в ефир 17 години, Опра Уинфри 25, Дейвид Летерман цели 30! Резултатът е един вид Павловски рефлекс, който свързва предаването с отделянето на стомашни сокове, заспиването или каквото правим по това време. Локалният маркетинг на г-н Трифонов е силният акцент върху национално-патриотични тъги, каквито в Америка май не вървят. Български принос са и сценките в традицията на естрадата, с която сме отраснали. Вероятно нашият зрител се отегчава само от разговори, има нужда от повече шарения, знам ли. Дали ни харесва или не, шоуто на Слави е най-успешният медиен продукт на прехода. То се вписва в една глобална тенденция политиката да се обръща на майтап. Повечето американци днес се информират през подобни предавания: от либералния Джон Оливър до ултраконсерватора-конспирационист Алекс Джоунс. Самата поляризация на публичната среда там вероятно се дължи на тях. Защо не се появи алтернативна на Слави не знам, изглежда е успявал да запълни нишата, защото в продължение на години държеше дял от 30-40%. Наместо поляризация той предизвиква едно такова одомашняване на публичността, бетониране на предубежденията, весело отчуждение. Предаването му се превърна в институция и почти няма обществени личности, които отказват участие. Направи го навремето само царят, при което Трифонов произнесе паметната реплика: „Ако царят не гостува, ще гостува народът“. Шоуто му тръгна заедно с първата частна телевизия, където външната продукция играе сложен танц между бунтарство и лоялност. Номерът на всеки популист е именно в това да бъде в опозиция, пък дори на самия себе си. Та разбрахме, че Слави хем е благодарен на телевизията, хем чувства свободата си ограничена. Както не се ориентираме на власт ли са ВМРО или в опозиция. Най-прозорливото у него беше опитомяването на фолка. Наричат го чалгаджия, но това само помага, защото народните хора интелигентите ги мразят, нали така? Не знам дали помните, но той вкара патриотичните песни в репертоара на десните по време на протестите срещу Виденов. По същото време почна да разработва попфолка професионално на фона самодейността, която се ширеше в този жанр; не рядко вкарва в него доза самоирония, което го прави смилаем и за по-взискателна публика. Мултитаргетинг – за един е фолкът, за друг националният кахър, за трети американоидният джазбенд. Обзалагам се, че политическия му проект ще е ни ляво нито дясно, със силно патриотична окраска. Тъкмо ще има повод да изпее още много песни. И все пак май Трифонов изпусна момента за влизане в политиката. Току-що Борисов прие безумната му идея за финансиране на партиите, последиците от която хората взеха да осъзнават. В една от многобройните версии политическият му проект е договорен като патерица, с която ГЕРБ да кара още един мандат – дори да са неверни, такива слухове доста ще му пречат. Не е ясно също с кого би работил; с „новите лица“ от кастинга едва ли ще стигне далеч. В момента, в който се хване с политика, Слави тутакси ще загуби ореола си на народен трибун и ще трябва да обяснява какво точно мисли да прави с държавата. И Гугъл няма да му е от помощ. Лично аз все повече вярвам в телевизионния проект. Г-н Трифонов има отличен търговски нюх, залива ни с музика, риалити формати, състезания. Предполагам има и приятели сред бизнеса, които да го финансират. Едва ли ще съм сред зрителите на телевизията му, но ми се струва, че много хора ще ѝ се радват и ѝ желая успех. В крайна сметка най-добре популизмът да си остава в медиите, нали така?", "date": "2019.08.01", "title": "Шоуто свърши, да живее шоуто: Ето какво ще прави Слави"}
{"url": "https://www.faktor.bg/bg/articles/balgarskiyat-ilon-mask-vliza-v-politikata", "text": "Росен Даскалов е утвърден за общински ръководител на ПП ГЕРБ – Русе с решение на Изпълнителната комисия на партията. Това съобщиха от ГЕРБ. Росен Даскалов е роден на 11 май 1971 година в Русе. Инженер, дизайнер, пилот, създател на първата българска суперкола Sin R 1. Започва да се занимава с картинг като дете, а впоследствие автомобилите се превръщат в негова страст и професия. Росен Даскалов е собственик на „Син Карс Интернешънъл” ЕООД - единствен български производител на спортни и състезателни автомобили. Той подготвя изграждането на първата високотехнологична фабрика за производство на електрически и хибридни автомобили в България. През 2017 г.  получава награда на конкурса \"Мистър и Мисис Икономика 2017\" в категория \"Индустрия\". „Син Карс Интернешънъл” - в лицето на г-н Даскалов, е отличена преди 2 месеца с втора награда в категория ''Иновация'' на Петия юбилеен годишен бал на Конфедерацията на работодателите и индустриалците в България.", "date": "2019.08.01", "title": "Българският Илон Мъск влиза в политиката"}
{"url": "https://www.faktor.bg/bg/articles/gladuvashtata-ot-19-dena-lyubov-sobol-shte-bada-na-mitinga-v-moskva-na-3-avgust", "text": "Гладуващата от 19 дена руска опозиционерка Любов Собол заяви: \"Ще бъда на митинга в Москва на 3 август, защото  имам право да се разхождам из моя град. Хората излизат на мирен протест и имат това право по Конституция\". Тя единствена от по-видните опозиционери в руската столица не е в ареста.  Дясната ръка на Алексей Навални обаче продължава да работи усилено.  Десетки хиляди  в Москва протестираха в знак на недоволство срещу отказа да бъдат регистрирани близо 30 кандидати за местните избори в руската столица, които ще се проведат през септември. Официалният мотив за отказа е, че те не били събрали необходимите около 5000 подписа за регистрация. Потърпевшите обаче отричат и твърдят, че документите за кандидатурата им са били изрядни.", "date": "2019.08.01", "title": "Гладуващата от 19 дена Любов Собол: Ще бъда на митинга в Москва на 3 август (ВИДЕО)"}
{"url": "https://www.faktor.bg/bg/articles/mladezhite-v-abv-se-zaigravat-sas-strahovete-na-horata", "text": "\"Ако не говорим за мир днес, ще се наложи да станем пацифисти утре.\" Това каза лидерът на АБВ - Младежи Пламена Заячка на пресконференция на тема \"Прекратяване на договора за ликвидирането на ракетите със среден и малък обсег (ДЛРСМО) и връщането на ядрената заплаха\", цитиран от izbori.bg. \"Правителството приключи политическият сезон, без да засегне важни въпроси като ядрената заплаха, но побърза да сключи сделката за Ф-16\", каза Заячка. Тя добави, че САЩ и Русия спират да изпълняват ДЛРСМО и Европа може да се превърне в бойно поле. \"Утре приключва ера на сигурност, договорът за ракетите със среден и малък обсег. Този договор слага край на Студената война\", каза тя и добави, че новите поколения не знаят какво е войната и си играят с огъня. Заячка добави още, че през 2002 година е бил прекратен и друг договор, а именно за ограничаване на системите за противоракетна отбрана, който е ограничава страните до 1 локация за изграждане на системи за противоракетна отбрана. \"Към момента се водят преговори за договор за ограничаване на броя на стратегическите настъпателни оръжия. \"Стъпка по стъпка се завръща ядрената заплаха за Европа\", категорична бе тя. Заячка изброи други заплахи за Европа. \"Държавите ще бъдат подложени да приемат ядрени оръжия и ракети на своя територия. Това ще подкопае устоите на общата външна политика и политика за сигурност на Европейски съюз\", заяви тя. По думите й ПП АБВ настоява българското правителство да приеме мерки относно ядрената заплаха. \"Ако не говорим за мир днес, утре ще се наложи да станем пацифисти. Разликата е, че първите се борят за мирно решаване на конфликти, за не насилие и диалог, а вторите се борят против войната. Ако не говорим за мир днес, утре ще се наложи да се борим за него. Ако не говорим за мир днес, утре няма да го имаме\", заключи Пламена Заячка. \"България е с най-големия процент на енергийно бедни - 43%.\" Това допълни заместник-председателят на ПП АБВ Любомира Ганчева на пресконференцията. Ганчева даде пример с цитат на Виктор Орбан, че за неговото правителство цените на енергията са най-важният проблем за следващите 2-3 десетилетия. \"В българското правителство цената на енергията не ги интересува\", добави тя. Заместник-председателят на ПП АБВ коментира още, че партията е лидер в сферата на енергетиката. \"Ние винаги сме били лидерът в сферата на енергетиката, защото даваме решения на проблемите\", поясни тя. Ганчева каза още мерките, които предлагат, трябва да се разглеждат като цялост. \"Цените на борсата на електроенергия в България са най-ниските\", категорична бе тя. По думите и основният проблем на борсата е в нарушено то равновесие между краткосрочните и дългосрочнитв договори. \"Стратегическата цел е поне 80% от сделките да бъдат дългосрочни и едва 20% на сегмента \"ден напред\". Съотношението 80 към 20 е променено на 56% към 44% за първото шестмесечие на 2019 г. А към 31 фактури, че има 7,5 млн. лв. А никой не ги забелязва\", коментира тя. В заключение тя добави, че в началото на сезона от партията ще направят поредната енергийна дискусия.", "date": "2019.08.01", "title": "Младежите в АБВ: Ядрената заплаха стъпка по стъпка се завръща в Европа"}
{"url": "https://www.faktor.bg/bg/articles/galap-1-5", "text": "Парламентът не успя да спечели доверие. Правителството е изложено на обичайното за всяка власт постепенно „износване“ на рейтинга в хода на мандата – който „падна“ дори до по-тревожни стойности около скандалите с имотите. Но се регистрира и известен „рестарт“ в резултатите на изборите за Европейски парламент. Запазват се познатите стойности на доверие към основни политически фигури. Такива са изводите на „Галъп интернешънъл“ от изследването през юли в края на отиващия си политически сезон. Това са само част от анализа на социологическата агенция \"Галъп интернешенъл\", която започва публикуване на обобщаващи данни в края на сезона на страницата си в интернет. Недоверието към повечето институции и личностите у нас обикновено превъзхожда доверието. С напредване на мандатите обикновено популярността се износва с различна скорост. Последните данни на изследването от юли не носят изключение. Доверието в парламента в края на политическия сезон е 21%, срещу 72% недоверие. Останалите се колебаят. Изглежда окончателно отминат периодът на известно „стопляне“ по отношение на парламента – в началото на мандата, когато доверието трайно бе по-близо до 30%, а недоверието беше трайно под 70% (и това всъщност беше един от най-малко лошите периоди за публичния образ на институцията в последното десетилетие). Председателят на Народното събрание Цвета Караянчева получава през юли 19% доверие, 55% недоверие, 15% се колебаят, а останалите не я познават. Резултатът е по-скоро задоволителен на фона на доверието в други политически фигури у нас. Отношението към парламента и към правителството по традиция се движат синхронно, като парламентът явно се възприема традиционно по-зле – вероятно защото е смятан за фокус на партийността, а и поради липса на конкретна фигура, която да му придава част от своята лична популярност, както това се случва с други институции. Правителството завършва политическия сезон с 29% доверие срещу 62% недоверие (останалите се колебаят). Спад ясно бе отчетен през пролетта на 2019 г., което вероятно се дължи на поредицата от скандали в този период. Изборните резултати и започващият летен сезон обаче, като че ли влияят благоприятно и водят за стабилизиране на доверието в правителствената институция. Но дори и това стабилизиране не отменя обичайното плавно „износване“ на популярността – което се случва в хода на всеки мандат. За сравнение: в първите месеци и години на мандата си кабинетът „Борисов 3“ имаше нива на доверие традиционно над 30%, а недоверието не превишаваше 60%. Традиционно високо доверие получават фигури, които стоят по-скоро извън ежедневния непосредствен политически дебат. С по-ниско доверие са личности на по-оперативни ръководни постове и личности, които по-отдавна са в политическия процес. При доверието в партийните фигури значение играят електоратите – колкото по-голяма е една партия, толкова повече доверие би получил съответният лидер. Затова и автоматичното сравняване и „класиране“ едва ли е най-правилният подход. Румен Радев и Мая Манолова, с положителни оценки традиционно в полето между 50 и 60%, са и двете фигури у нас, които имат положителен рейтинг, т.е. доверието е повече от недоверието. При всички останали недоверието по традиция е повече от доверието и това е стандартната ситуация в страната. Президентската институция традиционно има по-високо доверие в сравнение с правителство и парламент, но в предходния мандат (на Росен Плевнелиев) беше загубила трайно доверие. Въпреки че има моментни колебания по отношение на доверието в държавния глава, президентът завършва политическия сезон без съществена загуба на доверие спрямо предходни периоди. При Мая Манолова в годините пък настъпи подобряване на показателите за доверие. С близки стойности на положителни и отрицателни оценки – което е всъщност добър рейтинг за българските стандарти – е Слави Трифонов. Седмици преди снощната обява за по-активно влизане в политическия живот неговият рейтинг е един от най-високите в страната. Разбира се, това се дължи и на факта, че още не е пряко намесен в политическия процес. Кметът на София Йорданка Фандъкова, друга ключова публична фигура, през юли 2019 г. получава 31% доверие срещу 47% недоверие. Останалите се колебаят или не могат да отговорят. Години наред доверието при нея също бе в сходни стойности с недоверието, но в последните години се забелязаха симптоми на ерозия. Тя най-много личи в самата София –  където доверието във Фандъкова не е по-високо от това в страната, но недоверието към нея преминава над 50%. Сред партийните лидери, водещ по доверие остава премиерът Бойко Борисов, който получава 30% срещу 54% недоверие, 16% се колебаят. Той е единствената напълно разпознаваема личност – липсват хора, които не могат да отговорят какво мислят за него. Борисов продължава да поддържа сравнително висок рейтинг с лек спад през пролетта, което отново вероятно се дължи на скандалите от този период. Традиционно около една трета от българите симпатизират, а над 50% са настроени отрицателно. Корнелия Нинова и Красимир Каракачанов се движат в „пакет“ с доверие над 20% от пълнолетните българи, което е сравнително добър атестат. Подобни нива има и еврокомисарят по цифровата икономика и общество Мария Габриел, но там все още разпознаваемостта е сравнително ниска. Близки стойности, както беше отбелязано, има и Цвета Караянчева. Данните, на базата на които е направен анализа,  са от независимата от външно финансиране изследователска програма „Политически и икономически индекс“ на „Галъп интернешънъл“. Последната вълна на изследване е проведена по метода „лице в лице“ сред 833 души между 5 и 12 юли. Максималното стандартно отклонение е ±3.5% при 50% дялове. 1% от извадката е равен на около 55 хиляди души.", "date": "2019.08.01", "title": "Галъп: Слави изпревари Борисов с доверие почти 40%"}
{"url": "https://www.faktor.bg/bg/articles/sergey-stanishev-sabra-evropeyskata-sotsialisticheska-mladezh-na-chetiridneven-lager-v-albena", "text": "Президентът на ПЕС Сергей Станишев събра европейската социалистическа младеж на четиридневен лагер в Албена. Голямото събитие за лявото семейство се провежда за първи път у нас. На официалната си страница във Фейсбук Станишев поздрави участниците, анонсира темите, по които ще се провеждат дискусии през следващите дни и подчерта необходимостта от международна легитимност на родните социалисти, която да убеди българите, че партията може да им осигури европейско бъдеще. Ето го цялото изявление на Сергей Станишев: Имах удоволствието пред 600 младежи от цяла Европа да открия летния лагер на Young European Socialists - младежката организация на Партията на европейските социалисти. Особеното вълнение обаче идва от това, че за първи път организираме това голямо събитие за нашето семейство в България. Благодаря на активистите на Младежкото обединение на БСП и на ЕЛИА за усилията, които положиха България да стане дом за младите социалисти от цяла Европа! В продължение на 4 дни ще проведем десетки дискусии с политици и експерти. В тях ще участват и младежки делегации от 31 организации от 25 страни. Надявам се тези стотици младежи да опознаят и заобичат България, нашия народ, история, традиции и природа. Преди 20 години, когато БСП беше в международна изолация, само си мечтаехме това да се случи. И не си вярвахме много. Ще е полезно никой в БСП да не забравя откъде тръгнахме и докъде стигнахме. Да помним също, че без външно признание трудно ще убедим българите, че можем да дадем европейска перспектива на страната. Без силната подкрепа от политическото ни семейство за едно ляво управление ще е много по-трудно да осъществи дълбока социална промяна, от каквато се нуждае България. Пред стотиците млади социалисти говорих за пътя, който извървяхме. Преди една година политолози, медии, анализатори пророкуваха срив и политическа смърт за социалдемокрацията. Вещаеха, че ще бъдем 3-та или 4-та сила със стотина депутати на европейските избори. Опровергаването на тези прогнози и постигането на 154-ма евродепути не е чудо, а резултат от последователна и добре премерена политическа линия. В трудно за социалистите време удпяхме да запазим единството ни. Изработихме предизборен манифест, който предложи дълбоки промени в посоката на развитие на ЕС - \"Нов социален договор за Европа\". Обединихме се зад най-силния кандидат за президент на ЕК - Франс Тимерманс. Той направи вдъхновяваща кампания в цяла Европа, спечели всички дебати и изведе листата в Холандия от трето място до победа! Малко не ни достигна, за да бъде избран Тимерманс за президент на Комисията. Много жалко, защото така пътят към обновена социална, солидарна, устойчива и обърната към ежедневието на хората Европа, щеше да е ясно трасиран. Но животът продължава, а с него и политическите ни битки. Избраната за президент на ЕК Урсула фон дер Лайен пое сериозни писмени ангажименти към социлистите: - Превръщането на Европейския социален стълб от прокламация в План за действие и пълното му прилагане; - Реализация на огромна част от \"Младежкия план\" на ПЕС - от \"Младежката гаранция\", през \"Детска гаранция\", подплатена от милиарди евро, до утрояване на финансирането за програмата \"Еразъм+\"; - Създаване на Европейски \"Фонд за справедив преход\", който трябва да защити региони и социални групи, застрашени от бързия растеж на \"зелената икономика\"; - Опазване на Кохезионната политика като иструмент за покрепа и догонващо развитие на по-изостаналите страни и региони, към които за съжаление спада България; - Политика на равенство межу двата пола, като за нас най-важно е да има ясен и ангажиращ план за намаляване на разликата в заплащането между мъжете и жените, което остава стряскащо високо; През следващите месеци главната задача на социалистите в Европа ще бъде с цялата тежест на семейството ни да постигнем тези и много други ангажименти да станат неразделна част от програмата за работа на ЕК. Вярвам, че можем да постигнем тази задача, защото без гласовете на групата ни новата Комисия няма да събере нужните гласове в Европарламента. Пред 600-те младежи от България и цяла Европа говорих и за интернационлизма като идея, която ни прави единно семейство. Всички сме патриоти на своите отечества, но голяма и радикална промяна за Европа можем да постигнем само заедно. Националистическата карта, която десницата разиграва в много страни, обективно обслужва статуквото. През следващие месеци и години БСП ще има нужда от солидарността на социалистите от Европа в битките си с ГЕРБ на местно и национално ниво.", "date": "2019.08.01", "title": "Сергей Станишев събра европейската социалистическа младеж на лагер в Албена"}
{"url": "https://www.faktor.bg/bg/articles/borisov-se-sreshtna-s-prezidenta-na-republika-severna-makedoniya", "text": "България досега винаги е била последователна в подкрепата си за европейската перспектива на Република Северна Македония, отбеляза министър-председателят Бойко Борисов по време на срещата си в Скопие с президента на Република Северна Македония Стево Пендаровски, съобщи пресслужбата на Министерския съвет. Българският премиер посочи, че България е подготвена да окаже силна подкрепа за започване на преговори за присъединяване към Европейския съюз през октомври 2019 г. В същото време очакваме дотогава да има видим напредък и резултати от работата на мултидисциплинарната експертна комисия по въпросите от общата ни история, добави министър-председателят Борисов. Българският премиер и президентът на Република Северна Македония се обединиха около разбирането, че политиците не трябва да се месят в работата на комисията.  Премиерът Борисов изтъкна значението на изпълнението на Договора за приятелство, добросъседство и сътрудничество, който беше подписан през август 2017 г. в Скопие. Според българския министър-председател практическата работа, която следва от този документ може да донесе много позитивни резултати за двустранните ни отношения. Министър-председателят Борисов даде пример с предстоящото по-късно днес откриване на възстановения паметник на полковник Константин Каварналиев. Важно е това да не остане изолиран случай, а да е само стъпка в посока на изграждане на общо бъдеще на основата на общото ни минало, каза още премиерът Борисов. Министър-председателят Бойко Борисов и президентът на Република Северна Македония Стево Пендаровски обсъдиха възможностите за ускорено изграждане на Коридор номер 8, който е от изключително значение за транспортната свързаност в региона. В рамките на разговора беше акцентирано и върху големия потенциал в сферата на туризма, който могат да доразвиват двете страни.", "date": "2019.08.01", "title": "Борисов и президентът на Северна Македония: Политиците не трябва да се месят в работата на общата ни комисия"}
{"url": "https://www.faktor.bg/bg/articles/novini/svyat/potvarden-e-treti-sluchay-na-ebola-v-kongo", "text": "Дъщерята на пациент с ебола в източния град Гома в Демократична република Конго се е заразила с вируса, което я прави третия случай в града с 1 млн. население, граничещ с Руанда, предаде Ройтерс. Появата на ебола в Конго увеличи опасенията, че заболяването ще излезе извън страната. По-рано днес властите в съседна Руанда затвориха граница в района, освен за конгоанци, напускащи Руанда.", "date": "2019.08.01", "title": "Потвърден е трети случай на ебола в Конго"}
{"url": "https://www.faktor.bg/bg/articles/novini/svyat/ataka-na-husi-sreshtu-voenen-parad-v-aden-vze-nad-30-zhertvi", "text": "Бунтовниците хуси в Йемен обявиха, че са предприели атака с ракета и дрон срещу военен парад в Аден, седалище на подкрепяното от Саудитска Арабия правителство, в която са убити над 30 души, предаде Ройтерс. Очевидец заяви за експлозия във военен лагер на йеменските сили за сигурност, които от години воюват с помощта на Рияд и ОАЕ срещу подкрепяните от Иран хуси. В атаката са загинали най-малко 32 души, съобщиха медицински източници. Десетки ранени са приети в болница.", "date": "2019.08.01", "title": "Атака на хуси срещу военен парад в Аден взе над 30 жертви"}
{"url": "https://www.faktor.bg/bg/articles/sasht-nalagat-sanktsii-na-iranskiya-vanshen-ministar", "text": "Американското правителство наложи санкции на иранския външен министър Мохамад Джавад Зариф в момент на засилващо се напрежение между двете страни, предадоха световните агенции, цитирани от БТА. Финансовото министерство на САЩ каза, че санкциите се налагат заради това, че Зариф действа от името на иранския върховен водач аятолах Али Хаменей. \"Джавад Зариф осъществява безразсъдния дневен ред на върховния водач на Иран и е главният говорител на режима по света\", заяви американският финансов министър Стивън Мнучин. Санкциите срещу Зариф предвиждат блокиране на евентуално негово имущество или интереси в САЩ. Той обаче каза, че няма такива. \"Причината, поради която САЩ са ме нарочили, е, че аз съм иранският \"главен говорител пред света\". Вярно ли е, че истината е толкова болезнена?\", написа Зариф в Туитър. \"Това няма да окаже въздействие върху мен или моето семейство, защото нямам имущество или интереси извън Иран\", заяви той. \"Благодаря ви, че ме смятате за толкова огромна заплаха за вашия дневен ред\", каза иранският външен министър. Американското правителство заяви, че ще взема решения дали да предостави пътна виза на Зариф, включително за пътувания до ООН, конкретно за всеки случай, оставяйки отворена възможността той да присъства на годишната сесия на Общото събрание на световната организация през септември в Ню Йорк. Висш американски служител заяви, че Тръмп е готов за преговори с Иран, но каза, че правителството на САЩ не смята Зариф за партньор в евентуален диалог и иска да контактува с ирански представител, който да е важна фигура, вземаща решения. Наказването на ръководителя на дипломацията на друга страна е доста необичайна стъпка, предприета месец след като американският президент Доналд Тръмп подписа указ за налагане на санкции на Хаменей, отбелязва Асошиейтед прес. Иранският президент Хасан Рохани разкритикува новите американски санкции срещу Зариф и ги нарече детински и пречка пред дипломацията, предаде Асошиейтед прес, цитирана от БТА. Твърде необичайния ход да се наложи такава наказателна мярка срещу външен министър на чужда страна е част от кампания за оказване на натиск върху Ислямската република. По-рано бяха обявени и санкции срещу иранския върховен лидер аятолах Али Хаменей, припомни АП. \"Започнаха да правят детински неща\", каза Рохани в реч в провинция Западен Азербайджан. \"Всеки ден твърдят: \"Искаме да преговаряме с Иран без никакви предварителни условия\" и след това налагат санкции на външния министър\", добави Рохани. Американското правителство удължи действието на изключенията, позволяващи на чуждестранни фирми да работят с ирански ядрени обекти, без да бъдат подложени на санкции от САЩ, предаде Асошиейтед прес, цитирана от БТА. Държавният департамент изпрати уведомление до Конгреса, в което заяви, че е удължил с 90 дни срока на изключенията, позволяващи на европейски, руски и китайски компании да осъществяват сътрудничество за граждански цели в няколко ирански ядрени обекта. Изключенията, чието действие трябваше да изтече днес, бяха обект на разгорещени вътрешни дебати, при които поддръжниците на твърдия подход към Иран се противопоставиха на тяхното удължаване, а други настояха, че е необходимо повече време, за да се даде възможност на компаниите постепенно да спрат своите дейности. Изключенията се отнасят за обекта за обогатяване на уран Фордо, атомната електроцентрала Бушехр, завода за тежка вода Арак и изследователския реактор в Техеран.", "date": "2019.08.01", "title": "САЩ налагат санкции на иранския външен министър"}
{"url": "https://www.faktor.bg/bg/articles/samo-balgariya-i-rumaniya-ne-sa-vaveli-evropeyskata-sistema-za-prosledyavane-za-falshifitsirane-na-lekarstva", "text": "Освен България и Румъния всички останали страни членки на ЕС са въвели европейската система за проследяване за фалшифициране на лекарствените продукти над 95 на сто. Това каза пред \"Хоризонт\" Деян Денев – председател на Българската организация за верификация на лекарствата: \"Последните седмици има по-интензивен процес на свързване на аптеки, и не само свързаните аптеки проверяват много повече опаковки, отколкото досега, но за съжаление голям е процентът все още, който остава от несвързани аптеки, и надяваме се, тъй като все пак е летен период, по-трудно се правят сериозни промени, септември месец това да бъде окончателно преодоляно\". Председателят на Асоциацията на аптеките в България Николай Костов прогнозира, че не всички аптеки в България ще успеят да внедрят системата за проследяване за фалшифициране на лекарства: \"Има много малки аптеки, които не им е посилно, а и няма никакъв смисъл да го правят, защото те просто имат съвсем символични доходи. Те работят сами в аптека, съвсем различна организация имат, но са важни от социална гледна точка. Има и такива, които вече затвориха. Чак като почнат да ги глобяват, проверяват, най-вероятно и тогава ще затворят някои от тях. Борим се да има аптеки в малките населени места, от друга страна,", "date": "2019.08.01", "title": "Само България и Румъния не са въвели европейската система за проследяване за фалшифициране на лекарства"}
{"url": "https://www.faktor.bg/bg/articles/tramp-predlozhi-na-putin-pomosht-za-pozharite-v-sibir-medvedev-dopusna-che-sa-umishleni", "text": "мериканският президент Доналд Тръмп предложи в телефонен разговор с руския президент Владимир Путин помощ за справяне с пожарите в Сибир, предаде ТАСС, като се позова на Кремъл. \"Тази вечер се проведе телефонен разговор между Владимир Путин и Доналд Тръмп по инициатива на американската страна. Президентът на САЩ предложи съдействие на Русия за борба с горските пожари в Сибир\", заяви пресслужбата на Кремъл, цитирана от БТА. Путин благодарил на Тръмп за \"внимателното отношение, предложението за помощ и подкрепата\" и казал, че ако е необходимо, Русия ще се възползва. Путин оценил предложението на Тръмп за помощ в борбата с пожарите като залог за нормализиране на отношенията между САЩ и Русия, каза Кремъл. Двамата лидери се разбрали да продължат контактите, включително при лични срещи. Вчера Путин нареди на армията да се присъедини към усилията за справяне с пожарите, чийто дим достигна Монголия. След комюникето на Кремъл министерството на отбраната обяви, че изпраща два самолета и два хеликоптера цистерни в района на Красноярск, един от най-засегнатите региони, където близо 800 пожарникари участват в гасенето. Агенция \"Интерфакс\" предаде, че 2700 огнеборци са разположени на място, а в пет региона е обявено извънредно положение. Всяка година в огромните изолирани горски масиви на Сибир бушуват пожари, до степен, че властите понякога не ги потушават, ако населението не е застрашено или щетите не надхвърлят цената на противопожарните действия. Тази година обаче пожарите са толкова мащабни, че застрашават околната среда в дългосрочен план, като ускоряват топенето на ледовете в Арктика. Руският премиер Дмитрий Медведев пристигна днес в района на Красноярск и обеща помощ, като заяви на живо по телевизията, че пожарите не представляват \"непосредствена опасност\" за населението. \"Има обективни трудности: проблемът с разстоянията, с труднодостъпните места и фактори, специфични за тази година\", заяви министър-председателят, като припомни пожарите от 2010 г., при които няколко региона на страната, между които и Москва, бяха покрити с гъст дим. Медведев, цитиран от ТАСС, каза, че е поискал проверка дали пожарите не са умишлени, за прикритие на незаконно събиране на дървесина. Според федералната агенция по горите обаче причината остават сухи гръмотевични бури и необичайните горещини от 30 градуса.", "date": "2019.08.01", "title": "Тръмп предложи на Путин помощ за пожарите в Сибир"}
{"url": "https://www.faktor.bg/bg/articles/sarbiya-se-prevrashta-v-troyanski-kon-na-rusiya-na-balkanite", "text": "Според Енвер Ходжай, вицепредседател на Демократическата партия на Косово (ДКП) и напускащ поста вицепремиер на Косово, Сърбия се превръща в троянски кон на Русия на Балканите. Съответното Ходжай сподели в съобщение в социалната мрежа „Туитър“. По повод информацията за новите доставки от Русия на въоръжение за Сърбия, Ходжай отбеляза: „Страна, отговорна за геноцид и четири войни на Балканите, харчи най-много за закупуване на оръжие, най-вече от Русия. Това е ясен сигнал за разрушителните намерения на Сърбия да служи като троянски кон на Москва на Балканите“.", "date": "2019.08.01", "title": "Сърбия се превръща в троянски кон на Русия на Балканите"}
{"url": "https://www.faktor.bg/bg/articles/borisov-v-skopie", "text": "Не мога да си представя, че може да се стигне до ситуация, в която аз да вдигна ръка срещу Македония. Дори не мога да си помисля, че може да се стигне до блокиране на започването на преговорите на Македония за Европейския съюз. Това заяви премиерът Бойко Борисов при посещението си в Северна Македония, предаде БГНЕС. Борисов е в Скопие по повод две години от подписването на договора за добросъседство между България и Северна Македония. „Мисля, че през тези две години се направиха неща, които от години не могат да станат. Със съвместното усилие на двете правителства се даде огромна перспектива на вашата държава да върви по пътя към ЕС и НАТО“, каза Борисов. Той подчерта, че България по никакъв начин не се меси в работите на Северна Македония Една от основните теми, обсъдена между Борисов и Заев, бе общата история. \"Надявам се историците не само да не попречат, а да положат огромни усилия и да намерят правилното изразяване на историята, която да ни обединява, заедно да отидем да се поклоним на техните гробове. На тази територия тези хора са си давали живота и са я имали за твоя, така, че положете усилия\", посочи Борисов. От своя страна, македонският премиер заяви, че България и Македония са показали, че могат да решат проблемите си с разговори и в диалог. „Без Договора за добросъседство и приятелство между двете страни нямаше да бъде възможен и Договорът от Преспа. България има интерес Македония да получи дата за започване на преговори с ЕС. България беше една от първите, които ратифицираха Договора на Македония за НАТО“, каза Заев. Той заяви: \"Гоце Делчев е герой, който ни обединява\".", "date": "2019.08.01", "title": "Борисов в Скопие: Не мога да си представя да вдигна ръка срещу Македония (Видео)"}
{"url": "https://www.faktor.bg/bg/articles/ivan-stambolov-sula-partiyata-na-slavi-trifonov-shte-dorazbie-protestniya-vot", "text": "Появата на новата партия на Слави Трифонов ще доразбие протестния вот. В предстоящите местни избори най-голямата интрига и интерес е т.нар. \"протестен вот\", защото хората, ориентирайки се в своите политически предпочитания, много често изхождат от принципа – за този няма да гласувам никога. Примерно за БСП никога няма да гласувам, за всеки друг, но не за тях, ГЕРБ – никога... и така се оформя един голям протестен вот, за който всички започват да се боричкат в един момент. Така анализаторът и блогър Иван Стамболов - Сула коментира пред БНР това, че шоуменът Слави Трифонов влиза в политиката с партията “Няма такава държава“. “(Политическият проект на Слави Трифонов – бел.ред.) не ме впечатли, прилича ми на новата партия на Иванчева. Човек, тръгнал да прави пореден политически проект. Аз нямам никакви очаквания към Слави Трифонов, той прави някакви неща, извършва някакви движения. Те се чуват от време на време в пространството и ги научаваме“. В предаването “Преди всички“ Сула коментира и въпроса дали появата на тази партия не е закъсняло решение: “Той (Слави Трифонов – бел.ред.) има политически амбиции от десетилетие от времето на “Ку-ку“, аз не виждам защо изобщо някой може да бъде учуден от това нещо…“. ", "date": "2019.08.01", "title": "Иван Стамболов - Сула: Партията на Слави Трифонов ще доразбие протестния вот"}
{"url": "https://www.faktor.bg/bg/articles/gartsiya-zabrani-vnosa-na-svinsko-meso-ot-balgariya", "text": "Гърция забрани вноса на свинско месо от България, а на граничните пунктове стриктно се проверява дали пътуващите не пренасят свинско месо или продукти със свинско. Налагат се глоби и месото се конфискува, предаде БНР. Агенцията по безопасност на храните в Гърция въведе извънредни мерки по контрол след информацията за огнища на африканска чума по свинете в България. Към момента няма регистриран случай на заболяването в Гърция, заявиха пред медиите от аграрното министерство. Специалисти обаче предполагат, че е въпрос на време вирусът да засегне и свинефермите в Гърция. В пограничните райони е наложен строг контрол. Всички собственици на свинеферми са информирани и задължени да вземат превантивни мерки. Екипи на специалисти са в постоянен контакт с фермерите и извършват изследвания на свинете. Проверяват също за сертификати свинете в кланиците. Според експертите няма универсална формула за локализиране на заразата и с изключителен ефект е спазване на всички разпоредби от хората, които работят в свинеферми. Премиерът Кирякос Мицотакис се информира лично за прилагане на мерките срещу разпространението на африканската чума по свинете.", "date": "2019.08.01", "title": "Гърция забрани вноса на свинско месо от България"}
{"url": "https://www.faktor.bg/bg/articles/andrey-kovachev-1-2", "text": "Българският евродепутат от ЕНП Андрей Ковачев очерта очакванията за дейността на работната група по Договора за сътрудничество между България и Македония. “Септември месец трябва да видим дали комисията ще събере сила и дали това, което политиците направиха, пак казвам, не само една, а няколко крачки напред, за първи път от 1944 г. официален представител в лицето на президента в лицето на Република Северна Македония изговаря на глас една истина, един факт, че Гоце Делчев се е декларирал като етнически българин за комисията да го запише и в техните заключение“, припомни в ефира на БНР Ковачев. “Трябва да поздравим още веднъж президента на Република Северна Македония Стево Пендаровски затова, че каза един исторически факт, който е ясен за академичната общност и за всички, които се занимават с история. Това е, че Гоце Делчев се е декларирал сам като българин. И това е нещо, което няма как да не бъде признато от двете страни и очаквам комисията също така с доста по-бързи темпове на следващото си заседание през есента да се обедини около този исторически факт, както е записано и в самия договор, базиран на автентичните документи от съответната епоха. Така че развитието е положително и трябва да продължава във всички други аспекти – културно взаимоотношение, повече български телевизии, българско радио, български театър, българска музика, присъствие в Северна Македония трябва да бъде факт“, каза още Ковачев и припомни: “Нека се обърнем назад и да видим от къде се тръгна – тотално отричане на всичко българско, дискриминация на всеки, който заяви, че е българин, обиди, изгонване от работа, скалъпване на фалшиви съдебни процеси, ако се обърнем и по назад в миналото, разбира се, и много терор и много насилие“. Външният министър на Северна Македония Никола Димитров коментира в предаването “Преди всички“ темата дали новите договори на Балканите – от нашия за Добросъседство, приятелство и сътрудничество до Преспанския договор – стават обект на фалшиви новини и коментира какво може да се направи.", "date": "2019.08.01", "title": "Андрей Ковачев: Трябва да поздравим президента Пендаровски, че призна един исторически факт"}
{"url": "https://www.faktor.bg/bg/articles/tomislav-donchev-1-17", "text": "\"Заради изтичането на данни от НАП в момента текат обсъждания дали да не се предприеме затягане на някои режими, включително по отпускането на бързи кредити.\" Това каза във Варна вицепремиерът Томислав Дончев, съобщават izbori.bg. Вицепремиерът поздрави участниците в научна конференция, посветена на 140-а годишнина на Военноморските сили, която се провежда в морската ни столица. По думите му анализите на специалистите сочат, че хакването на данъчната агенция няма потенциал за създаване на кой знае какви проблеми, тъй като ЕГН-та до преди няколко години бяха общодостъпна информация. В комбинация с други лични данни обаче, може да се стигне до неприятни ситуации, посочи Дончев. Вицепремиерът допълни, че проектът за построяване на нови патрулни кораби за ВМС е във финалната си фаза и изрази надежда, че до края на тази година може да бъде избран изпълнителят и да бъде подписан договор. Той каза още, че е разговарял с кмета на Варна Иван Портних за възможностите в града да се реализират проекти в сферата на образователната и научната инфраструктура. Идеята е да бъде изграден кампус с образователен център, който да обединява няколко учебни заведения. Дончев посочи, че необходимата инвестиция ще надхвърли 10 милиона лева, като се има предвид, че трябва да бъде построена нова сграда на Математическата гимназия, предаде Дарик. Предстоят мащабни инвестиции в научната инфраструктура - лаборатории, центрове за върхови постижения, паркове, инкубатори, допълни вицепремиерът. И уточни, че Варна има потенциал, но е нужно университетите в града да работят заедно. Преди началото на научната конференция командирът на ВМС контраадмирал Кирил Михайлов каза пред журналисти, че до края на годината предстои най-голямото учение на флотилията бойни и спомагателни кораби. Фрегата \"Дръзки\" има планирано участие в операцията на НАТО \"Сий Гардиън\". Освен това българските ВМС ще участват и в противоминни учения на Турция и Гърция. Контраадмирал Михайлов допълни, че очакванията са до края на годината ВМС да получат и още един вертолет, напълно съвместим с тези, с които разполагат.", "date": "2019.08.01", "title": "Томислав Дончев: Заради пробива в НАП затягаме някои режими, включително при бързите кредити"}
{"url": "https://www.faktor.bg/bg/articles/knsb-za-normalen-zhivot-na-chetirichlenno-semeystvo-sa-neobhodimi-2448-leva-mesechno", "text": "За нормален живот на четиричленно домакинство - двама възрастни и две деца, са необходими 2448 лева месечно. Това сочат данните на Института за социални и синдикални изследвания на КНСБ за края на второто тримесечие на годината.     Издръжката на живот за човек от четиричленно домакинство е 612,15 лева, предаде БТА.      Данните бяха представени на пресконференция днес от президента на КНСБ Пламен Димитров и от експерта Виолета Димитрова.     Парите са необходимите за покриване на разходите за храна, за поддържане на жилището, здравеопазване, образование, транспорт и почивка спрямо средните български стандарти за четиричленно домакинство.      Общият ръст на издръжката спрямо предходното тримесечие е 6 лева, а спрямо юни миналата година - 87 лева.    За покриване на общата стойност на необходимите средства за издръжка /2448 лева/, трябва нетният размер на заплатата, която получават двамата възрастни, да бъде не по-нисък от 1 224 лева за всеки от тях, при условие, че двамата възрастни са заети и заплатата е единствен източник на доходи.     Необходимите средства за издръжка на живот на четиричленно домакинство, живеещо в София са 3233 лева, средно на човек - 808, 37 лв., което е с 37 на сто повече от средните нива на издръжката за страната. Ако доходите на семейството в столицата се покриват само от заплатата на възрастните, то за всеки от тях нетната средна работна заплата не трябва да бъде по-ниска от 1617 лева, за да може семейството да живее нормално. Официалните данни за заплатите през първото тримесечие в София - столица, отчитат нетна средна работна заплата от 1285 лева /бруто 1656 лв./, която е с близо 20,5 на сто по-ниска от реално необходимия разполагаем доход за покриване на издръжката на живот на един човек от домакинство.       Домакинствата, които живеят със средства на човек под издръжката на живот са 71,3 на сто, като има тенденция за намаляване - през 2016 година са били около 78 на сто.    Данните на синдиката сочат, че 28,7 на сто от домакинствата в страната са с общ доход на човек над издръжката на живот, 30,3 на сто от домакинствата са с доход на човек до 348 лева /официалната линия на бедност за 2019 г./, или близо до 2 млн.185 хиляди, като спрямо същия период на предходната година намаляват с около 57 хиляди души. 41 на сто от домакинствата са с общ доход на човек от домакинство от линията на бедност /348 лева/ до необходимите средства за издръжка на живот /или около 2 млн. 958 хиляди души/. За едногодишен период се отчита намаление с около 22 хиляди души /при 44 на сто през същия период на 2018 г./     От КНСБ отчитат, че размерът на средната нетна заплата плавно се доближава до необходимия за издръжката на живот, но все още изоставането е значително. Размерът на нетната средна работна заплата е по-нисък с 287 лева, или изоставането е с около 23,5 на сто. Разликата се свива около 2 пъти за десет години, изоставането през същия период на 2009 година е - 50,8 на сто.    От синдиката обаче отбелязват, че въпреки благоприятните икономически тенденции и устойчивото нарастване на средната работна заплата за десетгодишен период със 70,5 на сто, едва 30 на сто от българите получават средна или по-висока заплата, като и устойчиво се запазва тенденцията на регионална диференциация в трудовите възнаграждения. Около и над 30 процента е по-нисък средният размер на нетната средна работна заплата от средния за страната в области като Видин /-34 на сто/, Благоевград /- 35,5 на сто/, Кюстендил /-30 на сто/, Смолян /-29,6 на сто/ , Хасково /-28,8 на сто/.    От КНСБ отчитат още силно разслоение в обществото - най-богатите 20 процента от населението получават средно 7,7 пъти повече от най-бедните 20 на сто, при средно за ЕС от пет пъти. Очертаната ситуация се задълбочава с влизането в сила от 1 юли на новите цени на електро и топлоенергията, смятат от КНСБ.     От синдиката предлагат целево социално подпомагане срещу риска \"водна бедност\", като целева група са хората с право на помощ за отопление. Предлага се целевата помощ за вода да е месечна, предоставянето да е с ваучер, който да дава право да се покрие разходът за вода на човек за месеца до определения натурален показател за подпомагане - 2,8 куб.м по отчет на подпомагания потребител.", "date": "2019.08.01", "title": "КНСБ: За нормален живот на четиричленно семейство са необходими 2448 лева месечно"}
{"url": "https://www.faktor.bg/bg/articles/zashto-beshe-ubit-uchastnik-v-pohoda-kam-rilskiya-manastir-svetiyat-pat", "text": "По няколко версии работят разследващите за убийството на възрастен мъж, участник в похода „Светият път”. Тялото на 77-годишния Коста Янков беше открито край пернишкото село Дрен, предаде Нова телевизия. До него поклонническата група достига в събота. Местните хора посрещат шествието тържествено. Коста Янков обаче не бил с групата в момента, в който тя пристигнала в Дрен. Обикновено той изоставал заради проблеми с очите. Придвижвал се успоредно, но по асфалтови пътища. И когато в съботния ден останал в Долна Диканя уверил останалите, че знае откъде да мине и как да стигне до Дрен. „Не личеше, че има проблем със зрението, въпреки че трудно различаваше хора от близко разстояние\", обясни кметът на град Българово - Йордан Йорданов. „Той имаше къща в Българово, но отиде да живее в землището на друго място. Той не е конфликтна личност, беше позитивен човек”, обяснява кметът. От полицията изключват вероятността убийството да е извършено от друг човек от поклонническата група. Мъжът не е носил пари в себе си. Разследването продължава.", "date": "2019.08.01", "title": "Защо беше убит участник в похода към Рилския манастир „Светият път”?"}
{"url": "https://www.faktor.bg/bg/articles/novini/balgariya/v-pamet-na-aleks-aleksiev-zhivya-v-imeto-na-neprehodnata-kauza-za-nezavisima-i-dostoyna-balgariya", "text": "От сдружение „Достойнство, отговорност, морал“ изразяваме дълбоката си скръб от загубата на нашия уважаван учредител и съмишленик Алекс Алексиев.  Той последователно отстояваше завета на своя достоен род на възрожденци и демократи -  да обича България и да се бори за свобода  и достойнство срещу комунизма и всяка друга тоталитарна идеология. Борбата за свобода беше синовния му дълг към големия български художник и публицист Райко Алексиев, зверски убит от  комунистите именно заради любовта му към свободата. Останал рано сирак, прокуден в политическа емиграция, благодарение на изключителните си качества Алекс Алексиев получи високо признание от такива световно известни центрове за глобална стратегия и геополитика като РАНД Корпорейшън, Института \"Хъдсън\", Института \"Хувър\" и др. Знаменитият наш съотечественик работи  също и за ключови американски институции по програми, свързани с националната сигурност на САЩ. Той публикува над 120 аналитични материала в различни електронни и други издания. Високата му ерудиция го открои като  стратегически мислител и визионер от световен мащаб. Той смело дефинира ключови теми за политиката на България днес и даде много от силите и знанията си за демократичния просперитет на родината ни.  Алекс не бе горделив, нито тщеславен, а скромен и изпълнен с много разбиране и обич към българите. Той преследваше докрай целите си, вдъхновяваше останалите, внасяше една изтънчена интелигентност в общуването и в същото време чувството, че нещата, които България трябва да направи, не са чак толкова трудни. Ние ще запазим дълбоко в сърцата си спомена за неговия патриотизъм, свободолюбие, откровеност и прекрасно чувство за хумор и ще носим в душите си непреходната кауза за независима и достойна България, на която той посвети живота си! Изразяваме нашите най-искрени съболезнования на неговото семейството! Сбогом приятелю!", "date": "2019.08.01", "title": "В памет на Алекс Алексиев - живя в името на непреходната кауза за независима и достойна България"}
{"url": "https://www.faktor.bg/bg/articles/kolarova", "text": "Оставката на председателя на КПКОНПИ беше липсващото звено покрай ''апартаментгейт'', защото всички замесени в този скандал подадоха оставки, така че и тази оставка беше очаквана и логична. Такова мнение изрази в сутрешния блок на БНТ политологът доц. Румяна Коларова. ,,Това, което прави един политик, съдия или прокурор има ефект върху всеки един от нас, така че е крайно време КПКОНПИ да започне да действа по-ефективно'', добави Коларова. Тя сподели още, че еманацията за изминалия политически сезон е била сделката за закупуването на F-16. ,,Това беше едно измъчено решение, защото беше трудно, чрез което излязохме от сферата на влияние на Русия'', посочи Коларова и допълни, че през есента ни предстои да разберем доколко стабилна е партийната система у нас по време на местния вот. Политологът Татяна Буруджиева също коментира оставката на Пламен Георгиев като председател на КПКОНПИ, заявявайки, че много малко хора могат да издържат, когато бъдат подложени на подобен натиск. ,,Много често в политиката мотивите са лични, защото трудно се издържа на подобни неща. Много малко от политиците си дават сметка, че когато попаднат под светлините на прожекторите не могат да действат както останалите граждани. В политиката има едни основания, които са по-силни от това дали нарушаваш закона или не, нещата опират и до морал'', обясни Буруджиева. Тя не се съгласи с изказаното мнение на колежката си за връзката между сделката за F-16 и руското влияние. ,,Лично аз не виждам такава връзка, защото този процес по закупуване на нови самолети минава през много различни неща. Просто има едни геостратегически интереси, от които се опитваме да бъдем част'', смята тя.", "date": "2019.08.01", "title": "Румяна Коларова: С договора за F-16 излизаме от сферата на влияние на Русия"}
{"url": "https://www.faktor.bg/bg/articles/borislav-sarafov-1", "text": "По повод медийни публикации и постъпил сигнал за придобити недвижими имоти на значителна стойност от сина на Борислав Сарафов, директор на НСлС и зам.-главен прокурор по разследването, на 4 април 2019 бе разпоредена проверка от главния прокурор Сотир Цацаров. ВКП възложи на НАП извършването на данъчни ревизии на проверяваните лица. На 31 юли 2019 г. ТД на НАП – София изпрати на ВКП резултатите от приключилите данъчни ревизии. Според НАП не са открити несъответствия между декларираните и/или получени доходи и имущественото състояние на физическото лице – син на Борислав Сарафов. Ревизията обхваща периода 01.01.2015 – 31.12.2018 г., съобщиха от прокуратурата. До момента във ВКП не са постъпили резултати от други действия, възложени на НАП по проверки на лица, заемащи висши държавни длъжности, за придобити от тях недвижими имоти. Припомняме, че на 5 април Борислав Сарафов излезе в отпуск, докато не приключи проверката на сина му. Това се случви след като премиерът Бойко Борисов призова всички, замесени в „Апартамент гейт\" или да подадат оставки, или да излязат в отпуск, докато проверките по случая не приключат.", "date": "2019.08.01", "title": "НАП: Няма несъответствия в доходите на сина на шефа на НСлС Борислав Сарафов"}
{"url": "https://www.faktor.bg/bg/articles/lozenets-otnovo-e-na-boynata-pateka-bitkata-sreshtu-nebostargacha-zlaten-vek-prodalzhava", "text": "Строежът на сградата „Златен век” в „Лозенец\" ще продължи. Това обявиха в писмо до медиите от „Артекс”. Те посочват, че поради спирането на работата по сградата са претърпели загуби за 1,8 милиона лева. Според компанията с решението си съдът е потвърдил, че разрешителното на сградата е валидно.  Очаква се позиция и на Министерство на регионалното развитие и ДНСК. От Инициативния комитет „Лозенец”, които са срещу изграждането на небостъргача, посочиха, че ще продължат с протестите. „За съжаление знаехме, че заповедта, която се издава от ДНСК има своите пороци. Затова сигнализирахме веднага след нейното издаване. Това, което не очаквахме, е, че по време на самото дело от ДНСК се държаха неадекватно по защитата на собствената си заповед. Едно нещо е ясно и съдът казва, че поправка „Артекс” има. Без законовото изменение от 2017 г. е невъзможно да се тълкува разрешението за строеж. От друга страна е ясно, че ДНСК не са защитавали по никакъв начин тезата, че разрешението за строеж е изтекло”, каза Войслав Тодоров от Инициативния комитет „Лозенец”. „Очакваме Столична община да излезе със становище относно това дело. Искаме да разберем и реакцията на г-н Борисов, който ни стисна ръката и каза, че поправка „Артекс” няма. Сега съдът, съзнателно или не, осребрява „Апартаментгейт”. Ние сме обнадеждени, че това е само на първа инстанция”, коментира Никола Вапцаров от Инициативния комитет „Лозенец”. От Инициативния комитет „Лозенец”, заявиха, че ще продължат да се съпротивляват, защото, според тях, борбата е „безмилостно жестока и епична”. Обявяват, че са готови на всякакви действия, за да „възтържествува справедливостта”.", "date": "2019.08.01", "title": "„Лозенец\" отново е на бойната пътека,  битката срещу небостъргача „Златен век”  продължава"}
{"url": "https://www.faktor.bg/bg/articles/vremenno-otstraniha-shefa-na-zatvorite", "text": "Срещу главния директор на Главна дирекция \"Изпълнение на наказанията\" Васил Миладинов е образувано вчера дисциплинарно производство. Това съобщиха за БТА от Министерството на правосъдието след отправено запитване във връзка с изказване на министър Данаил Кирилов от началото на юли. От думите на министъра пред медиите стана ясно, че предстои промяна в ръководството на затворите. В отговор на отправеното запитване от министерството уточняват още, че е издадена заповед за временното отстраняване на Миладинов от длъжност. Предметът и резултатите от проверката, която се извършва, ще бъдат обявени след приключването й, допълват от ведомството.", "date": "2019.08.01", "title": "Временно отстраниха шефа на затворите"}
{"url": "https://www.faktor.bg/bg/articles/belgiyski-ekspremier-zaplahite-na-dzhonsan-za-brekzit-bez-sdelka-nyama-da-razbie-es", "text": "В. \"Гардиън\" публикува статия на Ги Верхофстат, озаглавена \"Заплахата на Борис Джонсън за Брекзит без сделка няма да разбие единството на ЕС\". Тя е като отговор на политиката на новия британски премиер Борис Джонсън за излизане на Обединеното кралство от Европейския съюз, която е  водеща тема в днешните британски издания. Авторът, който е координатор за Брекзит в Европейския парламент и бивш белгийски премиер, посочва, че вече няма време да се ограничат щетите от рязко откъсване от най-големия в света търговски блок, посочват novini.bg. Верхофстат пише, че освен ако не бъде договорено ново отлагане, или член 50 не бъде отменен до 31 октомври, когато изтича срокът на сегашната отсрочка за членството на Великобритания в общността, драматичен шок очаква световната икономика и всички ще загубим. Малцината, които ще се облагодетелстват, са богати банкери и управители на хеджфондове, които вече заложиха на хаос. Изправени пред такова безотговорно позиране, очаквам правителствата от ЕС да останат спокойни и да запазят единството си, пише Верхофстат. Опитите за оказване на натиск върху Ирландия само ще предизвикат вълни на солидарност от останалите в ЕС, прогнозира той. Отношенията между ЕС и Обединеното кралство са на кръстопът и навлизаме в нов период на Брекзит треската, след като беше формиран възможно най-евроскептичният кабинет. Парадоксално, подчертава Верхофстат, е, че същевременно Великобритания призовава европейски военноморски сили да защитават маршрутите за корабоплаване в Персийския залив, тъй като реалностите на американската политика \"Америка на първо място\" се усещат в Лондон. Никакво самохвалство, самозалъгване или фалшиви новини не могат да скрият присъщите противоречия на проекта за Брекзит. Въпреки безотговорния език на самозваните рушители, които сега са в сърцевината на британското правителство, е ясно, че британското благоденствие и европейската сигурност са преплетени. Брекзит е нещо повече от трагедия - това е загуба за всички ни, в епоха, когато Китай и САЩ се борят за глобална хегемония, а кризата с климата заплашва самото ни съществуване. \"Обединена Европа може да е крепост на свободния свят\", смята Верхофстат. Заедно можем да станем глобален лидер в справянето с неотложните неща, свързани с климата, и в задаването на условия за глобална търговия. \"Като англофил\", пише Верхофстат, \"все още вярвам, че тихото мнозинство разумни британци искат искат тяхната държава да е свързана с общността\". Връзките на нашето колективно наследство са прекалено силни, за да може Джонсън или Найджъл Фараж да ги разсекат. Никой не трябва да пада в капана като мисли, че Брекзит без сделка е единственият изход от тресавището, в което Консервативната партия ги вкара. \"Не трябва да позволим вредна стратегия за Брекзит, погрешно опакована в британското знаме, да навреди на всички ни\", предупреждава Ги Верхофстат.", "date": "2019.08.01", "title": "Белгийски експремиер: Заплахите на Джонсън за Брекзит без сделка няма да разбие ЕС"}
{"url": "https://www.faktor.bg/bg/articles/voyvodata-slabakov-iska-da-zakrie-evroparlamenta-no-ne-se-otkazva-ot-privilegiite-mu", "text": "„Искам да се махне парламента в Страсбург, защото е безсмислен \". Това доста смущаващо изказване заяви Андрей Слабаков в ефира на Би Ти Ви, който бе избран за евродепутат от листата на ВМРО. По нищо обаче не пролича, че иска да се откаже от привилегиите, които има. „Моето място (в европарламента) е на гражданин, който да прави някакви смислени предложения\", смята Слабаков, но отбелязва, че в момента „ гласуваме скучни неща като това кой да бъде председател\". Денят му в Европарламента започвал с пиене на кафе на местата, където е разрешено пушенето. Той не бил единственият любител на тютюна сред европейските представители, изтъкна още представителят на войводите в ЕП. „Председателят на Европарламента пуши много. Постоянно се засичаме на местата за пушене. Аз пуша по четири цигари, а той по три\", разказа Слабаков, който отбеляза, че със Сасоли са се засичали в италианската телевизия РАИ по времето, когато сегашният председател на Европарламента е бил журналист. Слабаков смята да прекарва времето си и в Брюксел, и в България. Освен с работата си като евродепутат, в момента режисьорът се занимава и с организирането на нов рок фестивал в България заедно с бившия кмет на Каварна Цонко Цонев и певеца Димитър Аргиров.", "date": "2019.08.01", "title": "Войводата Слабаков иска да закрие европарламента, но не се отказва от привилегиите му"}
{"url": "https://www.faktor.bg/bg/articles/borisov-be-posreshtnat-v-skopie-s-darzhavni-i-voenni-pochesti", "text": "Министър-председателят Бойко Борисов бе посрещнат в Скопие с държавни и военни почести. За това съобщи българският премиер на страницата си във Фейсбук.  \"Проведох среща с премиера на Република Северна Македония Зоран заев, с когото обсъдихме изпълнението на Договора за приятелство, добросъседство и сътрудничество между двете държави. Постигнатите резултати за последната една година по въпросите от общата ни история надхвърлят многократно постигнатото за повече от 20 години. Те не са достатъчни, но са основание за сериозна и активна работа занапред. Необходима е нова динамика в работата на мултидисциплинарната експертна комисия, която да доведе до бързи и категорични резултати\", написа премиерът Борисов в социалната мрежа.", "date": "2019.08.01", "title": "Борисов бе посрещнат в Скопие с държавни и военни почести (Видео)"}
{"url": "https://www.faktor.bg/bg/articles/braziliya-zapochva-pregovori-za-targovsko-sporazumenie-sas-sasht", "text": "Бразилия официално започна преговори за търговско споразумение със САЩ, каза бразилският министър на икономиката Паулу Гедеш, цитиран от \"Ройтерс\". Гедеш заяви, че преговорите са съвместими с търговското споразумение, постигнато неотдавна с Европейския съюз. Той каза след среща в бразилската столица с американския министър на търговията Уилбър Рос, че САЩ имат голямо желание да сключат сделка и да могат да продават повече стоки на Бразилия, включително етанол. Бразилия се тревожи, че споразумението за свободна търговия между ЕС и южноамериканския търговски блок Меркосур може да създаде трудности за подобна сделка между нея и САЩ, каза бразилският президент Жаир Болсонаро след среща с Рос, посочва ДПА. Рос предупреди преди това, че САЩ и ЕС имат различни стандарти в някои икономически сектори. В Меркосур влизат Аржентина, Бразилия, Парагвай и Уругвай.", "date": "2019.08.01", "title": "Бразилия започва преговори за търговско споразумение със САЩ"}
