{"url": "http://www.faktor.bg/bg/articles/erdogan-dogovorihme-se-s-putin-i-rohani-po-vaprosa-za-afrin", "text": "Турският президент Реджеп Тайип Ердоган потвърди днес, че сирийските проправителствени бойци са опитали да влязат в района на Африн, Северна Сирия, и са се изтеглили от там, предадоха ТАСС и Асошиейтед прес, цитирани от БТА.  Проправителствени сили опитаха да се приближат към Африн, но отстъпиха след артилерийски обстрел, каза Ердоган по време на пресконференция с македонския президент Георге Иванов.  Ердоган отправи предупреждение да не се предприемат \"погрешни стъпки\", посочва АП.  По-рано днес сирийската държавна телевизия показа, че проправителствените сили влизат в района на Африн, за да помогнат на кюрдските бойци в борбата срещу офанзивата на Турция, предприета преди месец. Ердоган заяви днес още, че се е договорил с руския президент Владимир Путин и с иранския държавен глава Хасан Рохани по въпроса за Африн. Турският президент добави, че терористичните организации ще платят тежка цена за грешките си, информира Ройтерс.  Турската армия обяви на 20 януари началото на операция \"Маслинова клонка\" в района на сирийския град Африн срещу сирийските кюрдски Сили за защита на народа (СЗН) и Партията на демократичния съюз (ПДС), които Анкара смята за терористични организации.", "date": "2018.02.20", "title": "Ердоган: Договорихме се с Путин и Рохани по въпроса за Африн"}
{"url": "http://www.faktor.bg/bg/articles/novini/balgariya/tanya-andreeva-bitkite-mezhdu-shefovete-na-kasata-i-zdravnite-ministri-sa-neravni-te-se-pechelyatot-zdravnite-ministri", "text": "Скандалите в здравеопазването между министрите и управителите на НЗОК са по-скоро традиция, отколкото изключение.  Битките им са неравни и се печелят от здравните министри. Така е по закон, министърът трябва да се грижи за приоритетите и политиките в ресора. Това заяви бившият здравен министър д-р Таня Андреева в \"Лице в лице\"  на Би Ти Ви. Вторият много важен човек е шефът на НАП. Тоест, държавата вкарва своя сериозен кадрови ресурс, за да може да контролира през Надзорния съвет работата и на управителя на Касата, изпълнението на бюджета на НЗОК, изпълнението на Националния рамков договор, бюджетите, които се спускат към районните здравно-осигурителни каси, с които след това се заплаща дейността на извънболничната, болничната дейност”, заяви д-р Андреева. При създаването на НЗОК, тя беше замислена като една обществена институция, имаше обществен съвет, обясни д-р Андреева: \"Във времето с промяна на закона в здравното осигуряване всички други структури отпаднаха и остана този Надзорен съвет, който реално взема решенията в НЗОК. Управителят дори няма право на глас, той не е член на Надзорния съвет, той присъства на заседанията, но не може да гласува решенията, които се вземат от Надзорния съвет. И всъщност, от страна на държавата решенията се гласуват от хората, които министърът на здравеопазването е назначил\". В коментар на оплакванията на проф. Плочев, че Жени Начева се е намесвала, д-р Андреева каза, че съгласно закона, представлявайки председател на Надзорния съвет на касата,  това е нейната работа – да контролира работата на управителя на касата, да взема отношение по отношения на бюджети, на НРД, на годишния финансов отчет на Касата, на отчета за дейността на НЗОК, допълни тя. Проф. Плочев може по своя инициатива да реши да информира за нещо парламента, но не може в писмо да призовава парламента да актуализира бюджета на Касата, защото за това има процедура. Тя е след решение на Надзорния съвет  се внася при министъра и министърът на здравеопазването и министерството на финансите дават становища по това предложение за актуализация, след което то се внася на Министерски съвет. Отново решенията на Здравната каса минават през министъра, обясни д-р Андреева.   В модерните държави има основни неща, които ние нямаме – децентрализация, демонополизация, свобода на избора на пациента и ефективно изразходване на финансовия ресурс и те ни пречат да вървим напред, заяви още бившият министър на здравеопазването. но има управител, но над него е Надзорният съвет, в който 4-ма от управлението и тя е главният шеф в тази схема. Т.е.държавата вкарва свой сериозен контрол в касата, за да следи как се изпълнява програмата на правителството. Касата се разпорежда с близо 4 млрд.лева от бюджета. При създаването й бе замислена като обществена институция, но после законодателно това беше променено.", "date": "2018.02.20", "title": "Таня Андреева: Битките между шефовете на касата и здравните министри са неравни, те се печелят от министрите"}
{"url": "http://www.faktor.bg/bg/articles/tsvetan-tsvetanov-svalyaneto-na-politicheskoto-doverie-ot-shefa-na-nzok-ne-e-v-kompetentsiite-na-pg-na-g-erb", "text": "Писмата, получени в българския парламент до всички председатели на парламентарни групи и до независимия народен представител, не отговарят на казаното, че има подобно писмо, което е било изпратено на 2 февруари до министъра на здравеопазвавето с искането за актуализация на бюджета, заяви на брифинг в Народното събрание председателят на ПГ на ГЕРБ Цветан Цветанов след среща на депутатите от мнозинството със здравния министър Кирил Ананиев. Има препокриване в уводната част на две писма, но текстовете в следващата част, която е по същество, са съвсем различни. Тук говорим за актуализация на бюджета с над 140 милиона лева, но не е в комнетенциите на парламента да прави такава. По казуса, възникнал от действието на управителя на НЗОК, има административен проблем, който не е от компетенциите на парламентарната група на ГЕРБ, за да говорим за това дали сваляме политическото доверие от проф. Камен Плочев и да внасяме актуализация на бюджета на държавата.  Следващия вторник парламентарната група на ГЕРБ ще изслуша проф. Плочев. Утре той ще бъде изслушан в здравната комисия на Народното събрание, обяви Цветанов. \"Не оспорваме професионалните качества на проф. Плочев, а административните проблеми и възможността с тях да се заиграва политически\", уточни шефът на ПГ на ГЕРБ. Ще се вслушаме и в мнението на Надзорния съвет и шефа му - зам.-министър Жени Начева, допълни Цветанов. По думите му БСП и президентът Радев се стремят да провокират скандали. Те са едно цяло. Целта им е да върим към нещо друго, а не към пълноценно членство в Европейския съюз. От тази гледна точка не искам да участвам в такъв махленски дебат, посочи зам.-председателят на ГЕРБ.  Той коментира и днешната заявка от страна на депутата от БСП Елена Йончева да го съди. \"В момента е най-важното е да се фокусираме върху българското председателство на Съвета на Европейския съюз. Не очаквайте от мен да отговарям по заядлив начин. Който се чувства засегнат, нека си потърси правата в съда\", заяви Цветанов. Събрани са подписи от ГЕРБ и Обединени патриоти за оставката на зам.-председателя на Народното събрание Валери Жаблянов. Утре те ще бъдат внесени в Народното събрание, каза още Цветан Цветанов.", "date": "2018.02.20", "title": "Цветанов: БСП и президентът Радев се стремят да провокират скандали"}
{"url": "http://www.faktor.bg/bg/articles/prof-kamen-plochev-ne-sam-imal-namerenie-da-se-svarzvam-s-opozitsiyata", "text": "В ефира на БНТ шефът на Здравната каса проф. Камен Плочевв призна, че е изпратил лично писмо до парламента с искане на още средства за бюджета на НЗОК. „Бях убеден, че съм внесъл писмо, с което да спрем повишаването на дефицита в НЗОК. Малко след това министър Ананиев ме попита дали съм писал до парламента, но го направи с един остър тон. Подписът е мой и писмото е мое. Искам да се обсъди възможността да започнем да изплащаме парите, които НЗОК дължи, защото се притеснявам, че ще започнат да връщат български пациенти. Вече има такива единични случаи. Задълженията на касата са 208 милиона лева“, заяви Камен Плочев.  „Не мисля, че трябва да се отнасят с този тон с мен. Малко съм обиден. Трябва да намерим начин да работим заедно, защото проблемите трябва да се решават. Да си отида няма никакъв проблем, но това няма да реши другите проблеми. Не се чувствам виновен, защото не съм направило нищо лошо“, подчерта управителят на НЗОК.  Според него здравната каса е \"грешно конструирана\" и не можеш да направиш нищор, без да питаш управляващите. Щом е така, нека НЗОК да стане дирекция към Министерството на здравеопазването или финансите и нещата ще бъдат много по-точни. „Изумен съм, защото не знам кой ми е началникът. Назначава ме парламентът, а здравният министър ми иска оставката“, добави той.  На въпрос защо проблемът стана политически, Плочев каза, че това е по вина на министъра на здравеопазването. След срещата на ПГ на ГЕРБ тази вечер стана ясно, че го канят следващата седмица на заседанието си, за да обсъдят ситуацията. Той се съгласи и определи това като мъдро решение. „Готов съм за диалог. Аз съм там, за да работя, не да се карам“. „Не съм имал намерения да се свържа с опозицията. Това няма да доведе до нищо. Ако в НС бъде гласувана оставката ми, ще си отида и ще се опитам да осмисля къде съм сбъркал“.", "date": "2018.02.20", "title": "Управителят на НЗОК изумен - не знае кой му е началникът"}
{"url": "http://www.faktor.bg/bg/articles/antoniy-galabov-prezidentat-ima-povedenie-ne-na-prezident-a-na-opozitsionen-lider-komentator-nablyudatel", "text": "„Една институция е силна, когато изпълва със смисъл всичките си възможности. В момента президентът стои  извън президентската институция.  Това е поведение на опозиционен лидер, на коментатор, на наблюдател, но не и на президент.  Това заяви политологът Антоний Гълъбов в „Още от деня” на БНТ в коментар на словесните дуели между властите.   \"Хубавото е, че администрацията на Министерски съвет, както и администрацията на президентството, работят  добре, институционален проблем няма. Не бих определил този проблем като междуличностен, а като усилие да се наложи дневен ред\", заяви той. „С голяма част от тези думи съм съгласна, защото това е усилието, да се наложи дневен ред. Не бих се изразила така категорично, че президентът напуска своите функции.  Той има една основна функция , да представлява българската нация. Президентът не си е променил приоритетите ”, каза колежката му Татяна Буруджиева.        Антоний Гълъбов каза също: „Имаме един европейски дневен ред на България, който не успява да се види, да се чуе от този шум, от шеметния шербет, който се разля.  Вчера и днес имаше в Брюксел трето събитие на парламентарното измерение на българското председателство, изключително важно усилие на Народното събрание. Много важни бяха темите за дългогодишната финансова перспектива , за еврозоната, за какво ли не, неща, които пряко засягат непосредственото бъдеше на българските граждани.   В Конституцията ясно е написано какво прави президентът. Той не трябва да прави нищо от това… Нашият комплекс към Левски е това, че нищо от неговите идеи, нищо от това, което е искал да се случи, не се е случило.  След всички тези думи, които чухме вчера, добре    е да си припомним, че е хубаво в народната работа всеки да си върши работата”, обясни Гълъбов..", "date": "2018.02.20", "title": "Антоний Гълъбов: Президентът има поведение не на президент, а на опозиционен лидер,  коментатор, наблюдател..."}
{"url": "http://www.faktor.bg/bg/articles/ostavka-na-zhablyanov-e-parva-tochka-ot-dnevniya-red-v-utreshnoto-zasedanie-na-parlamenta", "text": "81 депутати от ГЕРБ и \"Обединените патриоти\" са сложили подписите си под искането за отстраняване на Валери Жаблянов като зам.-председател на Народното събрание. Искането е вече в деловодството на парламента. Първият подпис е на лидера на депутатите на най-голямата партия Цветан Цветанов. Точката е първа в дневния ред на утрешното заседание. За да бъде отстранен зам.-шеф на парламента, са нужни гласовете на половината от присъстващите депутати, плюс един. Червеният картон за Жаблянов е заради реабилитацията на Народния съд.", "date": "2018.02.20", "title": "Оставката на Жаблянов е първа точка от дневния ред в утрешното заседание на парламента"}
{"url": "http://www.faktor.bg/bg/articles/es-shte-reagirame-ako-danachnata-reforma-na-sasht-udari-po-produktite-ni", "text": "Европейският съюз ще реагира единно и реципрочно, ако новата данъчна реформа на Съединените щати удари по европейските продукти. В края на миналата година в Съединените щати беше одобрена най-мащабната от три десетилетия насам данъчна реформа. Тя включва промени, насочени към облагането на печалбите от чужбина. Една от драстичните промени е намаляването на корпоративния данък на 21%.  Брюксел очаква търговските отношения между двата континента да са взаимоизгодни и европейският бизнес да не попадне под санкции, обявиха от Еврокомисията.", "date": "2018.02.20", "title": "ЕС ще  реагира, ако данъчната реформа на САЩ удари по европейските продукти"}
{"url": "http://www.faktor.bg/bg/articles/novini/balgariya/aktivist-na-vmro-ne-smyatam-che-ima-variant-za-predsrochni-izbori", "text": "Липсата на комуникация е основната причина за напрежение между лидерите на трите партии, съставящи коалицията \"Обединени патриоти\". Важно е Волен Сидеров, Красимир Каракачанов и Валери Симеонов да не си общуват чрез медиите. Така Любомир Милошев от ВМРО коментира скандалите и неразбирателствата между лидерите на ВМРО, НФСБ и \"Атака\" в студиото на \"Денят ON AIR\". Според младия политик \"Обединените патриоти\" дължат на своите гласоподаватели да се опитат да запазят коалицията и обединението, а всички конфликти да бъдат изчистени. \"Не смятам, че има вариант за предсрочни избори. Всеки има различен характер и собствено мнение. Нямаше да е нормално ако липсват конфликти в управляващата коалиция\", уточни Милошев пред Bulgaria ON AIR. Той смята, че скандалът между президента Румен Радев и премиера Бойко Борисов е лошо послание към българския народ и не трябва да се повтаря. \"Институциите трябва да излъчват добро поведение. Когато много се свали нивото на поведение и речник, не трябва да се учудваме, че гражданите имат ниско доверие към държавните институции\", подчерта Милошев.", "date": "2018.02.20", "title": "Любомир Милошев (ВМРО): Не смятам, че има вариант за предсрочни избори"}
{"url": "http://www.faktor.bg/bg/articles/novini/svyat/operativniyat-nachalnik-na-chvk-vagner-sergey-kim-e-planiral-provalenata-ruska-operatsiya-v-hisham", "text": "Началникът на оперативния отдел към щаба на ЧВК (частна военна компания) „Вагнер“ – Сергей Ким е планирал и съгласувал с руското командване в Сирия, провалената операция на Руската Федерация в Хишам. Това обяви в свой анализ международната разследваща общност  , съвместно с екипа на проекта «Ихтамнет_м0209». Главното лице, което отговаря за планирането на операциите, в това число и на проваленото настъпление край Хишам е Сергей Борисович Ким, роден на 23. 07. 1978 година, гражданин на Руската Федерация, регистриран в гр. Санкт Петербург, личен номер М-0971. Заема длъжността заместник на началник щаба — началник на оперативния отдел на ЧВК «Вагнер». Именно той, заедно с екипа си от руския военен контингент в Сирия, е разработил и координирал провалената операция, и е игнорирал предупреждението на американците. В морската пехота на ВМС на РФ, където е служил Сергей Ким  преди да заеме поста си във „Вагнер“, няма проблеми със субординацията. Той е давал заповеди, строго координирайки действията си с военното командване на РФ в Сирия. На съвестта на Сергей Ким лежат не само стотиците убити и осакатени руски терористи, но и многобройни жертви и сред цивилното украинско население и сред украинските войници. ЧВК „Вагнер“ вършеше мръсната работа за Путин и по време на операциите в украинския Донбас. Втора седмица продължава информационният шум покрай унищожаването на голяма групировка от терористите от така наречената ЧВК «Вагнер», която понесе значителни загуби на 7 февруари в района на сирийския град Хишам, близо до Дейр ез-Зора. Руската страна се опита да скрие факта за гибелта на руски граждани, но различните медии, блогъри и активисти продължиха търсенето и публикуването на неудобната информация. Появиха се интервюта с роднини на загиналите. Беше проследено участието на унищожените бойци и във войната в украинския Донбас. Класифицирането на ЧВК «Вагнер» като „частна военна компания“ е много условно, а повечето експерти смятат тази структура за тясно свързана с ГРУ и ССО на Русия. Наричат я още и „личната армия на Путин за мръсни поръчки“.  Тя много добре се вписа в рамките на концепцията за „хибридната война“, която Русия води срещу останалите страни. И неуспешният опит да бъде превзет нефтопреработващия завод в Сирия, превърнал се за руснаците в големи загуби на жива сила, само потвърждава това предположение. Сред убитите в Хишам е много вероятно да се окажат не само наемници, но и кадрови руски военнослужещи. След удара на американската авиация и артилерия, руското военно командване е поискало „режим на тишина“, за да прибере ранените и загиналите. Както съобщи агенция Bloomberg, ранените са откарани за лечение във военни болници на МО на РФ в Санкт Петербург и Москва. В същото време руските специални служби положиха всички усилия да не допуснат изтичане на информация. Дори президентът на РФ Владимир Путин, кой знае защо, отмени част от срещите си и под предлог на внезапно заболяване изчезна от информационното поле. От втората половина на февруари наблюдаваме нов етап в информационните операции на руските специални служби. От запазване на мълчание и опити да се скрие информация, те преминават към създаването на информационен шум, подхвърляйки груби фейкове и недостоверни списъци. Например един такъв фейков списък те подхвърлиха миналата неделя на известния руски блогър Ел Мюрид и го тиражираха в няколко канала в Телеграм, и в социалните мрежи. Това се прави, за да се опровергаят след това недостоверните материали, с което да убедят вътрешната руска аудитория, че и други масиви от данни също са фейкове, и на нищо не може да се вярва, тоест – тя да забрави за неудобните за Кремъл факти и доказателства. Да забравят кой и защо е изпратил на сигурна смърт под ударите на САЩ стотици руски войници. Например пропагандният сайт „Руска пролет“ („Русская весна“) на 18 февруари вече отработи този капан.", "date": "2018.02.20", "title": "Оперативният началник на ЧВК „Вагнер“ Сергей Ким е планирал провалената руска операция в Хишам"}
{"url": "http://www.faktor.bg/bg/articles/novini/svyat/tramp-e-poiskal-ot-tilarsan-doklad-dali-rusiya-narushava-dogovora-za-eliminirane-na-raketite-sas-sreden-i-malak-obseg-na-deystvie", "text": ". Американският президент Доналд Тръмп е поискал от държавния секретар Рекс Тилърсън да изготви доклад относно възможните нарушения на Договора за елиминиране на ракетите със среден и малък обсег на действие (INF) от страна на Русия, това са съобщили от пресслужбата на Белия дом, предава TAСС. Според Вашингтон, новата руска междуконтинентална балистична ракета РС-26 „Рубеж“ може би нарушава подписания през 1987 г. договор или споразумението от 2010 г. за съкращаване на стратегическото офанзивно въоръжение.  В съобщението на Белия дом се казва още, че Тилърсън ще координира своята работа с Министерството на отбраната, председателя на Комитета на началник-щабовете на военните сили на САЩ и директора на националните разузнавателни служби.  Докладът трябва да бъде изготвен във връзка с поетия от Тръмп ангажимент пред Конгреса за проучване на въпроса.", "date": "2018.02.20", "title": "Тръмп е поискал от Тилърсън доклад дали Русия нарушава Договора за елиминиране на ракетите със среден и малък обсег"}
{"url": "http://www.faktor.bg/bg/articles/politika/hlyab-i-pasti/otnovo-raznoboy-po-otnoshenie-na-makedoniya-retsepta-za-katastrofa", "text": "Изказването на президента Румен Радев на съвместна пресконференция с македонския президент Георге Иванов в Скопие, че: „За българската страна е важно в бъдещото наименование на Република Македония да няма географски определители, които да може да бъдат интерпретирани като претенции към Република България“ съвсем логично предизвика гневни реакции както в Македония, така и в Гърция!  Определяният като „българофил“ бивш премиер на Македония Любчо Георгиевски заяви: „Този тип натиск е безпринципен, защото се случва двайсет и пет години след началото на спора, точно когато той наближава своето разрешение.“  Димос Верикиос - вицепрезидент на гръцката телевизия Алфа, в 15-минутен анализ обвини България в заговоp c Турция и други балкански държави, да провали преговорите за името с Македония. Какво цели Радев с тази си непремерена изява? Може би се надява да спечели симпатиите на най-примитивните български националисти, които не са надскочили времето на Тодор Живков (чиято стратегия не надхвърляше отбрана от югославския македонизъм и не смееше дори да помечтае за реализация на националния идеал, чрез изграждане на неразрушими връзки със свободна и независима Македония). Не смея да си помисля, че българският държавен глава изпълнява нечия поръчка и иска   Защото ако във фантазиите на руския външен министър Лавров, приемането на която и да е източноевропейска страна, включително Македония в Алианса, представлявало „най-сериозното предизвикателство за общата европейска стабилност и сигурност“, то всеки български политик би трябвало да е убеден в обратното. Незабавното приемане на Македония в НАТО съвпада изцяло с нашия национален интерес. Каквито и да са били доводите му, с изказването си президентът Радев добави лъжичка катран в кацата с мед, появила се неочаквано след подписването на Договора за добросъседство и приятелство и след решението на Македонската православна църква да признае Българската православна църква за своя „Църква – майка“. Без съмнение всички македонци, включително тези с българско самосъзнание ще се запитат: „Каква е българската политика спрямо нас?“ За съжаление от началото на 20 век България често е променяла позицията си по отношение на Македония и това обикновено е водило до катастрофи. До 1908 година позицията на България е ясна. Македония трябва първо да получи автономия в рамките на Османската империя, за да се съхрани нейната териториална цялост. (Същото е важало за Одринско). Едва след това може да се мисли за обединение с Княжеството и за формална независимост от султана. Само че след Младотурската революция става ясно, че този план няма да сработи. Великите сили, съседните държави, а и новите власти в Цариград няма да допуснат случилото се с Източна Румелия да се повтори. Българите разбират, че часовникът трака. Няма време. Ако Македония остане турска още едно десетилетие, може да има съдбата, която тогава сполетява арменците, или в най-добрия случай християнското население на Малоазийското крайбрежие.  Нужна е нова стратегия. България да обяви независимост и заедно с другите балкански страни – да прогони Османската империя от сърцето на Балканите. Но тази стратегия изисква жертва. Земите на запад от река Вардар трябва да бъдат изоставени на Сърбия и Гърция. Подобно решение се оказва невъзможно по две причини: 1. Голяма част от българския политически и културен елит произхожда от тези части на Македония. 2. По време на борбите в рамките на стратегията от преди 1908 година името „Македония“ е сакрализирано. Нейната подялба се възприема като върховно предателство, дори когато „компенсацията“ е присъединяването на градове като Одрин и Кавала, където има българи, но те са малцинство.  Резултатът е серия от войни, в които България изчерпва жизнените си сили. Поражението на идеала подклажда нови разделения. Логично, част от българския народ настоява България никога вече да не влиза във войни заради „Македонските чукари“. В съшито време част от македонските българи започват да проявяват готовност да намерят \"модус вивенди\" с Югославия като се откажат българщината и приемат формулата: „македонците – нито сърби, нито българи“. Един гениален човек – Кръсте Мисирков още през 1903 година е предположил, че ако македонците настояват за автономия, но не като българи, а като отделен народ, с отделен език.... може би биха имали шанс да я осъществят. Но както отбелязва македонският филмов режисьор Дарко Митревски – тази идея добива популярност едва след подялбата на географска Македония... И съвсем естествено идеите за духовно отделяне на македонците от българската етническа тъкан не разделят жителите на България от тези на Македония, а поделят общности, дори семейства. Политиката на България между войните се лашка между помирение с Югославия (дезинтересиране от съдбата на Македония) и готовност за създаване на независима Македония, която да включва и Пиринския край. Не бива да забравяме, че отказът от Македония достига връхната си точка... на 1-ви март 1941 година, когато България се включва в Тристранния пакт, с ясното съзнание, че Хитлер е обещал Солун на... Югославия! Дни по-късно в Белград е извършен преврат и неочаквано Хитлер окупира Югославия и дава по-голямата част от Македония на България за „администриране“. Тогава дори комунистите в Македония, водени от Методи Шаторов – Шарло приемат (непризнатото от никого) обединение с България. Но когато Хитлер напада СССР, комунистите демонстрират, че истинската им родина е Съветския съюз и започват война срещу България. По решение на Москва македонските комунисти минават под командването на Тито. До Втората световна война термините „Македония“ и „македонци“ се употребяват свободно само в България – където има македонски дружества македонски кръчми, македонски футболни отбори и дори „македонска парламентарна група“. В Гърция и Югославия името „Македония“ и тремина \"македонци\" са забранени. След войната, по волята на победителите, България е принудена да предаде на Югославия „интелектуалната собственост“ на понятиата Македония и македонци. Вече под „македонци“ няма да се разбира част от българския народ. Македонците в Югославия са обявени официално за един от югославските народи, а тези в България за „малцинство“. В изолираната от българите Македония трансформацията проработва. В България тя се проваля. През 1964 година режимът в София отменя политиката на „македонизация“ и е обвинен от Скопие и Белград в „ревизия на един от резултатите на Втората световна война“. Може би с основание, но кой е казал, че всички резултати от тази война са справедливи? По същото време, в Югославия федерализмът еволюира от формален към истински. „Социалистическа република Македония“ – формирана като инструмент за връщането на територията под властта на Белград започва да се утвърждава като самостоятелен субект. Но за разлика от други републики (сещам се за потушената от Тито „Хърватска пролет“ от началото на 70-те години), режимът в Скопие демонстрира лоялност към Югославия и разглежда като свой основен враг... България. Като в огледален образ, режимът на Тодор Живков „компенсира“ за своята дързост, с   Тогава се приема предложението за присъединяване на България към СССР! Но предвид факта, че Москва желае да стопи ледовете с Белград, режимът в София, макар да изоставя „македонизацията“, не си и помисля да защити правата на българите в Югославия.  Сред не малко българи битува представата, че в Македония вече е формирана нация, която е в съшитата си непоправимо анти-българска. Според това мислене, тази нация никога няма да приеме историята каквато е била, защото ще се самообезмисли. Следователно националният интерес на България е да се брани от нейната пропаганда и да се стреми да не ѝ позволи да се развива и процъфтява. Кой не е чул големи „патриоти“ да казват: „Гърците са прави! Какви са тези македонци. Македонците признаят, че са българи! Иначе да умират. Да ги смачкат албанците... \" Изказвания, че имената Горна Македония и Северна Македония били неприемливи за България първи направи вече бившият президент Георги Първанов. Тогава почти никой не обърна внимание, но сегашното включване на действащ държавен глава в този хор няма как да не е крайно притеснително. Изказването на президента Радев, разбира се не може да ангажира България. По конституция външната политика се провежда от Министерския съвет. Но то е много лош знак, особено след ратификацията на Договора за сътрудничество, приятелство и добросъседство. Признали сме Република Македония още през 1992 година под нейното конституционно име. Отдавна трябваше да заявим, че сме против промяна на името на страната и че всички спорни проблеми трябва да се решат чрез подписването на договори за добросъседство. Македония трябва ясно да се откаже от претенциите за континуитет с античното македонско царство и от опитите да обяснява, че българщината манифестирана през Средните векове и Възраждането, „всъщност не била част от българската история“. Колкото до признаването на автокефалността на Македонската православна църква, БПЦ беше длъжна да действа много по-решително и вече да извършва съслужения със свещеници от МПЦ. Признавайки БПЦ за „църква майка“ МПЦ призна, че Българската екзархия е била „своя“ институция за предците на днешните македонци, и че силовото инкорпориране на македонските епархии в Сръбската православна църква след Първата световна война е било нечестиво и небогоугодно дело, което не е оставило никакви последици. Българската православна църква бе длъжна веднага, без колебание да поеме протегнатата ръка и да отслужи Света Евхаристия съвместно със свещеници от МПЦ. От отговорните български държавници се очаква да преповторят, че нямаме НИКАКВИ претенции към Македония. Никога няма да им казваме какво да правят, как да се наричат, как да наричат официалния си език и т.н. От друга страна трябва ясно да им показваме, че сме готови да застанем в подкрепа на всяко тяхно усилие да се еманципират всички политически, икономически и най-вече културни и психологически   и от някои нейни все още действащи неразградени структури. Трябва да им покажем, че стоим твърдо зад тях - дори когато това е свързано с рискове! Никога не трябва да поставяме условия и да се опитваме да изтръгнем отстъпки от македонците. Можем и трябва да спечелим душите и сърцата им – дори на тези, които в резултат на дългогодишната изолация са развили друга своя идентичност. Никога не трябва да им казваме, че \"Македония е българска\", но винаги трябва да им показваме, че \"България е и тяхна\"! Македония е вече независима страна и трагичните събития от 1913 година няма как да се повторят. Изградим ли стратегическо партньорство със Скопие и най-вече с народа там, ще убедим сърбите, че опитът им да проникват по Вардарската долина им е донесъл само страдания. Само тогава ще може да преговаряме с Гърция като равен с равен, не като победен с победител. Дали в нашия регион ще се установи „скандинавска“ стабилност и сътрудничество, или ще последва нова дестабилизация? Това зависи предимно от действията на България! Разнобоя в нашата политика обслужва само тези сили, които искат да подкопаят стабилността на Балканите, на Европейския съюз и които разглеждат НАТО като неприятел.", "date": "2018.02.20", "title": "Отново разнобой по отношение на Македония -  рецепта за катастрофа"}
{"url": "http://www.faktor.bg/bg/articles/marokanetsat-obvinen-v-terorizam-obzhalva-zadarzhaneto-si-pod-strazha", "text": "Мароканецът Науфал Захри отново ще се изправи пред българския съд, за да обжалва задържането си под стража. Мъжът, който е обвинен в тероризъм и членство в ИДИЛ, беше задържан при опит да влезе в България през януари. Той беше заловен заедно с група мигранти, като се е представил за сириец и е представил фалшиви документи. Според мароканските власти, като част от структурите на ИДИЛ, Захри се е придвижвал в Сирия, носейки колан с експлозиви, ръчни гранати, огнестрелно оръжие и боеприпаси. Обжалването ще се гледа от Апелативния съд в Пловдив.", "date": "2018.02.20", "title": "Мароканецът, обвинен в тероризъм, обжалва задържането си под стража"}
{"url": "http://www.faktor.bg/bg/articles/ikonomika/biznes/slancheva-energiya-vmesto-vaglishta-shte-podgryava-vodata-na-rusentsi-prez-lyatoto", "text": "Топлофикация Русе ще използва слънчева енергия, за да доставя топла вода на абонатите си, които са над 17 хиляди. Целта е да се намалят разходите през лятото за основното гориво на топлофикационното дружество – въглищата.  Първоначално Топлофикация възнамерява да започне с малък брой соларни панели и ако експериментът е успешен, техният брой да се увеличи.Използването на слънчева енергия в централното отопление е нов проект за страната, но в други държави вече е приложена успешно. Първите полета със слънчеви колектори са инсталирани в Швеция още през 1982 година.", "date": "2018.02.20", "title": "Слънчева енергия вместо въглища ще подгрява водата на русенци през лятото"}
{"url": "http://www.faktor.bg/bg/articles/na-berlinale-se-razlayaha-kuchetata", "text": "68-то Берлинале набра скорост и то не само с прожекциите на по три филма от конкурсната програма всекидневно, но и с многобройните продукции от съпровождащите секции – Панорама, Форум, Генерация (за детски и тийнейджърски филми), Кулинарно кино (за всичко, свързано с яденето), Перспективи на германското кино и пр. и пр.  Не напразно между големите световни форуми на киното Берлинале се кичи със славата на най-популярен сред публиката фестивал. За десет дни освен  професионалните акредитирани участници и критици над 500 000 зрители изчакват с часове от нощите по дълги опашки за билети (при това съвсем не евтини – по 15 € за филмите от конкурса и 12 за останалите секции) за да видят някой от общо 385-те филма, повечето от които най-вероятно няма никога да влязат в комерсиалните кинотеатри. Както през 2013 г. Берлинале отново стартира с филм на вечното дете-чудо на киното, уникалния, с никого не съпоставим Уес Андерсън. Но докато тогава той показа „The Grand Budapest Hotel“ и спечели с него голямата награда на журито, сега Берлинале бе открито за пръв път в историята си с анимационен филм – „Острова на кучетата“ (Isle Of Dogs). Андерсън използва така наречената техника stop motion в комбинация с кукли, рисувана и 3D анимация и постига поразителни визуални и звукови ефекти. Приказната история със силни актуални политически елементи (корупция, свобода на словото, манипулация на гражданите от авторитарни политици и пр.) е поставена във фиктивния японски град Мегасаки. Кметът-мафиот Кобаяши решава да се избави от всички кучета в града (тъй като е любител на котките) и принудително ги интернира на пустинен остров-сметище в океана. Кучешките стопани се примиряват пред държавната пропаганда и насилието. Разбира се кучетата постепенно се организират и разбунтуват след множество зрелищни конфликти, преследвания и драматично-трогателни сцени. За участие във филм на Уес Андерсън звездите на световното кино се редят на опашка, пък дори и филмът да е „само“ анимационен. Така кучетата в „Острова на кучетата“ са озвучени от цяло съзвездие на актьори: Бил Мъри, Скарлет Йохансон, Харви Кайтел, Ед Нортън, Джеф Голдблум... Чак самата Йоко Оно озвучава елегантната и сексапилна кучка Йоко. С голямо лично вълнение пишещите тези редове споделят впечатленията си от единствения руски филм в програмата – „Довлатов“ на Алексей Герман - младши. Сергей Довлатов е за нас почти митична фигура. Неговите остроумни, саркастични, печални и безумно смешни радиоесета, неговият ироничен баритон ни съпровождаха в течение на десетилетия по вълните на Радио Свобода от нюйоркската редакция. Слушахме го през воя на заглушителите чак до смъртта му през 1990 г. в Ню Йорк, когато той си отиде внезапно и остана вечен емигрант с нито една издадена книга в родината. Междувременно Сергей Довлатов е всепризнат любимец на интелигентната руска публика, книгите му се издават в милионни тиражи и ето че Алексей Герман - мл. е заснел един незабравим филм за живота на писателя през 70-те години на миналия век в тогавашния Ленинград преди той да емигрира през 1978 г. Сивият, мрачен, мразовит, враждебен Ленинград. Мъгливият, потискащ, тоталитарен Ленинград, където се смачкват талантливи хора, обричат се на депресия и алкохолизъм, пречупват се съдби. Комунистическият Ленинград, родният град на Сергей Довлатов (и на Владимир Путин - съгражданин и пълен антипод на покойния писател!). Но и град на безкрайни бохемски седенки из кухните на интелигенцията, където младият Бродски, току що излязъл от лагера рецитира стиховете си и талантливи, забранени художници се превръщат в контрабандисти на чорапогащи за да оцелеят. От години не ни се беше случвало да се почувстваме така всецяло потопени от силата на кинематографичното умение в онова далечно, но незабравено време. Да се смразим от почти материалното усещане за реалния социализъм и с облекчение да съзнаваме, че на излизане от киното няма да ни захлупи отново Царството на несвободата. На фона на този майсторски показан и изигран образ на нечовешката съветска действителност пресконференцията на авторския екип на „Довлатов“ истински на разстрои. Тъжна гледка бе да се наблюдава как режисьорът Герман върти и суче, как прави и струва за да докаже лоялността си към управляващата Кремълска клика. Още във финалните титри ни стресна подчертано изказаната благодарност към Никита Михалков (главният путински лакей в руското кино – бел.авт.)за реализацията на филма. На самата пресконференция режисьорът усърдно се зае да убеждава събраната международна журналистика, че в Русия вече няма цензура, че никой не бива да си мисли, че Русия е нещо като Северна Корея, че днес тя била съвсем различна от стария Съветски съюз и пр. Признаваме, че когато Алексей Герман започна да хвали и благодари на Министерството на културата (с министър всеизвестният душител на руската култура, полуграмотният самозванец Медински – бел.авт.) затова, че помогнало на филма, нервите не ни издържаха и припнахме на чист въздух.  Тъжен, вероятно неминуем в днешна Русия, конформизъм, пълна противоположност на свободата на духа на героя на филма „Довлатов“. Още в първия репортаж от тазгодишното Берлинале разказахме за това, че за пръв път от 29 години България е представена тук в официалната конкурсна програма с игралния филм „Àга“ на Милко Лазаров. Той ще има световна премиера на последния ден на Берлинале, на гала-прожекцията, с която ще се закрие фестивалът. Но освен „Àга“ програмата на фестивала предложи тази година още един филм с българска тема и на български автор, макар и официално филмът да е посочен като френски. Във втората по значение секция на Берлинале – Панорама премина с голям успех в зала, препълнена с онемяла и след това бурно аплодираща публика световната премиера на „Червено, твърде червено“ (Je vois rouge) на Божина Панайотова.  Филмът е пръв по рода си лично изстрадан опит за документално проникване и на семейно, и на обществено ниво в епохата на комунистическата проказа в България. Младата авторка, напуснала след 1990 с родителите си като осемгодишно дете България, се връща от Франция двайсет години по-късно и е озадачена от съзнанието, че нищо не знае за онова време, което в семейството й е идеализирано или удобно премълчавано.  Метафорично тъкмо инструкторът й по кормуване е първият, който докато й дава наставления накъде да завие и на коя скорост да превключи, й обяснява, че дядо, който е карал мерцедес през годините на социализма и е обикалял като търговец Близкия Изток и Америка, няма как да не е бил от номенклатурата и да не е бил свързан с Държавна сигурност. Тя започва да се пита за миналото на майка си (преводачка) и баща си (художник), които, видимо от стари видеокадри, така бързо и благополучно се устройват във Франция и както тя едва сега разбира, са били от привилегированите кадри на системата. Божина превръща себе си в основната героиня на филма като работи при своите интервюта със система от два свързани смартфона и комбинира мониторните образи на драматичните Скайп-разговори с родителите си във Франция. Спонтанно и много автентично тя прави от хрониката на своето спускане из дълбините и потайностите на семейното минало в напрегнат и вълнуващ филм. Един мъчителен разказ, но и обнадеждаващ с това, че млади хора като Божина не се задоволяват с удобната и манипулативна „истината“ на старите, а настойчиво и дори с цената на лична болка питат и търсят отговори. Не може да си живял през онова време и да не се почувстваш дълбоко разтърсен от „Червено, твърде червено“, филма, на който, както научаваме, на три пъти му е отказано кофинансиране в днешна България, така че на Божина Панайотова й се налага да го е реализира със свои и с френски средства. И това едва ли може да учуди някого...", "date": "2018.02.20", "title": "На Берлинале се разлаяха кучетата..."}
{"url": "http://www.faktor.bg/bg/articles/sport/izhvarliha-frenski-skior-ot-olimpiadata", "text": "Алпиецът Матьо Февр беше изхвърлен от френския олимпийски отбор и беше пратен вкъщи, след като заяви, че се интересува единствено от собственото си представяне и не се вълнува дали неговите сънародници печелят медали на Игрите в Пьонгчанг. Февр направил коментара, след като завърши седми в гигантския слалом вчера. В последствие той се извинил за думите си, като обясни, че е бил разочарован от карането си и е изпуснал нервите си по време на интервюто след финала. \"Не исках да звучи неуважително. Винаги с гордост съм се състезавал за моята страна и съм подкрепял съотборниците си. Просто 10 минути след финала разочарованието от класирането ми беше голямо и мислех основно за това. Аз съм южняк, емоционален съм и думите изпревариха мисълта ми\", коментира Фавр. Той беше част от състава на Франция, който спечели световната отборна титла през миналата година, но няма да бъде включен в тима за смесената олимпийска надпреварата, която дебютира в програмата на Игрите в Пьонгчанг.", "date": "2018.02.20", "title": "Изхвърлиха френски скиор от Олимпиадата"}
{"url": "http://www.faktor.bg/bg/articles/poredna-zaguba-za-futbolna-balgariya-pochina-bivshiyat-natsional-georgi-markov", "text": "Поредна трагедия разтърси футболна България! Почина бившият национал на България и настоящ спортен директор на Септември (София) Георги Марков, съобщава sportal.bg  Георги Марков почина на 46-годишна възраст. Издъхнал е в дома си в Бояна. Георги Марков е роден на 20 януари 1972 година в Гоце Делчев. Юноша е на местния Пирин. Той е играл за Ботев Пловдив, Локомотив София, Левски, Трабзонспор и Ерготелис. Има повече от 300 мача в елита на футбола ни. За националния отбор на България има 36 мача и 1 гол – във вратата на Англия при равенство 1:1. Марков е двукратен шампион с Левски през 2001 и 2002 година, трикратен носител на Купата - 2002, 2003 и 2005 година.", "date": "2018.02.20", "title": "Поредна загуба за футболна България - почина бившият национал Георги Марков"}
{"url": "http://www.faktor.bg/bg/articles/pisateli-iskat-da-im-se-plashtat-otchisleniya-pri-otdavane-pod-naem-i-fotokopirane-na-kniga", "text": "Над 30 известни български писатели от различни поколения - от Антон Дончев до Алек Попов, Георги Господинов и Милен Русков, се обърнаха с отворено писмо към парламента и Министерството на културата, за да поискат ефективна законова уредба за репрографските си права и възнагражденията си от отдадени под наем книги. Става дума за събиране на отчисления от книгите, отдавани от библиотеки, както и от фотокопирането на произведения, обект на авторското право. \"Когато една песен се слуша по радио, в ресторант или на обществено място, носителите на авторски права получават отчисления. Когато един филм се излъчва безплатно по БНТ – носителите на авторски права получават отчисления. Ако обаче една книга на български автор се заема и чете в различни библиотеки в страната от хиляди абонати, авторът на тази книга не получава и стотинка. Това не е справедливо\", посочват писателите по повод течащите промени в Закона за авторското и сродните му права (ЗАСПС). \"За да изпълни своите задължения съгласно вътрешното и европейското законодателство, държавата е длъжна да изработи ефективен механизъм за разпределение на тези средства, която да съдържа като минимум отговор на следните въпроси: кой е задължен да заплаща тези възнаграждения, как да се установява техният размер - да се договаря или да се установява от държавата, как да се разпределят постъпилите суми между правоносителите\", гласи писмото. Авторите, някои от които са и адвокати по интелектуалната собственост, посочват, че уредбата съществува \"в зародиш\" в ЗАСПС и дори се предполага чрез нея да постъпват средства във фонд \"Култура\", но това не се случва, тъй като държавата пропуска да създаде ефективен механизъм за събиране на отчисления вече повече от 20 години. \"Българският писател работи в изключително неблагоприятни условия по много причини - сравнително малобройното население на държавата, неговата неплатежоспособност, а също така и практическата липса на книжарници в повечето градове и села на страната. При ниските доходи в държавата библиотеките и читалищата остават единственото сериозно място за достъп до книжовност и знание\", посочват те. Писмото е подписано от Алек Попов, Амелия Личева, Ангел Игов, Антон Дончев, Божана Апостолова, Бойко Ламбовски, Васил Георгиев, Веселина Седларска, Владимир Зарев, Георги Бърдаров, Георги Господинов, Георги Константинов, Георги Тошев, Деян Енев, Елена Алексиева, Емил Андреев, Емануил Видински, Захари Карабашлиев, Здравка Ефтимова, Иво Сиромахов, Кристин Димитрова, Милен Русков, Мирела Иванова, Недялко Йорданов, Петър Чухов, Пламен Дойнов, Светослав Иванов, Теодора Димова, Христо Карастоянов, Юлия Спиридонова.", "date": "2018.02.20", "title": "Писатели искат отчисления при \"отдаване под наем\" на техни книги"}
{"url": "http://www.faktor.bg/bg/articles/zaliyaavat-24-turoperatora-ot-natsionalniya-turisticheski-registar", "text": "Министерството на туризма заличава 24 дружества, регистрирани като туроператори от Националния туристически регистър (НТР). Това става със заповед на министъра на туризма Николина Ангелкова, по мотивирано предложение на Експертната комисия по регистрация на туроператори и туристически агенти (ЕКРТТА), съобщиха от ведомството.  По-голяма част от компанииите – 18 туроператора, се заличават, защото не са представили задължителна застраховка „Отговорност на туроператора“, което е изрично условие за извършване на туроператорска дейност. Останалите 6 дружества също не притежават задължителната застраховка, но и сами са поискали да бъдат заличени като туроператори.  Министерството на туризма припомня, че заличените дружества няма да бъдат премахнати от НТР, но ще бъде отразена заповедта за заличаването им. Така потребителите ще получават информация за актуалния статус на туроператора.  Това се прави, за да се защитят допълнително интересите на клиентите от фирми в сивия сектор. Вече е извършено и вписването на обстоятелствата по заличаване в регистъра. Определен е период от две години, през които заличените дружества нямат право да заявява регистриране за извършване на туроператорска дейност, считано от датата на издаване на настоящата заповед.", "date": "2018.02.20", "title": "Заличават 24 туроператора от Националния туристически регистър"}
{"url": "http://www.faktor.bg/bg/articles/krasen-stanchev-dori-analiz-na-bsp-ot-2012-g-pokazva-nevazmozhni-tseni-za-toka-ot-belene", "text": "Обсъжданията на срещата на експерти в енергетиката и търговията днес в НС показаха, че допусканията на колегите от БАН са нереалистични, заяви пред бТВ икономистът Красен Станчев. Има пет независими експертизи, които показват невъзможни цени за проекта АЕЦ \"Белене\". И анализ на БСП от 2012 г. показва невъзможни цени за проекта. Цената на еленергията от нова централа е най-малко 80 евро за мегаватчас. Което означава, че няма да има на кого да продават това, което ще произвеждат. Доста отдавна се знае как трябва да се анализира АЕЦ Белене. Към 2030 г. няма да има нужда от такива атомни мощности, категоричен е икономистът. В момента АЕЦ \"Козлодуй\" дава евтина електроенергия, тъй като не са калкулирани разходите за извеждане на реакторите от експлоатация и за съхранение на ядреното гориво, заяви Станчев. АЕЦ \"Козлодуй\" се плаща от данъкоплатците, а не от пазара. Смята се, че тези централи са субсидирани. И аз мога да карам \"Ферари\", ако някой ми го плаща.  АЕЦ \"Белене\" не може да продаде онова, което произвежда, това означава изводът на Иван Костов. Трябва да се спази неговата препоръка - да се консултира такъв проект (\"Белене\") с ЕС, каза още Красен Станчев.", "date": "2018.02.20", "title": "Красен Станчев: И анализ на БСП от 2012 г. показва невъзможни цени за АЕЦ \"Белене\""}
{"url": "http://www.faktor.bg/bg/articles/protesti-v-stolichnite-kvartali-mladost-i-druzhba-sreshtu-prezastroyavaneto", "text": "Жители на столичните квартали \"Младост\" и \"Дружба\" излизат на протест срещу презастрояването в София и внесените промени в устройствения план на Столичната община. Според гражданите по този начин ще отпадне защитата на зелените зони. Протестът е насрочен за 14 ч. днес пред сградата на Народното събрание. Хората са притеснени от факта, че ако готвените промени, които вече са приети на първо четене влязат в сила, ще се влоши качеството на живот в столицата, а от малките градинки в междублоковите пространства няма да остане и спомен. \"С общи усилия искаме да изразим несъгласието си към проектозакона ЗИД по ЗУЗСО, според който защитата на зелените площи в цяла София пада. Също така се обявяваме против зоната за високо застрояване, в която няма да има ясни правила за озеленяване, кинт, плътност, еко оценка, анализ на трафик и обществено обсъждане\", посочиха протестиращите пред Bulgaria ON AIR. Недоволните граждани неслучайно са избрали мястото за провеждане на протеста. Днес Народното събрание ще бъде домакин на работна среща-дискусия по проекта на доклад за второ гласуване на промените в Закона за устройството и застрояването на Столичната община.", "date": "2018.02.20", "title": "Столичани блокират жълтите павета - протестират срещу презастрояването"}
{"url": "http://www.faktor.bg/bg/articles/otlagat-izbora-za-nov-predsedatel-na-sgs", "text": "Изборът на председател на Софийския градски съд се отлага за неопределено време. Той беше планиран за днес, но късно в понеделник вечер по спешност единият кандидат - Светлин Михайлов, е приет в болница „Лозенец\", съобщава Би Ти Ви. Висшият съдебен съвет (ВСС) трябваше да избере днес нов председател на ВСС. Кандидатите бяха само двама - Михайлов и Евгени Георгиев, които са се самопредложили. Светлин Михайлов вече е оглавявал СГС в периода 2004 - 2009 г. В този съд се гледат делата срещу министри, депутати, магистрати. Важно е делата да се разпределят безпристрастно и да не се злоупотребява с разрешителни за сересета.", "date": "2018.02.20", "title": "Отлагат избора за нов председател на СГС за неопределено време"}
{"url": "http://www.faktor.bg/bg/articles/obshtestvo/kmet-maha-peshehodna-pateka-pred-uchilishte-pravi-usluga-na-svoy-priyatel-s-kazino", "text": "Кметът на община Кирково Шананси Сюлейман и местният баровец Асен Палов заиграха в комбина, за да вкарат дечурлигата от селското училище в чисто новото казино на Палов, сигнализираха възмутени жители на Кирково, пише big5.bg в свое разследване. Вчера кметът Сюлейман издал заповед, като за задачата дори мобилизирал селската полиция, да бъде изтрита пешеходна пътека пред училището. По думите му тя била незаконна и мястото и не било там. „Пълна глупост! Пешеходната пътека се намира точно срещу стълбите водещи до входа на училището! Мястото й е точно там, а не 200 метра по надолу, както иска кмета“, разказват възмутени майки на ученици. „Организирали сме се и подготвяме подписка, която тези дни ще изпратим до всички компетентни органи в държавата. Искат да превърнат децата ни в комарджии!“, оплаква се майка на момче учещо в близкото училище. По думите й дори до този момент пешеходната пътека да е била незаконна, тя спешно трябва да се узакони, тъй като мястото й е точно там. Къде е заровено разковничето? Както обикновено, в парите и далаверата. Кметът на Кирково Шананси Сюлейман е пръв авер със собственика на игралната зала, казват хората от района. Нещо повече. Фирми свързани със съпругата и бащата на Асен Палов са едни от най-редовните изпълнители на обществени поръчки към кметството. Фирма „Бори“ ЕООД например е основен доставчик на палети за отопление на общината. Кметът и Палов пък въобще не крият топлата си приятелска връзка зад чиято сянка вероятно прозира и скандала с пешеходната пътека. По закон всяка една игрална зала трябва да се намира на 300 метра отстояние от учебно заведение. В конкретния случай обаче, за да бъде „спазен законът“, вместо пешеходната пътека да се намира срещу стълбите на училището, където й е мястото, тя е преместена 200 метра по надолу по улицата, като така разстоянието се увеличава и формално законът е спазен. Зад хитрия трик стоят именно кметът и собственикът на игралната зала, казват хората. Всички в Кирково знаят този факт, а през последните дни, именно той създава все повече масово недоволство сред жителите.. „Кметът е дал заповед на полицията да изтрие новта пешеходна пътека! Това е пълно безобразие!“, казва учителка от близкото школо. Ние от своя страна, чрез този материал, сигнализираме до всички компетентни органи в държавата, да бъде спряно навреме това безобразие. Защото законите са за да създават ред, а не за да бъдат отчитани по някакъв формален признак. Очакваме от Прокуратура, Полиция, КАТ, МРРБ и АПИ да предприемат всички законови мерки и нарушението към нормите и децата да бъде коригирано, посочват от big5.bg.", "date": "2018.02.20", "title": "Кмет маха пешеходна пътека пред училище, прави услуга на свой приятел с казино!"}
{"url": "http://www.faktor.bg/bg/articles/hvanaha-lidera-na-bsp-haskovo-da-kara-piyan", "text": "Бившият кмет на Хасково и настоящ председател на общинската организация на БСП Атанас Василев е бил задържан за шофиране в нетрезво състояние. Това е станало в събота вечерта. Новината е потвърдил за Haskovo.info самият Василев. Той обяснил, че се е качил в служебната кола, само за да я премести на по-светло място до “Червената къща” (клубът на БСП в Хасково). Преди това бил пил една ракия.  Полицията обаче имала акция в същия момент и като видели колата със софийска регистрация, го спрели и проверили за алкохол. Дрегерът показал 1.49 промила. Василев признал грешката си. Той е категоричен, че по принцип не си позволява да прекалява с алкохола, защото има здравословен проблем.  “Сега ще ми вземат книжката за известен период, но законът е за всички”, допълни Атанас Василев.", "date": "2018.02.20", "title": "Хванаха лидера на БСП-Хасково и бивш кмет да кара с 1.49 промила"}
{"url": "http://www.faktor.bg/bg/articles/novini/svyat/chlenovete-na-gsdp-glasuvat-da-ima-li-koalitsiya-s-partiyata-na-merkel", "text": "В Германия започна допитването до близо половин милион членове на социалдемократическата партия за договореното коалиционно споразумение с консерваторите на Ангела Меркел.  Резултатите от вътрешнопартийното гласуване ще бъдат обявени на 4 март. Председателят на парламентарната група и вероятен нов председател на партията Андреа Налес очаква подкрепа, макар и крехка, за подновяване на управлението с канцлера Ангела Меркел.  Ако резултатът е отрицателен, сценариите пред Германия са или правителство на малцинството, или нови избори.  Над 460 000 членове на социалдемократите са получили по пощата бюлетина, чрез която трябва да решат дали подкрепят или не широка коалиция с консерваторите.  Гласовете трябва да са събрани до 2 март, за да бъдат обявени два дни по-късно.  От своя страна Християндемократическият съюз на Меркел ще свика партийна конференция в Берлин на 26 февруари, в която делегатите пък ще трябва също да дадат мнение за коалицията.", "date": "2018.02.20", "title": "Членовете на ГСДП гласуват да има ли коалиция с партията на Меркел"}
{"url": "http://www.faktor.bg/bg/articles/zabavyat-za-kratko-noviya-spasitelen-transh-za-gartsiya", "text": "Гърция ще получи нов транш от европейска финансова помощ не по-рано от края на март. Това решиха финансовите министри от Еврозоната на заседание на Еврогрупата в Брюксел. Гърция е изпълнила 99 процента от условията за получаване на нова финансова подкрепа. Въпреки това страната няма да получи нов транш преди втората половина на март. Този път средствата са в размер на 5 милиарда и 700 милиона евро. „От всички 110 съгласувани условия, само 2 не са изпълнени от гръцкото правителство. Уверен съм, че скоро и този въпрос ще бъде изчистен от институциите\", Марио Сентено, председател на Еврогрупата. Така всъщност двете неизпълнени условия ще забавят новия спасителен заем за Гърция. Преди месец Еврогрупата одобри общо €6,7 млрд. чрез спасителната програма за Гърция, като 5,7 млрд трябваше да бъдат преведени този месец, а остатъкът през април, за да позволят на правителството да покрие падежи към кредиторите си.", "date": "2018.02.20", "title": "Забавят за кратко новия спасителен транш за Гърция"}
{"url": "http://www.faktor.bg/bg/articles/tsatsarov-leti-za-london-na-sreshta-s-evropeyski-prokurori", "text": "Главният прокурор на Република България Сотир Цацаров ще участва в международна среща на главни прокурори от европейски страни на тема „Наказателно преследване на трафика на хора, съвременното робство, организираната имиграционна престъпност и принудителния труд в Европа\". Тя ще се състои от 21 до 23 март тази година във Великобритания. Форумът се осъществява в сътрудничество с Кралската прокуратура на Великобритания и Уелс, съобщават от пресслужбата на прокуратурата. Поканата към г-н Цацаров е от ръководителя на Кралската прокуратура г-жа Алисън Сондърс. Събитието ще се проведе в конферентния център Wilton Park. Очаква се в закрит работен формат участниците да обсъдят законодателството в отделните страни, механизмите за подобряване на международното сътрудничество за противодействие на трафика на хора, както и формите на подкрепа и ефективна защита на жертвите на трафик.", "date": "2018.02.20", "title": "Цацаров лети за Лондон на среща с европейски прокурори през март"}
{"url": "http://www.faktor.bg/bg/articles/novini/svyat/v-sasht-razsledvat-biznesa-na-dzharad-kushnar", "text": "Разследването на специалния прокурор Робърт Мълър проучва опитите на Джаред Къшнър да осигури финансиране за компанията си за недвижими имоти в периода между избирането на президента Доналд Тръмп и встъпването му в длъжност, съобщава CNN.  Според телевизията това е първият признак, че разследването на Мълър за евентуална руска намеса в изборите в САЩ през 2016 г. се фокусира върху нещо отвъд предполагаемите руски контакти на Къшнър.  Зетят на Тръмп бил питан в интервюта напоследък за усилията му да осигури финансиране на офис-сграда в Ню Йорк, която имала финансови трудности, съобщи CNN, като се позова на запознати с разследването източници.  Според в. \"Ню Йорк таймс\" седмица след избирането на Тръмп Къшнър се срещнал с президента и висши мениджъри на китайската група \"Анбан иншурънс\", собственик на хотел \"Уолдорф Астория\" в Ню Йорк.  Според негово изявление пред разследващите от Конгреса в преходния период Къшнър е разговарял с хора от повече от 15 страни.  Къшнър отрече да е приемал руски средства, за да финансира свои бизнес начинания и защити контактите си с руски представители по време и след президентската кампания като \"уместни\".", "date": "2018.02.20", "title": "В САЩ разследват бизнеса на Джаръд Кушнър"}
{"url": "http://www.faktor.bg/bg/articles/novini/svyat/lavrov-zaplashitelno-razshiryavaneto-na-nato-s-makedoniya-e-greshka", "text": "\"Съществува \"джентълменски договор\" от деветдесетте години между Русия и САЩ и западните съюзници, с който НАТО обещава, че няма да се разширява на изток към границите на Русия и който е нарушен с трите разширявания на НАТО. Сега в тази игра искат да въвлекат и Балканите\", пише скопският вестник \"Нова Македония\", цитирайки ръководителя на руската дипломация Сергей Лавров. \"Разширяването на НАТО е грешка и същевременно означава нарушаване на джентълменския договор, за който споменах и който сега получи цялостно потвърждение в официален архивен документ, от който САЩ неотдавна премахнаха грифа \"секретен\". Всички знаеха за това и ние просто се уверихме какво наистина се е случвало, след като бяха оповестени тези архивни документи\", заяви Лавров в интервю за сръбската информационна агенция \"Бета\", цитирано от БНТ, попитан дали Москва има намерение да се противопостави на очакваното присъединяване на Македония към НАТО. Според Лавров разширяването на НАТО е подкопаване на договореното през деветдесетте години.  \"Ние неведнъж предупреждавахме колегите от НАТО, че тази линия, която претърпя три вълни на разширяване, а сега се очаква още една вълна, не само че представлява подкопаване на всичко онова, което договаряхме през деветдесетте години, че никой няма да осигури своята сигурност за сметка на сигурността на другите, а представлява може би най-сериозното предизвикателство за общата европейска стабилност и сигурност\", заявил ръководителят на руската дипломация, цитиран от в. \"Нова Македония\".  Според него нищо, което сега прави НАТО, не увеличава сигурността на балканските държави, които от страна на Русия не са заплашени от нищо. \"Нищо от онова, което се случва сега, не е стъпка към подобряване на способността на НАТО да отговори на истинските, а не на измислените заплахи. Не виждам как тези три вълни на разширяване направиха НАТО по-способна в борбата с терористичната заплаха и заплахата от престъпността с наркотици, включвайки и онези заплахи, които идват от Балканите, където след неоправданото, едностранно обявяване на независимостта на Косово бе създадена територия, която представлява пример за корупция и \"черна дупка\", изтъкнал Лавров. На повторен въпрос да отговори конкретно за Македония, руският външен министър заявил, че Москва не прави разлики.  \"Смятам, че приемането на Черна гора бе напълно изкуствено и ненужно. Обърнахме внимание, че методът на показване на волята на народа във формата на референдум става все по-малко популярен при взимането на такива доста съдбоносни решения\", заявил Лавров.", "date": "2018.02.20", "title": "Лавров заплашително: Разширяването на НАТО с Македония е грешка"}
{"url": "http://www.faktor.bg/bg/articles/belgiyski-sad-plashi-s-globi-feysbuk-ako-sabira-danni-za-potrebitelite", "text": "Facebook няма право да събира данни за потребителите, реши белгийски съд по дело, което Комисията за защита на частната информация води срещу социалната мрежа още от 2015 г. Съдът настоява Facebook да прекрати събирането на данни за потребителите, като в противен случай за всеки ден нарушение социалната мрежа ще плаща по 250 000 евро, докато не достигне сумата от 100 млн. евро, съобщава Technews. Според белгийския съд, Facebook нарушава закон, следейки потребителите в други сайтове. Социалната мрежа не уведомява потребителите в достатъчна степен за това, че събира персонални данни, не уточнява какви точно данни събира и колко дълго ги съхранява. Нещо повече, Facebook дори не получава явно съгласие от потребителите за събирането и съхранението на данните, гласят мотивите на съда. От мрежата се иска да изтрие всички събрани данни за белгийски граждани, вкл. за хора, които не са потребители на Facebook, срещу заплаха от глоба в размер на 10 млн. евро. Представители на компанията не скриха разочарованието си от съдебното решение и обявиха, че Facebook ще обжалва, предава „Гардиън\". Първото решение в полза на Комисията датира от края на 2015 г., но Facebook подаде жалба и продължи да нарушава белгийските закони с оправданието, че се намира под друга юрисдикция - европейската централа на компанията е в Ирландия. Адвокатите на Facebook оспориха също правомерността на използваните в съдебното решение думи „browser\" (браузър) и „cookie\" (бисквитки), тъй като езици на белгийския съд се явяват фламандският, френският и немският. Жалбата беше удовлетворена и съдебното решение блокирано.", "date": "2018.02.20", "title": "Белгийски съд плаши с глоби  \"Фейсбук\", ако събира данни за потребителите"}
{"url": "http://www.faktor.bg/bg/articles/afis-doverieto-vav-vlastta-spada-ideyata-za-novi-izbori-nabira-skorost", "text": "Доверието във властта се разклаща, двата основни политически субекти - ГЕРБ и БСП бавно скъсяват дистанцията помежду си. Това показват данни от социологическо проучване на агенция АФИС за електоралната нагласа на българските избиратели  за месец февруари. Най-голямата политическа сили ГЕРБ губи избиратели, а БСП постепенно скъсява дистанцията между двете политически формации. Към момента готовите да изберат социалистите са 22,4%, колкото приблизително са били и през лятото на миналата година. Водещият партньор в управляващата коалиция ГЕРБ събира подкрепата на 26% от пълнолетното население. Този дял допреди 8-9 месеца (непосредствено след старта на кабинета) е бил около 30 на сто.  Действията на коалиционния партньор през последните седмици (Истанбулска конвенция, казусът Ска Келер и др.) недвусмислено водят до два ефекта. Мобилизиране на подкрепа сред евро-скептиците и засенчване имиджа ни пред Европейските партньори.  Случващото се при другите политически субекти не е коренно различно. Забелязва минимален, но постоянен спад при Воля (към този момент подкрепа от 2,5%), което поставя нейното присъствие в един следваща парламент под въпрос. ДПС стабилизира електоралната си подкрепа, като към момента тя е в порядъка на малко над 7%. Говорейки за електоралната мощ на Движението, уговорката за флуидния характер на мобилизацията е неизбежен. Друга характеристика на електоралната динамика е, че единственият отчетлив и видим резултат е увеличаване на дела на негласуващите и колебаещите се. Сумарно това са повече от 35%, което отново ги превръща в най-голямата „(а)политическа сила\". Само преди 8 месеца този дял е бил 25 на сто. С други думи, наблюдаваме общ процес на отлив на политическо доверие и засилване на политическата апатия сред българския избирател.", "date": "2018.02.20", "title": "АФИС: Доверието във властта спада, ГЕРБ и БСП скъсяват дистанцията"}
{"url": "http://www.faktor.bg/bg/articles/novini/svyat/ek-vazmozhno-e-rusi-da-se-namesi-v-izborite-za-evrodeputati", "text": "Официалният говорител на ЕК Маргаритис Схинас заяви, че е възможно Русия да се намеси в изборите за евродепутати, които ще се проведат през май 2019 година. По думите му, ЕС ще \"вземе всички мерки за потиводействие на дезинформацията в медиите и фалшивите новини от страна на Русия\". В отговор на журналистически въпрос дали ЕК в достатъчна степен осъзнава заплахата от руска намеса в изборите Схинас, цитиран от   отговорил:  \"Ние не сме наивни, осъзнаваме ситуацията. Нееднократно сме обсъждали нашата работа по противодействие на фалшивите новини и дезинформацията\".", "date": "2018.02.20", "title": "ЕК: Възможно е Русия да се намеси в изборите за евродепутати"}
{"url": "http://www.faktor.bg/bg/articles/novini/svyat/vvs-samo-prez-septemvri-2017-godina-v-siriya-sa-zaginali-54-ruski-naemnitsi", "text": "В Сирия през септември 2017 година са загинали не по-малко от 54 руски наемници от частната моенна компания \"Вагнер\", съобщава ВВС като се позовава на документи, получени от майката на загиналия в Сирия Евгений Аликов. По думите на Нина Атюшева, през септември 2017 година с нея се свързва неизвестен мъж, който докарал в селото им ковчега с тялото на сина и, документите му, а също така и 5 милиона рубли като компенсация за смъртта му. Анализирайки различни документи, а също така поредните номера на справки за смъртта на различни руски наемници от ЧВК \"Вагнер\", ВВС стига да озивода, че само за месец-през септември 2017 година са загинали не по-малко от 54 души.", "date": "2018.02.20", "title": "ВВС: Само през септември 2017 година в Сирия са загинали 54 руски наемници"}
{"url": "http://www.faktor.bg/bg/articles/po-zdravosloven-problem-sebastian-kurts-otlaga-vizatata-si-u-nas", "text": "Планираното за днес работно посещение у нас на канцлера на Австрия Себастиан Курц се отлага поради внезапно възникнали здравословни причини. Кабинетите на двамата правителствени ръководители са в процес на уточняване на друга, възможно най-скорошна дата за осъществяване на визитата, съобщиха от правителствената пресслужба. Министър-председателят Бойко Борисов пожелава бързо оздравяване на своя колега. Двамата днес трябваше да обсъдят задълбочаването на двустранните отношения, както и сътрудничеството в рамките на ЕС с фокус върху приемствеността в темите на Българското и Австрийското председателства на Съвета на ЕС.", "date": "2018.02.20", "title": "По здравословен проблем Себастиан Курц отлага визатата си у нас"}
{"url": "http://www.faktor.bg/bg/articles/obezshtetenie-ot-400-hil-lv-poiskaha-roditelite-na-ubitiya-v-borisovata-gradina-georgi", "text": "Обезщетение от общо 400 000 лева поискаха родителите на 15-годишния Георги Борисов от подсъдимия за смъртта му Йоан Матев.  Георги Борисов беше убит на 2 юни 2015 година в столичната Борисова градина. Делото за смъртта на момчето започна днес в Софийския градски съд, предаде БНР.", "date": "2018.02.20", "title": "Кръвнина от 400 хил. лв. поискаха родителите на убития в Борисовата градина Георги"}
{"url": "http://www.faktor.bg/bg/articles/obvineniyat-v-terorizam-marokanets-ostava-v-aresta", "text": "Апелативният съд в Пловдив потвърди 90-дневния арест на обвинения в тероризъм и издирван от Интерпол мароканец Нуафал Захри. Той беше задържан през януари на българската граница заедно със сирийски мигранти. Заседанието на съда беше отложено тази сутрин заради отсъствието на преводач, по-късно се оказа, че трябва да се назначи и нов служебен защитник. И двамата, които не се явиха на заседанието, бяха глобени от съда. Очаква се в следващите дни Кралство Мароко да представи документи с искането за екстрадиция на Захри, където е разследван за предполагаеми връзки с Ислямска държава.", "date": "2018.02.20", "title": "Обвиненият в тероризъм мароканец остава в ареста"}
{"url": "http://www.faktor.bg/bg/articles/petak-13/kadri-na-bkp-bsp-ds-i-rusofili-uchredyavat-komitet-koyto-da-izvadi-balgariya-ot-nato", "text": "Днес в София предстои да бъде учредена поредната хибридна неправителствена организация, насочена срещу цивилизационния избор на България – ЕС и НАТО. Тя ще носи гръмкото име „Български комитет за мир”, но още преди старта й е предизвестено, че ще бъде поредният паразитен рупор на Кремъл и БСП у нас. Това научи Faktor.bg от източници близки до организаторите. Учредителното събрание е насрочено за 20.02.2018 год.(вторник) , от 18:00 часа в Мраморната зала на Руския културно – информационен център (РКИЦ) в София, потвърди пред Faktor.bg  главният организатор Симеон Игнатов, който се очаква да бъде избран и за лидер. Според него, нямат амбицията да стават партия, а да се занимават с въпроси, които са над политиката. Списъкът на инициативния комитет е направо Ето кои са „героите”: Симеон Игнатов, председател на Бълг.антифашистки съюз – “Позитано“20, заместник председател на Движение на ветераните в БСП – „Позитано“20 и почетен председател на Асоциацията за приятелство с КНДР /Северна Корея/; Мирослав Попов – БСП “Позитано“20; Уляна Пачева – БСП “Позитано“20; Георги Йорданов – БКП, министър преди 1989 г., приближен на Тодор Живков; Станка Шопова – Фондация „Устойчиво развитие за България“, номенклатура на БКП и Кремъл;  Светлана Шаренкова – Форум „България-Русия“; Златан Стойков – Съюз на офицерите и сержантите от запаса; Радослав Пешлеевски; Радослав Гайдарски – БСП “Позитано“20; Динко Желев – БСП “Позитано“20; Минчо Мънев Минчев – ПП „Нова зора“ /коалиция БСП/; Касим Далл; Епископ Герасимq, човек на Русия и библиотекарите в БПЦ, провалил се като кандидат за владика на Видин; Валентина Николова – Съюз на пенсионерите – 2004; Боян Ангелов – Съюз на българските писатели; Снежана Тодорова – Съюз на българските журналисти; Стефка Костадинова – БОК; Александър Паунов – Комунистическа партия /коалиция-БСП в НС/; Симеон Симеонов – Отечествен фронт/съюз; Иван Сечанов – Съюз на ветераните от войните; Петър Велчев – Съюз на военно-инвалидите; Чавдар Стоименов – Фондация „Г.Димитров“ – БСП, „Позитано“20. Пред Faktor.bg Касим Далл обясни, че са направили опит да го вмъкнат във въпросната завера, но категорично е отказал да забъркват името му. „Даже не съм в България, а и никога не бих участвал в подобна организация, това е провокация”, лаконичен бе Далл. Няма съмнение, че ударната сила на бъдещия „Български комитет за мир”, са стари номенклатури на БКП, ДС и неразривно свързани с БСП и политиката на „Позитано”. Голяма част от тях са и в тайнствения списък на Инициативния комитет за честване на 140-годишнината от руско-турската война, който е под патронажа на президента Радев. Някои от въпросните „герои” бяха членове и за издигането му за държавен глава. обявяват в програмните си документи (виж  , б.р.), че ще бъдат идеен приемник на Държавния комитет за мир и на Българския национален съвет за мир, от годините на светлия комунизъм. Без заобиколки е формулирана и основната цел на комитета: „... да настоява за премахването на всякакви военни блокове, които са постоянен и опасен източник на заплаха за мира; решително да се противопоставя на участието на Република България във военни блокове”. НАТО е единственият военен блок, в който България участва, тоест излизането от Алианса е стратегическа задача на учредителите. Те определят военните блокове (разбирай НАТО) като опасен източник и заплаха за мира, но не споменават нито дума за агресивната и терористична руска военна политика, насочена през последните години към съседите й, държавите от Балканите, бившия социалистически блок, Европа и САЩ. Скандалното е, че лица и организации, свързани неразривно с русофилството, БСП и ДС се опитват сега да приватизират и борбата за мир единствено като тяхна цел и кауза. Всъщност, става съвсем ясно, че у нас се гради  от казионни играчи, които се мултиплицират в различни комитети, съюзи и организации, за да мимикрират и сменят лицата си. В действително целта им е да настройват и манипулират обществото против евроатлантическия ни избор. Защо изведнъж сега, когато Русия е поставена на подсъдимата скамейка като агресор от целия цивилизован свят, нашите другари прегърнаха така горещо идеята за мира? Най-перверзно и цинично е, че именно стари номенклатури искат да олицетворят с темата за мира, а тя е несъвместима с комунизма и производните му мутанти – сочи историята. Новият комитет е и поредното доказателство, че БСП все по-настъпателно се разделя със социалдемокрацията и европейското си лице и се отъждествява с Русия, евразийството и годините на пещерния комунизъм. Но на „Позитано” 20 знаят цената, а и коя е истинската им родина.", "date": "2018.02.20", "title": "Кадри на БКП, БСП, ДС и русофили учредяват комитет, който да извади България от НАТО"}
{"url": "http://www.faktor.bg/bg/articles/siriets-ruskite-naemnitsi-sa-na-izdrazhkata-na-asad-toy-im-plashta-s-petrol", "text": "„Режимът на Асад е в съюз с терористите. Руските наемници са на издръжката на Асад. Той им плаща с петрол“, каза в ефира на бНТ сириецът Мохамад ал Бармауи. Той все още е на власт, защото го подкрепят. Народът обаче страда. Сирийците се махнаха от Сирия, но Асад стои. Това се случва пред очите на целия свят“, отбеляза Бармауи. „Всеки гледа своя интерес. Големите си взеха апетитните хапки от Сирия“. 7 години след началото на войната диктаторският режим в Сирия още е на власт, страната е разделена, хиляди са жертвите на конфликта. Само за шест години един милион за убити в Сирия, 12 милиона са бежанците, около 1,5 милиона са в затворите“, заяви сириецът. Според сириеца, падането на Асад не е цялостното решение, за да се сложи край на войната, но е първата стъпка.", "date": "2018.02.20", "title": "Сириец: Руските наемници са на издръжката на Асад, той им плаща с петрол"}
{"url": "http://www.faktor.bg/bg/articles/mazh-se-barikadira-v-doma-si-i-strelya-po-politsai-v-haskovsko", "text": "Акция на баретите в Хасковско. Мъж се е барикадирал в дома си и е стрелял по полицаи, които дошли да го търсят в дома му в тополовградското село Орешник. Очаквайте подробности!", "date": "2018.02.20", "title": "Акция на баретите в Хасковско: мъж се барикадира в дома си и стреля по полицаите"}
{"url": "http://www.faktor.bg/bg/articles/politika/hlyab-i-pasti/pametta-kam-apostola-i-prenebrezhenieto-na-ruskata-diplomatsiya-kam-deloto-mu", "text": "Не съм следил всички, които са полагали цветя или заставали в мълчание за да отдадат почит пред паметта на най-великия българин на 19 февруари. Но никак, ама никак не си спомням някога, извън протоколните събития с участието на държавните ни мъже, да се е откроявало присъствието на дипломати или политици от Русия.  Върнах новинарската лента и особено информациите, които заливаха родния ефир, с \"последни данни\" за визитата на президента Путин. След това руското посолство, а не БПЦ, обявиха за \"държавническото\" /подобен статут му се придава щом замества руския държавен глава/ посещение на руския патриарх. Проследих и активната работа на руското посолство по грижлива селекция на достойни според тях българи да вземат участие като Инициативен комитет в отбелязване на 140 годишнина на края на руско--турската война, дата която сме си избрали и за национален празник. Не, не грешите, руското посолство си е съставило списък от доверени хора, които според тях са достойни да чествуват края на войната, т.е. националния си празник. Оставям на вас да претеглите по скала на унижението колко ниско този акт ни поставя. Изглежда обаче, в сградата на Драган Цанков поколения дипломати не са намирали  връзка между делото на българските възрожденци и на Апостола на българската свобода и Освобождението ни. За това и устойчиво отминават само с протоколен маркер датата 19 февруари, като  Отговорът не е сложен - няма промяна в последователната руската имперска политика, от времето на Азиатския отдел и граф Игнатиев, комуто членове на Инициативния комитет на руското посолство, искат да издигнат нов паметник. При доказано с исторически документи негово участие в \"осъждането\" извън съд на Васил Левски. И забележете къде искат да разположат новия, пореден паметник на граф Игнатиев - в градинката на църквата \"Свети Седмочисленици\", там където са паметниците на жертвите на насадения от Съветския съюз режим - Никола Петков, Г.М. Димитров и Димитър Гичев.  И там искат   и десакрализират мястото за поклонение на българите пред жертвите на съветския и руския режим.  И тогава и сега Русия не отдава дължимото на делото на Васил Левски, смята го за противопоказно и несъвместимо на нейните интереси. Питам официалните власти, какво ще \"празнуваме\" на 3 март? Национален празник, в чиято основа стои делото на Васил Левски, или за пореден път предоставяме територията си за отбелязване на края на руско-турската война. И то с акт - Сан Стефанския мирен договор, в който думата България, да не говорим българска държава, изобщо не е спомената, и чийто оригинал и до ден днешен, след 140 години !? не е показан. Не си спомням да има подобна давност върху какъвто и да исторически документ и логиката на подобно действие от страна на руските власти е само една - ще се сринат митове и заблуди, с които удобно се обслужват устойчиви нужди на руската външна политика, а именно   митът за безкористната помощ, митът за вечната /не/признателност - която все дължим и никога не е достатъчна и т.н. Без Левски няма България, няма Априлско въстание, няма Райхщадстко споразумение, няма руско-турска война, няма българска държава. Почитта към Дякона не се измерва по брой зари и слова на държавни мъже, тя е част от идентичността ни. Не  Апостолът на България има нужда от хора с костюми и вратовръзки да се упражняват, често в куха реторика, те имат нужда от него за да прикрият греха и порока в своето политическо битие. На този фон отношението към Левски на официалните руски власти, след като отказва да бъде агент на руските тайни служби, само маркира растящата пропаст между сърцето и духа на моя народ и имперска Москва.   Съжалявам, Апостолът ми е по-скъп от цялата суета и показност, които ще се излеят върху българската общественост на 3 март. Нищо, че булевардът с неговото име не е толкова централен, колкото булевардите с имената на руските царе, генерали и дипломати. Нищо че паметникът му не е толкова висок, колкото е паметникът на руския цар.  Да не говорим, че е почти незабележим в подножието на бетонния безименен руски солдат в Пловдив.", "date": "2018.02.20", "title": "Паметта към Апостола и пренебрежението на руската дипломация към делото му"}
{"url": "http://www.faktor.bg/bg/articles/kiril-ananiev", "text": "Ето как един обикновен финансов въпрос може да се превърне в политически скандал. Проф. Плочев попадна в един капан. Така лаконично описа конфузната ситуация около шефа на Националната каса проф. Камен Плочев здравният министър Кирил Ананиев.  В студиото на Нова ТВ той обясни, че няма законова пречка да поиска оставката на шефа на НЗОК, но го е направил много цивилизовано. Поканих го в моя кабинет да поговорим за това прословуто писмо, внесено в НС и адресирано до мен, с което обаче той на практика нарушава Конституцията. Но искам да е ясно, че в тази връзка той изрече 6 неистини, като една от лъжите е, че сме се виждали само в деня, когато съм му поискал оставката му. Първо, той ми обясни, че не знаел за такова писмо за актуализацията на бюджета на Касата. След като му показах писмото, отрече той да е подписал писмото. Оказа се обаче, че проф. Плочев е провел дерекционен съвет в НЗОК, за  да напише това писмо до НС. За да се измъкне от ситуацията обиди собствения си персонал, че те са му дали написано писмо, и той без да гледа, го е подписал. И последната и най-абсурдна неистина е, че става въпрос за две писма, които в първата си част са идентични, но не и във втората – в писмото до мен той поставя въпроса за издължаването на едни 18 млн. лева дължими по плащания на пациенти, лекувани в чужбина. А в писмото до парламента  иска актуализация на бюджета на Касата, което вече е в нарушение на правилата и Конституцията, разкри цялата картинка министър Ананиев.  Той призна, че е водил разговор с депутата от БСП  Славчо Велков, както и с представители на всички политически сили, за да ги запознае със ситуацията и да се опита да извади от конфузната ситуация шефа на Здравната каса, но е бил неправилно разбран. Не мога да си представя, че един такъв достоен лекар, може да се забърка в политически игри, особено като управлява около 3.5 млн. лева от бюджета. Освен това – не е в характера ми да заплашвам когото й да е било, така че не бих приел подобни обвинения към мен, отсече Ананиев. Той бе категоричен, че няма проблеми да се разплащаме за лечението на българските граждани в чужбина. Освен това никога не му е бил представен този проблем от шефът на НЗОК. Нещо повече, това, което проф. Плочев е предложил в протокола до министерството за разплащане с чуждите Здравни каси, е  заложено в бюджета на НЗОК.  Няма да намерите и едно изречение в докладната до мен, че ние не можем да се разплатим с нашите европейски партньори. Тоест, няма финансови причини да не бъде осигурено лечение на български граждани в чужбине. 270 млн. лева са задълженията ни към европейските каси, които ние ще издължим разсрочено по коректен начин, увери здравният министър.", "date": "2018.02.20", "title": "Ананиев: Не мога да си представя, че достоен лекар като проф.Плочев може да се забърка в политически игри"}
{"url": "http://www.faktor.bg/bg/articles/novini/balgariya/elena-potodorova-balgariya-nyama-polza-da-vliza-v-spora-za-imeto-na-makedoniya", "text": "\"България няма полза да влиза в спора за името на Македония\", заяви пред бТВ Елена Поптодорова, директор по евроатлантическите въпроси в Атлантически клуб. По думите ѝ проблемът с името на нашата съседка трябва да се реши с приемливо за Македония и Гърция име. \"Фразата на президента Румен Радев за шербета беше цветиста, неслучайно използвана\", коментира още Поптодорова.  Според нея България трябва да се възползва от срещата Турция – ЕС, за да се покаже като добър домакин, но не трябва да се забравят отворените въпроси, които имаме с Турция. Според Поптодорова България все още не е в Шенген заради възприятията и представите, които имат другите държави за нас и за региона, които трудно се борят.", "date": "2018.02.20", "title": "Елена Потодорова: България няма полза да влиза в спора за името на Македония"}
{"url": "http://www.faktor.bg/bg/articles/novini/balgariya/krasimir-karakachanov-modernizatsiyata-na-armiyata-ne-e-prekratena", "text": "\"Модернизацията на армията не е прекратена. Към двата проекта, които заварихме - за флота и авиацията, към тях беше прибавен и проектът за модернизация на сухопътните войски\", заяви пред БНТ министърът на отбраната Красимир Каракачанов. \"И той много добре знае моята теза, моята визия и намерения. Така че не съм съгласен, че някой е забавил проектите за модернизация\", добави той. Министърът на отбраната заяви, че проектите за модернизация на сухопътните войски и този за авиацията ще бъдат внесени за разглеждане в Министерския съвет до края на март. \"По проекта за бронираните машини е нужно одобрението на Министерския съвет, а след това и парламентът, който да гласува необходимите средства.  Когато той вземе решение, ние сме длъжни да го изпълним, без значение дали ни харесва или не\", каза Каракачанов. \"За пръв път от над 10 години бяха увеличени заплатите в армията. Ремонтните заводи на МО излизат на печалба. ВМА е без загуби. Къде е проблемът? Нещата не могат да се случат за 2-3 месеца, 27 години нещата са били конюнктурни. Става въпрос за над 3.5 млрд. лева. Нямам правото да ги хвърля набързо и да отбия номера, да отчетем в следващия доклад, че сме похарчили едни пари за модернизация.Защото досега са похарчени стотици милиони евро за бойна техника, която стои на земята и ние не я ползваме\", коментира министърът. Според Каракачанов трябва да се търси най-доброто като съотношение цена-качество.", "date": "2018.02.20", "title": "Красимир Каракачанов: Модернизацията на армията не е прекратена"}
{"url": "http://www.faktor.bg/bg/articles/novini/balgariya/ts-tsvetanov-normalno-li-e-prezidentat-da-obizhda-balgarskite-narodni-predstaviteli-i-da-gi-naricha-bekvokalisti", "text": "\"Камен Плочев не е постъпил както е редно, всяко решение преди да бъде взето от НС, трябва да мине през МС. Виждате, че сега БСП започва да използва този случай, за да разпространява неистини\", коментира пред бТВ заместник-председателят на ГЕРБи председтел на ПГ Цветан Цветанов. \"Разговарях с министър Ананиев и той чме увери, че задълженията към чуждестранните каси ще бъдат разплатени и няма нужда случаят да се ползва за политически провокации\", заяви Цветанов и добави, че днес министър Ананиев ще бъде изслушан от парламентарната комисия. \"След това може да изслушаме и Камен Плочев и след консултация с премиера ще вземем политическо решение\", каза още Цветанов. \"Самият факт, че проф. Плочев не беше дошъл в телевизията заедно със свой колега лекар, а със Славчо Велков е показателен. Аргументът, че е приятел на Плочев не е съществен, когато Велков защитава някаква кауза, е показателен\", коментира той. \"Когато гледах интервюто на премиера, той показа изключително държавническо поведение. Наблюдавах след това отговора на президента и установих, че е притеснен. Защо той не говори за Елена Йончева, която беше негов съветник? Оказа се, че тя в контакт с един от най-близките на Цветан Василев, които са източвали КТБ\", заяви Цветанов. \"Името на Пеевски е манджа, която се притопля още от 2013 година. Премиерът многократно е казвал, че няма нищо общо. Когато държавният глава хвърля такива обвинения, ако има данни, да ги предаде на компетентните органи. Това е абсолютно несъстоятелна теза, но когато президентът няма нещо, което да допринесе за политиката на страната ни, минава в настъпление. Това аз го оприличавам на завист\", коментира Цветанов. \"Нормално ли е президентът да обижда българските народни представители и да ги нарича \"беквокалисти\". Да обвинява премиера за това, че с мандат от лидерите на Европа организира срещата с президента на Турция и да кажеш, че домакина ще поднася само шербет. Искам да отбележа поведението на премиера, защото ако беше влязал в тази тон, скандалът щеше да захлупи всички тези събития\", смята Цветанов. \"В момента хората, кредитните институции, външните институции имат усещане за стабилност, стабилност на управлението\", категоричен беше Цветанов. \"Според Вас нормално ли е заместник-председател на НС да произнесе тези думи за Народния съд? Помните ли реакцията му когато беше едноминутното мълчание за жертвите на комунизма? Спомняте ли си позицията му по ратификацията на договора с Македония? В комисия той гласува \"против\". По всяка вероятност при осъществяването на съответните процедури ще бъде гласувана оставката му\", прогнозира той.", "date": "2018.02.20", "title": "Цветанов: Президентът мина в настъпление, защото няма какво да допринесе в политиката на страната"}
{"url": "http://www.faktor.bg/bg/articles/avstriyskiyat-kantsler-sebastian-kurts-idva-na-poseshtenie-v-balgariya", "text": "Федералният канцлер на Австрия Себастиан Курц пристига на посещение в София. Той ще обсъди с премиера Бойко Борисов задълбочаването на двустранните отношения, както и сътрудничеството в рамките на Европейския съюз. Фокус ще е приемствеността в темите на Българското и предстоящото от юли Австрийско председателство на Съвета на Евросъюза. Сред темите ще е и мигрантската вълна към Европа. Само преди дни - по време на Мюнхенската конференция по сигурността, Курц беше категоричен, че Европа трябва да реши сама кой да влиза на нейна територия, а притокът на мигрантите може да подкопае мира и благополучието на континента. Себастиян Курц е най-младият премиер в Европа- едва на 31 години.Преди да спечели изборите и да стане канцлер той беше най- младият външен министър. През есента на 2015 г. той бе сред първите европейски лидери, изразили критики към политиката на германския канцлер Ангела Меркел за приемане на бежанци.", "date": "2018.02.20", "title": "Австрийският канцлер Себастиан Курц идва на посещение в България"}
{"url": "http://www.faktor.bg/bg/articles/novini/balgariya/dazhd-i-snyag-dnes", "text": "Времето ще бъде облачно, на места с превалявания от сняг, в югоизточните райони и по Черноморието - от дъжд. Ще духа умерен вятър от изток-североизток.  Минималните температури ще са предимно между минус 1 и 4 градуса, максималните ще са между 3 и 8 градуса.  По Черноморието ще бъде предимно облачно и с превалявания от дъжд.  В планините ще бъде облачно, ветровито и със слаби валежи от сняг. Атмосферното налягане ще се понижи, но ще остане по-високо от средното за месеца.", "date": "2018.02.20", "title": "Дъжд и сняг днес"}
{"url": "http://www.faktor.bg/bg/articles/novini/svyat/77-tsivilni-zhertvi-vklyuchitelno-20-detsa-sa-ubiti-ot-silite-na-asad", "text": "Най-малко 77 цивилни, включително 20 деца, са убити днес при интензивни бомбардировки на сирийския режим срещу бунтовническия анклав Източна Гута близо до Дамаск, предаде Франс прес, като се позова на нови данни на Сирийския център за наблюдение на човешките права. При бомбардировките на авиацията и артилерийски обстрел са ранени около 300 души. Това стана ден, след като силите на режима подсилиха позициите си около обсадения анклав, което може да знак, че се подготвя сухопътно настъпление.", "date": "2018.02.20", "title": "77 цивилни жертви, включително 20 деца, са убити от силите на Асад"}
{"url": "http://www.faktor.bg/bg/articles/novini/balgariya/ikonomist-trudat-v-balgariya-ne-se-otsenyava-ot-rabotodatelite", "text": "Икономистът от КНСБ Любослав Костов от КНСБ коментира изнесените данни, че за нормален живот на човек от четиричленно домакинство са необходими 581,31 лв. Той заяви, че 71% от българите получават под жизнения минимум, ако се гледат реалните статистики. \"Изследването за издръжката на живота е регулярно и е притеснително изменението спрямо цените на основните хранителни стоки или харчовете за транспорт\", заяви Любослав Костов.  Нетното изражение на средната работна заплата в страната е около 880 лв., допълни той. За една година животът е поскъпнал между 5 и 7%, а средната работна заплата - с 12%. Цените на стоките обаче са нараснали повече и това засилва неравенство между отделните социални групи. \"Според нашите изследвания 27% от работещите домакинствата получават доходи, по-ниски от линията на бедността, която в момента е 314 лв, а останалите 45% получават доходи между линията на бедността и минималната издръжка. Като ги съберем, 71% от населението получава под жизнения минимум, за което ние алармираме всяко тримесечие\", коментира той. Той отбеляза, че макар че има икономически подем, мнозинството от българите не могат да го усетят, защото икономическото неравенство продължава да се увеличава. \"За едно четиричленно семейство в София са нужни малко над три хиляди лева. В момента средната заплата в София е около 1100 лв. след данъците\", съобщи експертът. Той заяви, че медианната работна заплата, която най-често се повтаря от един човек, „най-масовата“, е с около 20% под средната работна заплата. Костов допълни, че средната работна заплата изкуствено се завишава от отраслите в големите градове, където се получават много високи работни заплати, като IT сектора. Той допълни, че трудът в България не се оценява от работодателите, тъй като на един изработен лев, работниците получават около 25 стотинки, докато в Западна Европа на едно изработено евро, работникът получава около 50 евро цента.", "date": "2018.02.20", "title": "Икономист: Трудът в България не се оценява от работодателите"}
