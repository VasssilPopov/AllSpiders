{"url": "https://www.faktor.bg/bg/articles/spryaha-puchdemon-za-evrovota", "text": "Бившият лидер на Каталуния Карлес Пучдемон не беше допуснат до европейските избори в Испания, съобщи Гардиън. Решението беше взето след жалба от Народната партия и партия „Гражданите“. То беше обявено от Централната избирателна комисия на Испания. В момента Пучдемон е в изгнание. Той се оттегли в Белгия преди две години. Това стана след неуспешния референдум за независимост на Каталуния. Според партиите, подали жалба срещу кандидатурата, той няма право се кандидатира за испански представител. Според каталунските партии това е опит да се спре Пучдемон.", "date": "2019.04.29", "title": "Спряха Пучдемон за евровота"}
{"url": "https://www.faktor.bg/bg/articles/novini/svyat/albansko-zname-se-razvya-na-samuilovata-krepost-v-ohrid", "text": "В понеделник по обяд на Самуиловата крепост в Охрид бе поставено голямо албанско знаме, предаде скопското електронно издание „МКД“, съобщи агенция „Фокус“. Огромният албански флаг се е виждал от всички страни на Охрид. За случая бе съобщено на местните органи на реда в Охрид, а от там казваха, че работят над изясняването на инцидента. По-късно стана ясно, че знамето било издигнато от фолклорен танцов състав от Косово, твърдят от портала „Охрид скай“, предава скопският телевизионен канал „1ТВ“.  Медията пише, че извършителите са искали да направят „танцов пърформанс“. Голяма част от членовете на танцовия състав вече са задържани от полицията.", "date": "2019.04.29", "title": "Албанско знаме се развя на Самуиловата крепост в Охрид"}
{"url": "https://www.faktor.bg/bg/articles/novini/balgariya/nap-vze-na-pritsel-400-litsa-bez-dohodi-kupuvali-luksozni-stoki", "text": "Националната агенция за приходите ще провери около 400 души, които са купували луксозни стоки, без обаче да отчитат доходи, съобщи бТВ. Инспекторите от НАП ще проверяват притежатели на луксозни стоки за над 30 хил.лв, които изобщо не фигурират като получатели на доходи в системите им, т.е не са плащали никакви данъци през 2018 г. Инспекциите ще са на базата на информация на данъчните за продажбата на стоките от търговците, за които е издадена гаранция или фактура. \"В тези проверки често се оказва, че приятели и любовници са в основата на обясненията. Проверките не вменяват априорна вина, не приемат, че някой е разбойник до доказване на противното. Но в момента има една видима диспропорция - нула лева доход и относително висок разход, който трябва да бъде обяснен\", коментира пред Би Ти Ви говорителят на НАП Росен Бъчваров.", "date": "2019.04.29", "title": "НАП взе на прицел 400 лица без доходи, купували луксозни стоки"}
{"url": "https://www.faktor.bg/bg/articles/novini/svyat/iznenadvashto-germaniya-se-otkaza-f-35-postavya-na-izpitanie-nato", "text": "Решението на Германия да не закупи изтребители F-35 е стъпка, която може да попречи на страната да работи на същото ниво, като нейните партньори от НАТО. Това обяви европейският ръководител на компанията Lockheed Martin, цитиран от „Файненшът Таймс“. Германия отхвърли F-35 като възможен вариант за подмяна на старите модели “Торнадо“. Според Джонатан Хойл това решение е хванало неподготвени много правителства от НАТО. Германското правителство е решило да придобие повече изтребители Eurofighters и F-18. Страната работи и по разработването на нов модел заедно с Франция „След това решение страните от НАТО започват да се питат за решимостта на Германия да напредва и какво би значело това за групата. Някои посланици вече изразиха разочарование от това решение.", "date": "2019.04.29", "title": "Изненадващо Германия се отказа от F-35, поставя на изпитание НАТО"}
{"url": "https://www.faktor.bg/bg/articles/us-korabi-provokirat-kitay", "text": "Военните в САЩ са изпратили два военни кораба през Тайванския проток, съобщи Гардиън.  Това става, докато Пентагонът повишава честота на движението през стратегическия воден път, съобщава fakti.bg. Тайван може да разгледа американските действия като знак за подкрепа на политиката на Острова. Китай обаче вече се обяви срещу подобни действия. В момента САЩ и Китай са търговска война. Страните имат и спор за Южнокитайско море. „Преминаването на кораба през Тайванския проток показва ангажимента на САЩ към свободен и отворен Индо – Тихоокеанския регион“, заяви говорителят на Седми флот на американските военноморски сили Клей Дос.", "date": "2019.04.29", "title": "САЩ прати кораби в Тайванския проток, Китай видя в това провокация"}
{"url": "https://www.faktor.bg/bg/articles/novini/svyat/zaradi-huawe-vashington-zaplashi-evropa-da-spre-razuznavatelnata-i-druga-informatsiya", "text": "САЩ предупреждават страните в Европа да не включват оборудване от Huawei или други китайски доставчици във всички части на тяхната телекомуникационна мрежа, защото няма начин да се премахнат напълно рисковете за кибернетичната сигурност, съобщава \"Блумбърг\". Коментарите идват, когато изглежда, че Великобритания ще затегне правилата, според които Huawei работи в страната, като в същото време няма да има пълна забрана за китайския производител на телекомуникационно оборудване. Очаква се мерките да включват по-строг надзор от страна на държавата и могат да ограничат компанията от някои чувствителни части от телекомуникационните мрежи на Великобритания. \"Няма начин ефективно да смекчим риска и да имаме ненадежден доставчик в края на мрежата\", коментира Роб Страйър, заместник-помощник на Държавния департамент за киберполитики, добавяйки, че потенциално компрометирано оборудване и софтуер в част от мрежата е \"неприемлив риск\". \"Позицията на Съединените щати е, че поставянето на Huawei или други ненадеждни търговци във всяка част на 5G телекомуникационната мрежа е риск\", обяснява Страйър. \"Докато икономиките ни стават все по-взаимосвързани, включително и нашите цифрови икономики, повече данни се предават между Съединените щати и Европа, отколкото всяка друга част на света, което разбира се включва Обединеното кралство\", коментира той. \"Не става дума само за споделяне на разузнавателна информация или за сътрудничество при обмена на информация. Става въпрос за всички услуги, които предоставяме днес през Атлантическия океан, които биха могли да бъдат прекъснати\", допълва представителят на Държавния департамент за киберполитики на САЩ.", "date": "2019.04.29", "title": "Заради Huawe Вашингтон заплаши Европа да спре разузнавателната и друга информация"}
{"url": "https://www.faktor.bg/bg/articles/ataka-s-ultimatum-kam-karakachanov-ne-se-li-spravi-s-tsiganskata-prestapnost-shte-predlozhim-drug", "text": "Ако силовият вицепремиер Красимир Каракачанов не може да се справи с циганската престъпност, ще предложим друг. Това предупреди депутатът от ОП Павел Шопов, член на политическото ръководство на \"Атака\". Припомняме, че \"Атака\" са коалиционни партньори с ВМРО на Каракачанов в \"Обединени патриоти\", които са част от управляващата коалиция. \"Атака сме първите, които се борим циганската престъпност. Години наред бяхме в опозиция, а сега сме във властта. Имаме силов премиер от \"Обединени патриоти\" - Красимир Каракачанов. Очакваме от него да се справя с важните за обществото проблеми. Ако той не може да се справи, ще предложим друг\", изтъкна Шопов, цитиран от пресцентъра на \"Атака\". Предупреждението на Шопов е по повод събитията в Куклен, където вчера избухна скандал заради силна музика и нападение срещу полицейски екип. По този повод бяха арестувани седем души.", "date": "2019.04.29", "title": "\"Атака\" с ултиматум към Каракачанов: Не се ли справи с циганската престъпност, ще предложим друг"}
{"url": "https://www.faktor.bg/bg/articles/novini/svyat/pompeo-s-preduprezhdenie-kremal-shte-e-zaplaha-za-desetiletiya-no-tya-e-dalech-izvan-rusiya", "text": "Държавният секретар на САЩ Майк Помпео очаква Русия да се опитва да се намесва в изборите в САЩ в продължение на десетилетия, като описва Москва като дългосрочна заплаха - не само през 2016 г., съобщава The Hill. Помпео коментира пред главния редактор медията, че \"разбира се\" руснаците продължават да представляват заплаха за изборите в САЩ. Но той отхвърля идеята, че заплахата е някак нова или по-сериозна след усилията на Москва да се намеси на президентските избори през 2016 г., както е описано в доклада на Робърт Мълър. \"Без съмнение те са били заплаха за нашите избори през 1974 г., те се намесиха в изборите ни през 80-те години\", обяснява Помпео и допълва, че \"трябва да очакваме през 2050 г. руснаците все още да са така\". Помпео описва заплахата като много по-широка от Русия - тя идва от Китай, Иран и недържавни участници, чиито кибер-способности могат да възпрепятстват не само изборите в САЩ, но и функционирането на американската инфраструктура, включително финансовата система и телекомуникациите. Помпео счита, че администрацията на Обама е трябвало да направи повече, за да предотврати намесата на Русия, и че администрацията на Тръмп е предприела стъпки, за да се увери, че не се случва отново. \"Сега сме на мисия, да се уверим, че това няма да се случва\", обяснява Помпео. Помпео отказва да коментира изявлението на адвоката на Тръмп Руди Джулиани, че няма \"нищо лошо\" в получаването на информация от чужденци по време на кампания. Той позволява на Джулиани да говори за себе си и подчертава, че всеки трябва да е \"осведомен\" за източника на информацията, която получават.", "date": "2019.04.29", "title": "Помпео: Кремъл ще ни заплашва още десетилетия, но има заплаха и извън Русия"}
{"url": "https://www.faktor.bg/bg/articles/novini/balgariya/vmro-agresiyata-v-kuklen-ne-e-huliganstvo-nastoyavame-za-maksimalni-prisadi", "text": "Циганската агресия в Куклен е пример за спешната нужда от Концепцията на Каракачанов, наложителни са и стъпки за гарантиране на неприкосновеността на българските полицаи и военни! Това се изтъква в официална позиция на ВМРО по повод вчерашното нападение на пияни цигани над полицаи в Куклен. \"Утре, 30 април (вторник), в 13.00 ч. в централата на ВМРО предстои среща с най-големия синдикат на служителите в МВР, на която ще бъде обсъден и този проблем. Позицията на войводите идва след снощното меле в Куклен, предизвикано от пияни цигани. Припомняме, че вчера там имаше засилено полицейско присъствие след грозни сцени на насилие от страна на пияна циганска компания. Агресията е ескалирала след шумен пиянски запой на група цигани и опит за тяхното озаптяване от хора от съседния имот. Вместо да намалят музиката, циганите нахлуват в частния парцел в съседство и започват да вандалстват. При пристигането на патрулната кола на РУП Пловдив те даже са си позволили да изпотрошат автомобила. Напълно подкрепяме действията на полицаите от изминалата нощ, които завършиха с арест на седем човека. Публично настояваме тези хора да не бъдат минати по бързото производство заради дребно хулиганство, а да получат максималните присъди заради недопустимите си действия, които са поставили в риск живота и здравето на български граждани и са унищожили служебен автомобил на МВР, с което реално са проявили агресия към държавата в лицето на служителите на реда. Отдавна говорим и за този проблем, които все по-често става не изключение, а правило. Циганите си позволяват да бъдат агресивни и арогантни към хората, които следят за спазването на обществения ред и сигурност. Припомняме само няколко случая – пребитият на Йордановден   военнослужещ от Войводиново; бунтът в Столипиново от преди два месеца, който беше вдигнат отново срещу полицията, от циганин, приближен до протурската партия НПСД, която е коалиционен партньор и има свои представители в листата на Веселин Марешки; забитите нож и мачете в полицейската кола при опит да бъде прекратена кражба на дърва във Велинградско от миналата зима; побоят над кмет в Ломско и т.н. и т.н. Циганската агресия започва да придобива епидемични размери и това трябва да бъде прекратено. Ние, Патриотите от ВМРО, сме категорични, че е дошъл моментът, в който предложената от вицепремиера, министър на отбраната и лидер на ВМРО – БНД Красимир Каракачанов Концепция за справяне с маргинализираните маси, придобила публичност като Концепция срещу циганизацията, трябва задължително и в спешен порядък да бъде приета от МС. Нашите депутати вече внесоха няколко законопроекта в НС, които да ограничат социалния паразитизъм и да дадат възможност за полагане на обществено полезен труд на хора, които не могат да бъдат накарани по друг начин да спазват законите и налаганите им санкции за по-леки престъпления. Ще настояваме и за връщане на предложението ни да отпадне т.нар. \"съкратено следствие“, което позволява намаляване на наказанията с 1/3. Ще подложим да обсъждане и \"споразуменията“, с които присъдата за тежки престъпления пада драстично. Продължаваме да настояваме  и за увеличаване на пределите на неизбежната обрана, както и за повишаване на наказанията за маловажните кражби. Всичко това са законопроекти, които ние сме внесли в деловодството на НС. Дошъл е и моментът да поставим на обществено обсъждане въпроса за защитата и неприкосновеността на служителите на МВР и на военнослужещите. Наясно сме, че Европа ни налага правила в обратната посока, които обаче водят до безнаказаност на агресорите и уязвимост на служителите на реда. Българското общество трябва да спре  да приема компромисите със собствената си сигурност!\", завършват от ВМРО.", "date": "2019.04.29", "title": "ВМРО: Агресията в Куклен не е хулиганство, настояваме за максимални присъди"}
{"url": "https://www.faktor.bg/bg/articles/zatvarya-ulitsi-i-bulevardi-v-sofiya", "text": "От пресцентъра на БСП съобщиха кои улици и булеварди ще бъдат затворени поради предвидения за 1-ви май традиционен митинг-шествие на социалистите. Местата и времето, през което ще бъдат ограничени, са следните: -  От 9:00 часа до 11: 30 часа - пл “Александър Невски“; -  От 9:00 часа до 11: 30 часа – ул. „Оборище“, от храм-паметника „Александър Невски“ до ул. „Г. С. Раковски“; -  От 10:30 часа до 11:30 часа – ул. „Г. С. Раковски“ до бул. „Дондуков“; -  От 10.30 часа до 13:00 часа – бул. „Дондуков“, от ул. „Г. С. Раковски“ до пл. Независимост“; -  От 7:00 часа до 14:00 часа – пл. „Независимост“ Извиняваме се за причиненото неудобство. Каним гражданите и гостите на София да се присъединят към нас и заедно да отбележим 1-ви май, отбелязват от \"Позитано\" 20.", "date": "2019.04.29", "title": "На 1-ви май затварят улици и булеварди в София заради БСП"}
{"url": "https://www.faktor.bg/bg/articles/obshtestvo/ulitsata/i-balgarin-sred-sazdatelite-na-nay-barziya-i-skap-model-na-maklaran", "text": "На автосалона в Женева преди малко повече от месец британският производител на суперавтомобили \"Макларън\" (McLaren) представи най-бързия си, ексклузивен и скъп автомобил. \"Спийдтейл\" (Speedtail) ще може да достига 430 км/ч, ще се произведе само в 106 бройки, а цената на всеки от тях тръгва от 2 млн. евро преди данъците и таксите. Оказва се, че в създаването на този хипер спортен автомобил има сериозна българска връзка - единият от двамата основни дизайнери на екстериора е роден в София. Това е навършилият 32-годишният Александър (Алекс) Алексиев. Алексиев завършва престижния колеж Art Center College of Design в Пасадена, Калифорния, пише \"Дневник\". Още като дете обаче харесва колите на \"Макларън\" и на стената в стаята му почетно място заема плакат на модела F1 от 1993 година. Мислейки за бъдещата си реализация в света на автомобилния дизайн, Алекс Алексиев си е набелязъл три компании, достигането до които оценява с различни нива на трудност. Като най-малко вероятна вижда реализацията си в \"Макларън\". Позиция в \"Ламборгини\", която също му е любима марка, що се отнася до дизайна на техните автомобили, е второ по трудност на изпълнимост желание. Като най-реалистично обаче вижда намирането на работа в накой от дизайнерските екипи на \"Фолксваген\" или \"Ауди\". Съдбата обаче има други планове за Алексиев. Малко след дипломирането си през 2012 година българинът се запознава на изложба с дизайн директора на \"Макларън\" Франк Стефансон. Стефансон и Алексиев стават по-близки покрай това, че приятелката на американеца е българка и той често посещава България. \"Винаги носех в джоба си USB с мои проекти. Веднъж общ приятел подхвърли на Франк \"Защо не го вземеш при теб\" и той поиска да му изпратя мои рисунки. Дадох му флашката и ме взеха за 6-месечен пробен период\", обяснява Алексиев. През юни 2013 година Алекс пристига в Англия, а кариерата му в отдела за дизайн на \"Макларън\" тръгва с летящ старт, като буквално от летището е прикрепен към екипа, който работи по новия тогава модел 720. Алексиев е отговорен за оформлението на интериора на колата. За 720 се твърди, че това е моделът, с който автомобилите на \"Макларън\" отново имат душа.", "date": "2019.04.29", "title": "И българин сред създателите на най-бързия и скъп модел на \"Макларън\""}
{"url": "https://www.faktor.bg/bg/articles/hilyadi-se-preklanyat-pred-chudotvornata-ikona-na-sv-borogoritsa-v-bachkovskiya-manastir", "text": "На втория ден от Великден хиляди вярващи понасят чудотворната икона на Света Богородица от Бачковския манастир  до местността, където е открита през 17 век.  За да се преклонят пред иконата, стотици хора посещават манастира. Казват, че на втория ден от Великден чудото на иконата е най-силно, затова и молбите са най-горещи. А легендата разказва, че по време на турското робство монаси скрили иконата в пещера в близост до манастира. През 1604 г. две овчарчета я намерили  и върнали в манастира. Пътят до там не е лек. Вие се по горски пътеки в продължение на 4 километра и се изминава от всички вярващи, които търсят изцеление.", "date": "2019.04.29", "title": "Хиляди миряни се прекланят днес пред чудотворната икона на Св.Богородица в Бачковския манастир"}
{"url": "https://www.faktor.bg/bg/articles/ikonomika/biznes/targoviyata-s-vtechnen-gaz-vav-fokusa-na-mezhdunarodna-konferentsiya-v-sofiya", "text": "Състоянието на пазара на природен газ, тенденциите в сектора и възможностите за разнообразяване на доставките и маршрутите. Това са част от темите на започващата днес в София конференция, организирана от Института за енергийни изследвания и Центъра за изследване на Балканския и Черноморския регион. Очаква се енергийният министър Теменужка Петкова да открие събитието, в което ще вземат участие представители и от САЩ, Русия, Украйна и Гърция. Акцентът е върху търговията с втечнен природен газ. В интервю за БНР един от участниците в конференцията Васко Начев посочи, че в страните, в които има възможност за внос на втечнен природен газ, цените на синьото гориво са с около 20 процента по-ниски. „До известна степен сме доста облагодетелствани, защото в Турция има два терминала, на Ревитуса в Гърция още един терминал и прословутият на Александруполис, който предстои да бъде изграден, който де факто ще даде различния облик на нашия регион\". В България също е възможен подобен внос, но цените могат да паднат, когато имаме реален пазар и когато бъдат изградени газовата връзка с Гърция и терминалът за втечнен газ в Александруполис, каза още Начев.", "date": "2019.04.29", "title": "Търговията с втечнен газ във фокуса на международна конференция в София"}
{"url": "https://www.faktor.bg/bg/articles/kultura/art-faktor/1000-eksperti-prizovaha-makron-da-ne-barza-s-vazstanovyavaneto-na-katedralata-notr-dam", "text": "Повече от 1000 френски и чуждестранни експерти призоваха президента на Франция Еманюел Макрон да избегне спешното възстановяване на катедралата \"Нотр Дам\" след опустошилия я пожар, съобщиха световните информационни агенции. Призивът на специалистите е публикуван на сайта на в. \"Фигаро\". Подписали са се 1170 души. Както отбелязва вестникът, намерението на президента възстановителните работи да бъдат извършени за 5 години предизвикало изумление и голямо безпокойство сред хората, които се занимават с възстановяване на обекти на културата в различни страни. \"Тези видни експери призовават да се прояви бдителност и да се пристъпи към изпълнение на предстоящите задачи с необходимата отговорност\", пише \"Фигаро\", предава БТА. В призива се казва, че стремежът да се обявят на висок глас ефикасни действия не трябва да прикрива факта, че е нужно първо да си дадем сметка за сложността на задачата. \"Нека не избързваме, а да изберем най-добрия път за възстановителните работи и едва след това да поставим срокове, в които да бъде извършена безукорна реставрация на катедралата\", отбелязват експертите. \"Разбираме, че графикът на политическите събития принуждава да се действа бързо. Даваме си сметка колко отрицателно върху имиджа на Франция въздейства видът на засегнатата от пожара катедрала. Но важността на онова, което трябва да бъде направено за възстановяването на \"Нотр Дам\", ни кара да забравим за каквито и да било срокове.\"", "date": "2019.04.29", "title": "1000 експерти призоваха Макрон да не бърза с възстановяването на катедралата \"Нотр Дам\""}
{"url": "https://www.faktor.bg/bg/articles/levski-uvolni-dermendzhiev-smenya-go-georgi-todorov", "text": "\"Левски\" уволни треньора Георги Дерменджиев. Причините са слабите резултати на тима под негово ръководство. В оставащите мачове до края на първенството \"сините\" ще бъдат водени от Георги Тодоров. Ето и официалното съобщение на Левски, публикувано на сайта на футболния клуб.  \"ПФК Левски се раздели със старши треньора на първия отбор Георги Дерменджиев. В плановете на ръководството на Левски влизаше дългосрочно сътрудничество с наставника. Причината обаче, поради която това няма как да се случи, е незадоволителното представянето на отбора в последно време. Загубата и представянето в последния шампионатен мач на стадион „Виваком Арена Георги Аспарухов“ срещу Берое наложиха спешните мерки, за да може тимът да бъде стабилизиран в оставащите срещи от плейофите в Първа Професионална Лига. ПФК Левски благодари на Георги Дерменджиев за работата му и му пожелава бъдещи професионални успехи. Георги Тодоров ще води отбора до края на сезона, като негов помощник-треньор ще бъде Красимир Петров. Останалите треньори от щаба на Георги Дерменджиев запазват постовете си и ще помагат на временния старши треньор Георги Тодоров.\"", "date": "2019.04.29", "title": "\"Левски\" уволни Дерменджиев, сменя го Георги Тодоров"}
{"url": "https://www.faktor.bg/bg/articles/ne-barzayte-da-izyadete-vsichki-yaytsa-na-velikden-te-mogat-da-sa-vi-polezni-i-sled-tova", "text": "Чудите се какво да правите с останалите сварени яйца след Великден, които вече сте боядисали или пък не сте?  Ето някои интересни предложения: 1. Опитайте се да включите яйцата във вашите хранения за няколко дни напред. Преди това се уверете обаче, че ги съхранявате на безопасна температура. Пригответе си яйца за закуска, но не пържени, а варени. Нарежете яйцата и ги сложете върху препечена филийка заедно с авокадо и парче сирене например. Ако на обяд ви се хапва свежа зелена салата, съвсем спокойно може да добавите и едно варено яйце към нея. Друг начин за приготвяне на вече сварените яйца е като ги напълните. За целта пасирайте жълтъците заедно с майонеза и горчица и с готовата смес напълнете половинките.  Идеите са много, а ако имате повече време вкъщи, може да развихрите въображението си.   2. След като изядете яйцето, не бързайте да хвърляте черупката. Яйчената черупка има повече приложения, отколкото си мислите. Тя е естествен източник на калций, желязо, фосфор, цинк и други елементи. Добавянето ѝ в храната под формата на прах действа благоприятно при рахит и анемия, помага за справяне с киселини, стимулира функцията на костния мозък. Тя е особено полезна и за малки деца. 3. С помощта на варено яйце можете да се погрижите за вашата кожа и то в домашни условия. Масажът с варени яйца е древно изкуство, което въздейства върху цялостното състояние на организма. Този доказан метод подобрява циркулацията на кръвта, отпуска лицевите мускули, намалява умората и натрупания стрес. За да има по-голя ефект масажът, трябва да използвате сварените яйца, докато са още горещи. 4. Ако сте по-креативни и творчески настроени, то значи черупката на сварените яйца е перфектната повърхност, върху която можете да творите на воля. Прилагайте различни и нетрадиционни техники за декориране, които ще вдъхнат живот на вашите яйца. 5. Ако все пак мислите, че яйцата са развалени, намерете начин за забавление преди да ги изхвърлите. Състезанието с яйце и лъжица е подходящ начин да се развеселите заедно с вашите близки. (източник: ТопНовини.бг)", "date": "2019.04.29", "title": "Не бързайте с яденето на великденските яйцата, те могат да са ви полезни и след празниците"}
{"url": "https://www.faktor.bg/bg/articles/kultura/art-faktor/vrashtat-s-pravitelstven-samolet-pavel-vasev-ot-moskva-sled-tezhak-insult", "text": "Вече четвърти месец известният български режисьор и ръководител на Българския културен център в Москва Павел Васев е в будна кома в руска болница след прекаран инсулт. Няколкократно са правени опити да бъде върнат в България, но руските лекари не са разрешили местенето му. Преди дни състоянието му се е стабилизирало и това позволява той да бъде превозен със самолет, научи \"24 часа\" от председателя на комисията за култура в парламента Вежди Рашидов, който му е добър приятел. В момента в руската столица е най-големият български неврохирург проф. д-р Николай Габровски от \"Пирогов\", който да прецени какво е състоянието на 68-годишния бивш председател на Съюза на българските филмови дейци и бивш директор на Народния театър и на Сатирата. Директорът на Сатирата Калин Сърменов е организирал благотворително представление и вече са събрани 15 хил. лв., които ще са нужни за лечението на Васев в България. Готов е вече екипът от \"Пирогов\" - анестезиолог и медицинска сестра, на които спешно са издадени руски визи с помощта на Народното събрание, които ще придружават Павел Васев при полета му за България. Рашидов е говорил с премиера Бойко Борисов и той е обещал да осигури самолета. Вероятно Васев ще бъде в българска болница около 8-10 май. \"Борисов ще направи това, което направи и за Христо Мутафчиев - ето го сега, пак е на българските сцени, както и за много българи, които са бедствали. Бързата реакция подарява живот. Обясних му случая и веднага взе решение. Затова съм му изключително благодарен, че помага да оцелеят и живеят близките и приятелите ни. Много съм задължен и на екипа на директора на \"Пирогов\" проф. Асен Балтов и на проф. Габровски. Милият Павел не е в добро състояние, но има надежда да се оправи. Срещнахме съпричастие и бившия руски министър на културата Михаил Швидкой и от българския посланик в Москва\", разказа Вежди Рашидов.", "date": "2019.04.29", "title": "Връщат с правителствен самолет Павел Васев от Москва след тежък инсулт"}
{"url": "https://www.faktor.bg/bg/articles/ikonomika/turizam/patnitsi-nedovolstvat-sreshtu-neloyalni-praktiki-na-aviokompaniite", "text": "Сигнали на пътници за нелоялни практики при резервиране на самолетни билети достигат до контролните органи на Летище София през последните седмици. През миналата година всяка пета жалба в Европейския потребителски център е свързана с проблем при въздушния транспорт, показва проверка на Нов ТВ. Освен проблеми при резервацията на полет пътниците се оплакват и от закъснения, отмяна на полети, загубен или повреден багаж и отказан достъп до самолета. Докато преглежда цените на самолетните билети до Лисабон, потребителят Магдалена Иванова попада на атрактивна оферта за полет. Така тя купува двата билета за 720 лв. Няколко дни по-късно, докато отново преглежда офертите в сайта на превозвача, открива, че „най-ниската цена” всъщност не е била  толкова ниска. От авиокомпанията обясняват, че няма измама, защото цената на билетите наистина е била най-ниска, но към конкретния момент на резервация. И обяснението им е просто. „Цената на самолетния билет е изключително динамична. Промени могат да настъпят всяка една секунда“, заяви Ванина Хаджиева от компания за онлайн резервации. Трябва човек да има опит или да проучва добре, без да се подвежда от внушението „ниска цена“. Защото, дори да получим обещание за най-ниска цена на полета след час или ден  различни фактори могат да я тласнат още надолу, обясняват експерти в бранша. Най-вече заради промоции на превозвача или поради резки промени в динамиката на запълване на местата в самолета. „Може да стане така, че авиокомпанията да вижда, че датата наближава и да пусне по-ниски цени,за да напълни самолета.  Могат да се освободят места.  Да сме резервирали билет, но не го плащаме и в този момен  аз освобождавам това място.  То се появява отново в система и някой би могъл да го закупи“, поясни Ванина Хаджиева. Това обаче изрично трябва да е записано в общите условия на превозвача. А ние никога не ги четем при купуване на билети. Признават потребителите. „Когато гледаме сайта е добре да се запознаем какво компанията има предвид под „най-ниска” или „най-добра” цена. В повечето случаи компаниите променят цените си постоянно и това, че отбелязват една цена като най-ниска означава, че трябва да погледнем каква е дефиницията на съответната компания за това“, добани  Игнат Арсенов от Европейски потребителски център. Според експерти в защитата на потребителите обаче  обещанието за „най-ниска цена” е подвеждащо, ако след покупката билетът стане още по-евтин. „Може да има заблуда на потребителя , но само в случай, че се докаже, че към този настоящ момент  е имало по-ниски цени, а не на следващия ден или следващия месец. В този случай трябва да се прецени дали има нарушение”, каза още Игнат Арсенов.", "date": "2019.04.29", "title": "Пътници недоволстват срещу нелоялни практики на авиокомпаниите"}
{"url": "https://www.faktor.bg/bg/articles/ikonomika/biznes/ministar-petkova-usiliyata-ni-sa-da-napravim-balgariya-nezavisima-pri-dostavkite-na-gaz", "text": "Темата за втечнения газ е важна за България и региона. Страната ни все още е зависима от един доставчик на газ и затова усилията ни са България да стане независима при доставките. Това заяви министърът на енергетиката Теменужка Петкова. Тя участва в международен форум \"Отключване на бизнес потенциала на източноевропейските газови пазари - конкуренция, алтернативи, пазари, проекти, сигурност чрез диверсификация. Случаят LNG\", предаде БТА. Организатори са Институтът за енергийни изследвания във Вашингтон и Центърът за балкански и черноморски изследвания. Най-важен е проектът за интерконектора между България и Гърция, който ще даде сигурност в целия регион, посочи Петкова и допълни, че правителството има воля за изграждането либерализиран пазар. Страните в региона не успяха да изградят инфраструктура за доставка по различни маршрути, но сега този проблем може да бъде решен и регионът да тръгне в друга посока, отбеляза Петкова. Друг важен проект е връзката между България и Сърбия, който трябва да е факт след няколко години. След реализирането на тези и други проекти, България ще стане средище на потоци както от север, така и от юг, посочи Петкова. До края на годината се очаква да заработи и платформа за търговия с природен газ. През последната година Турция намали вноса си на руски газ с около 60 процента и днес има шест нови терминала за втечнен газ, които се изграждат, каза Алекс Алексиев от Центъра за черноморски изследвания. В нашия регион има значително развитие по отношение на LNG. Новият терминал в Александруполис ще ни даде достъп до втечнен газ, посочи Алексиев.", "date": "2019.04.29", "title": "Министър Петкова: Усилията ни са да направим България независима при доставките на газ"}
{"url": "https://www.faktor.bg/bg/articles/api-sas-zasileni-merki-po-magistralite-zaradi-golyamoto-zavrashtane-sled-praznitsite", "text": "В последния почивен ден, 29 април, от 14 ч. до 20 ч. се спира движението на камионите над 12 т по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата. До 10 ч. във вторник - 30 април, когато много хора ще пътуват към столицата, в участъците с ремонт на АМ „Тракия“ и АМ „Хемус“ ще има по две ленти за София и една за Бургас или Варна. Целта е по-лесно предвижване в пиковите дни и часове в участъците с ремонт на двете магистрали. Обновяването на съоръженията, изграждани преди повече от 30 години, е наложително и трябва да бъде направено, за да се пътува след това много по-удобно и безопасно. За улеснение на трафика през Владая и повишаване на пътната безопасност на 29 април ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Във връзка с очаквания интензивен трафик Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата. Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа: • автомагистралите; • път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; • път I-1 - от Благоевград до ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър и над река Елшишка при 89-ти км на автомагистралата.  За да се избегне отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути: пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – път II-37 /Пазарджик/ – пътен възел „Пазарджик“ на АМ “Тракия“; пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – пътен възел „Цалапица“ на АМ “Тракия“; пътен възел „Калугерово“ – път III-803 /Динката – Драгор/ – път II-37 – пътен възел „Пазарджик“ на АМ “Тракия“. На АМ „Хемус“ на територията на Софийска област се ремонтират виадуктите при 19-ти, 36-ти, 37-ми и 51-ви километър и тръбата за София на тунел „Витиня“. В участъците при 19-ти км /виадукт „Потоп“/ и при 36-ти и 37-ми км /виадукт „Коренишки дол“/ от 10 ч. в четвъртък - 25 април, до 10 ч. в неделя - 28 април, ще има две ленти в посока Варна и една за София, а от 10 ч. в неделя - 28 април, до 10 ч. във вторник - 30 април, съответно две ленти за София и една за Варна.  На виадукта при 51-ви километър трафикът преминава двупосочно в платното за София. Поради ремонт на тръбата за София на тунел „Витиня“ на АМ „Хемус“ движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност. Две ленти в посока Бургас и Варна в участъците с ремонт на автомагистралите „Тракия“ и „Хемус“ ще има и при следващите три почивни дни за Гергьовден. В края на празничните дни съответно ще има две ленти към София и една за Бургас и Варна.  В участъците с ремонт шофьорите е необходимо да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути. Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле.", "date": "2019.04.29", "title": "Започва голямото завръщане след празниците, АПИ със засилени мерки по пътищата"}
{"url": "https://www.faktor.bg/bg/articles/petak-13/plocha-v-pamet-na-sergey-antonov-nyama-da-posreshtne-papa-frantsisk-na-letishteto-obshtinarite-se-otkazaha-tihomalkom", "text": "Тихомълком софийските общинари са се отказали да поставят на входа на Терминал 1 паметна плоча в памет на Сергей Антонов –  разследван и обвинен от италианското правосъдие за атентата срещу папа Йоан Павел II. Скандалната идея беше официализирана на 11 февруари 2019 г., столичните общински съветници от ГЕРБ и БСП се обединиха около идеята да се сложи възпоменателна плоча на Сергей Антонов на сектор „Излитащи“ на Терминал 1 на Софийското летище. Според тях Антонов е несправедливо обвинен за атентата срещу папа Йоан Павел Втори, а годините, прекарани в италиански затвор преди оневиняването му, са разклатили непоправимо здравето му. Идеята пък се оказа на Инициативен комитет „Памет за Сергей Антонов“, сред чиито членове „блестят“ имената на  Виктор Вълков, Любен Гоцев, Вежди Рашидов, Боян Радев, ген. Стоян Топалов, почетен председател на Съюза на офицерите и сержантите от запаса и резерва и други явни почитатели на тоталитарния режим и неговите „герои”. Поръчан беше и възпоменателният монумент, а един от зам.- кметовете на София дори обяви иронично, че паметната плоча ще посрещне в края на април папа Франциск в България. След остра обществена реакция идеята, внесена в столичния парламент от БСП е на път да се провали, коментират пред Faktor.bg запознати с темата. За сега от общината няма официално съобщение, че решението на съветниците няма да бъде изпълнено. Явно в кметството и общинския съвет все пак са се намерили разумни фактори, които са предотвратили безумната идея, увековечаваща агента на ДС „Крум”, въвлякъл България във вероятен дипломатически скандал с Италия. Някой от отговорните лица в Столична община явно се е просветлил в Комисията по досиетата по делото на Антонов или връщайки се към атентата все пак е усетил, че българската следа съвсем не е измислена. Реално Сергей Антонов става жертва не на италианското правосъдие, а на комунистическите тайни служби, които го използваха от него, а след това го зарязаха. Инициаторите за възпоменанието му на Терминал 1 на софийското летище дори не отидоха навремето на погребението му, а сега искат да измият с този жест гузни съвести. По атентата срещу папата България все още дължи отговори: Какво е правил Антонов на площад „Свети Петър” в мига на стрелбата, само на метри от Йоан Павел Втори? През 2005 г. италианската парламентарна комисия, разследваща дейността на руските специални служби в Италия, по-известна като Комисията „Митрохин“, доказа, че именно Сергей Антонов е мъжът зад Агджа  на известната любителска снимка. Няма отговори какво е правил на три пъти в България преди атентата издирваният от турските власти терорист, член на „Сивите вълци”?  Скрити от правосъдието останаха и други двама вече покойни «герои» - Жельо Василев и Тодор Айвазов.", "date": "2019.04.29", "title": "Плоча в памет на Сергей Антонов няма да посрещне папа Франциск на летището, общинарите се отказаха тихомълком"}
{"url": "https://www.faktor.bg/bg/articles/arestuvaha-7-dushi-v-kuklen-sled-skandal-i-napadenie-nad-politsai", "text": "Седем души са задържаните след нападение в частен имот в Куклен, съобщи БНР. Там е избухнал скандал заради забележка за силна музика, отправена към компания от пияни роми. Вследствие на това те нахлули в имота на семейство от Пловдив. Пристигналият екип на полицията е бил нападнат от агресивните пияни мъже. С камъни те са счупили предното и задното стъкло на патрулката. По думите на кмета Мария Белчева нощта в Куклен в преминала спокойно. Цяла нощ полицейското присъствие в града е било засилено. Тя отбелязва, че на улицата живеят както роми, така и българи, като винаги са живели в разбирателство и се надява това да остане така. \"Всички граждани, независимо от етноса си, трябва да спазват законите\", подчерта кметът. Тя уточни, че няма сериозно пострадали при инцидента. По информация на bTV засиленото полицейско присъствие в Куклен остава.", "date": "2019.04.29", "title": "Арестуваха 7 души в Куклен след скандал и нападение над полицаи"}
{"url": "https://www.faktor.bg/bg/articles/novini/svyat/nakazvat-ruskata-kompaniya-dostavila-nekachestven-petrol-na-belarus", "text": "Некачествевиян петрола, което по-рано попадна в беларуския тръбопровод „Дружба“, причини сериозни щети на руската индустрия и партньори. Виновниците ще бъдат наказани. Това бе обявено официално вицепремиерът Дмитрий Козак, съобщата \"Ехото на Москва\". По-рано представители на Русия, Беларус, Полша и Украйна на преговорите в Минск се споразумяха да бъдат предприети необходимите действия. Дмитрий Козак отбеляза, че конструктивният диалог позволява да се вземат оперативни съвместни решения, за да бъдат предотвратени нови кризисни ситуации, които не са в ничий интерес.", "date": "2019.04.29", "title": "Наказват руската компания, доставила некачествен петрол на Беларус"}
{"url": "https://www.faktor.bg/bg/articles/ukrayna-skochi-sreshtu-putin-hodat-s-pasportite-za-ukraintsi-e-tipichna-kagebistka-taktika", "text": "Указът на Путин за облекчено даване на руски паспорти на украинци е типична тактика в стила на КГБ, заяви първият заместник-председател на украинския парламент Ирина Геращенко. \"Путин прави просташки изявления за руска паспортизация на всички украинци. Това е традиционната му кагебистка тактика - да вдига залозите и да ескалира ситуацията, създавайки кризи преди важни срещи. Той подготвя неблагоприятен фон за първия си диалог с новоизбрания президент (Володимир Зеленски - б. р.) Нищо ново и неочаквано.\" - коментира Геращенко, цитирана от агенция \"Укринформ\" и news.bg. Същевременно, по думите й, ЕС, САЩ, ОССЕ и други международни организации имат големи очаквания, като че ли се откриват нови възможности. \"Също нищо неочаквано. Всички разбират, че Порошенко (ако беше спечелил втори мандат - б. р.) би продължил да отстоява линията си при преговорите и с Путин, и със света. И очакват, че украинският новак може да смени тактиката, и може да се постигне поне някакъв напредък по Донбас. Всички се стремят към презареждане. Това се очаква и не е лошо. Но има едно \"но\"... Стремят се към презареждане за сметка на Украйна и компромиси изключително от украинска страна.\" - констатира Геращенко. Тя посочва, че опасността от такъв подход се е усетила по време на специалните дебати в Съвета за сигурност на ООН, където участниците срамежливо са избягвали да споменават Русия и Путин. \"Путин дори в Китай изказа претенции към Украйна във връзка с политическия блок от споразуменията от Минск. Украинският отговор тук трябва да бъде ясен и еднозначен.\" - заявява Ирина Геращенко, като подчертава, че Украйна е изпълнила политическия пакет от споразуменията и сега Москва е тази, която трябва да го направи. \"Ние приехме закон за амнистията и за особеностите на местното самоуправление. Но тези закони не влязоха в сила заради Руската федерация и Кремъл, които проведоха на окупираните територии незаконни избори.\" - пояснява тя. Заместник-председателката на украинската Върховна рада отбелязва, че за изпълнението на политическия пакет от Минск Путин трябва да отмени указите си за признаване на т. нар. документи на сепаратистките републики в окупираните територии в Донецка и Луганска област, както и \"така наречените резултати от така наречените избори\" в тях, да се разпуснат незабавно \"всички псевдооргани на псевдовластите\" . Освен това Путин трябва да отмени указите си за незаконна паспортизация на украински граждани. \"Каквито и да било регионални избори в Донбас може да се провеждат едва след като се проведе демилитаризация и само по украинските закони\", допълва Геращенко. Тя e категорична, че Украйна трябва твърдо да отстоява позициите си и че не бива да има \"никакви преки преговори с марионетните режими, създадени от Руската федерация, и никаква легитимация на псевдорепубликите\". \"Предизвикателствата са много сериозни. Компромисите винаги са важни, но не бива да са за сметка само на Украйна. И са невъзможни за сметка на даването на украински територии и хора.\" - обобщава Геращенко. Тя отбелязва, че е недопустимо да се подменят приоритетите, като коментира и идеята за размяна между Москва и Киев на задържани украинци и задържани руснаци на принципа \"всички за всички\". \"Защото тази риторика и подмяна на приоритетите беше много видима по време на заседанието на Съвета за сигурност на ООН. И когато говорим за заложници, т. е. става дума не само за незаконно задържаните на окупираните територии, но и за политическите затворници на Кремъл в руските затвори, чиито съдби руснаците категорично отказваха през всички тези години да обсъждат в Минск.\" - допълва заместник-председателката на украинския парламент. Тя посочва, че Москва и подкрепяните от нея сепаратисти отказват да потвърдят задържането на десетки украински военни и цивилни лица и скриват информация за тях - искат освобождаването на стотици осъдени сепаратисти и руснаци, а потвърждават само за няколко десетки украински заложници. Геращенко акцентира върху проблема с безследно изчезналите. \"Руснаците 4 години категорично отказват да бъде създаден тристранен механизъм с международния комитет на Червения кръст, настоявайки за създаване на група само с псевдорепубликите. А означава да се легитимира отделянето на Донбас.\" - предупреждава тя. От своя страна постоянният представител на Украйна в ООН Володимир Елченко определи указа на Путин за паспортите като \"безумно действие по Оруел\". \"Поредното намерение да се наводни Украйна с руски паспорти. После възраждане на СССР ли следва? А Съветът за сигурност и тогава ли ще чака търпеливо, \"призовавайки всички страни\"?\" - заявява Елченко. Припомняме, указът на Путин за облекчено издаване на руски паспорти за окупираните територии на Донбас беше осъден категорично от САЩ, ЕС и Съвета за сигурност на ООН.", "date": "2019.04.29", "title": "Украйна скочи срещу Путин: Ходът с паспортите за украинци е типична кагебистка тактика"}
{"url": "https://www.faktor.bg/bg/articles/novini/svyat/izdahna-bivshiyat-senator-saavtor-na-programata-za-unishtozhenie-na-yadrenoto-orazhie-richard-lugar", "text": "28 април в Института по сърдечно-съдова заболявания във Вирджиния издъхна бившия републикански сенатор от Индиана Ричард Лугар,  съобщава lugar Center. Бившият сенатор е починал на 88-та година от усложненията, свързани с рядко неврологично заболяване - хронична полиневропатия.  Лугар стана известен като експерт в областта на ядреното неразпространение. Той е съавтор на програмата за унищожение на ядрено и химическо оръжие, както и на системите за доставка, които бяха изведени от експлоатация в страните от бившия СССР.", "date": "2019.04.29", "title": "Издъхна бившият сенатор, съавтор на програмата за унищожение на ядреното оръжие, Ричард Лугар"}
{"url": "https://www.faktor.bg/bg/articles/novini/svyat/vuchich-sarbiya-mozhe-da-bade-po-bogata-chlenka-na-es-ot-balgariya", "text": "\"Впрочем не бихме били най-бедната страна - членка на ЕС. Имаме по-високи средни заплати и пенсии, отколкото в България, и привличаме значително повече инвестиции. Икономическата прогноза за Сърбия е отлична и оценките на Международния валутен фонд и Световната банка потвърждават това.\" Това казва в интервю за немското издание \"Франкфуртер алгемайне цайтунг\" сръбският президент Алекнасдър Вучич. В Сърбия и България средната брутна заплата, сравнена в евро, е почти сходна в последните месеци, като по последни данни сръбската е над 610 евро, българската - над 600. След приспадане на данъците - 10% в България и 15% в Сърбия - обаче нетната сума е малко по-голяма в България. Проучване на Регионалния съвет за сътрудничество в Сараево сочи, че едва 29% от сърбите очакват нещо добро от ЕС в икономически план, а над 60 на сто са отрицателно или безразлично настроени. Защо тогава Белград иска да е част от съюза и защо съюзът ще го иска, пита интервюиращият Михаел Мартенс. \"Това е единствената рационална политика, която можем да предложим на народа си. Това казвам във Вашингтон, както и в Москва.\" За Белград Европейският съюз остава \"най-важната цел\", макар той да не е особено популярен в страната, изтъква Вучич, който коментира европейската политика и липсата на \"големи проблеми\" със съюза преди срещата в Берлин с косовското ръководство, други представители на Западните Балкани и лидерите на Франция и Германия. Президентът също така изразява \"уважението\" си към американския колега Доналд Тръмп заради желанието му \"да разреши толкова тежка тема\" като проблемите в Косово, макар въпросът с признаването му да не е толкова прост, колкото по думите на някои представители на САЩ - най-малкото защото всеки президент, признал Косово, може да отиде на съд заради нарушения на конституцията. \"Искаме компромис\", продължава Вучич и обвинява лидерите на Косово, че не са изпълнили единственото условие, поставено им на преговорите в Брюксел през 2013 г. - да създадат структура, която дава повече права на сърбите в Косово, наречена Асоциация на сръбските общини. Той повтаря, че ако Прищина премахме 100-процентните мита, наложени на стоки от Сърбия, това би дало възможност диалогът да продължи.", "date": "2019.04.29", "title": "Вучич: Сърбия може да бъде по-богата членка на ЕС от България"}
{"url": "https://www.faktor.bg/bg/articles/grazhdansko-sdruzhenie-vnese-signal-v-tsik-sreshtu-delyan-peevski", "text": "Гражданско сдружение \"БОЕЦ\" внесе сигнал до Централната избирателна комисия (ЦИК), в който алармира, че кандидатурата на Делян Пеевски като евродепутат от ДПС трябва да бъде заличена, ако се докажат съмненията, че той не отговаря на изискванията на Изборния кодекс. Според член 351 от кодекса кандидат за евродепутат може да е човек, който е живял последните шест месеца в България или страна в Европейския съюз, а според жалбата нямало данни, че Пеевски живее в България. Сдружението регистрира, че Пеевски не живее на посочения адрес в хотел \"Берлин\" в София, посочва \"Дневник\". От централата на ДПС също посочили, че не знаят къде живее Пеевски, посочват от \"БОЕЦ\". В жалбата се цитира и интервю на Бойко Борисов пред Би Ти Ви от 2016 г., в което обявява: \"Пеевски си отиде, Пеевски напуска страната\". Делян Пеевски бе кандидат за евродепутат на изборите през 2014 г. - година след неуспешния опит да оглави ДАНС, който предизвика масови и дълги протести. Тогава той се самоопредели като един успял човек на 33 г. След това бе избран, но се отказа да бъде представител в Европейския парламент (ЕП). Имаше информации, че Алиансът на либералите и демократите в Европа, към който ДПС принадлежи, е реагирала срещу кандидатурата му. И в момента Пеевски е депутат от ДПС, но не ходи на работа в Народното събрание. Вносител е на два закона - за банковата несъстоятелност и за медиите. След разрива с банкера Цветан Василев и фалита на КТБ той постепенно разкри собствеността си в няколко медии - \"Монитор\", \"Телеграф\", \"Политика\", \"Меридиан мач\", \"Борба\". Миналата есен обяви, че ще прехвърли медийния си бизнес на фондация, но ще помага материално. В последния доклад на \"Репортери без граници\" Пеевски е определен като \"най-яркото въплъщение\" на \"съюзяването между медии, политици и олигарси в България\". От \"БОЕЦ\" ще поискат информация от парламента, Министерството на външните работи, Гранична полиция и НСО за Пеевски.", "date": "2019.04.29", "title": "Гражданско сдружение внесе сигнал в ЦИК срещу Делян Пеевски"}
{"url": "https://www.faktor.bg/bg/articles/tachi-othvarli-vsyakakva-vazmozhnost-za-razmyana-na-teritorii-mezhdu-kosovo-i-sarbiya", "text": "Президентът на Косово Хашим Тачи отхвърли днес предложението за размяна на територии със Сърбия, като заяви, че той \"никога не би търгувал с териториите на Косово\", но би обмислил корекции на границата с цел нормализиране на отношенията, съобщи ДПА и БТА. Идеята за размяна на територии беше издигната за първи път от сръбски представители миналата година. Тя беше отхвърлена от лидерите на косовските албанци като неприемлива, както и от по-голямата част от международната общност като твърде опасна. Тачи заяви снощи пред журналисти, че има намерение да повдигне въпроса за присъединяването към Косово на регионите в Южна Сърбия, населени с албанци, съобщи ТАСС. Косовският президент направи това изказване преди отпътуването си за срещата в Берлин на представители на Западните Балкани и Европейския съюз, която започва днес. \"Не очаквам, че ще има диалог или преговори, но аз ще изразя позицията си в подкрепа на присъединяването на Прешево, Медведжа и Буяновац\", каза той. Тачи се надява, че домакините на срещата, германският канцлер Ангела Меркел и френският президент Еманюел Макрон, ще убедят Сърбия да признае независимостта на Косово.", "date": "2019.04.29", "title": "Тачи отхвърли всякаква възможност за размяна на територии между Косово и Сърбия"}
{"url": "https://www.faktor.bg/bg/articles/novini/svyat/sled-pobedata-na-zelenski-stranata-za-treti-pat-ya-ochakva-maydan", "text": "Капанът на Путин щракна и в Украйна! Изборите за президент в тази страна бяха спечелени с разгромяващ резултат от Зеленски, действащият президент Порошенко изгуби! От пет години насам Путин води хибридна война срещу световната демокрация. Началото поставиха... украинците, като прогониха с въстание през 2014 г. проруския си президент Янукович. Полковникът от Кремъл се принуди да вкара Русия в режим на истеричен телевизионен национализъм, за да парира всички опити на гражданите да го свалят с подобен бунт. Същата медийно - телевизионна тактика Путин прилага навсякъде по света, където му бе позволено това. Наивниците, включително и на най-висшите политически нива, на планетата свършване нямат! Той успя да пробие бастиона на модерната демокрация – САЩ, като спомогна на пълния политически одиоз Тръмп да спечели. Бригадите тролове там му свършиха великолепна работа от дистанция... В Европа Путин успя да раздруса и то заслужено старата британска политическа класа с „Брекзита\". И там   беше той и командата му. И в Източна Европа тактиката на Путин да лансира и качва на политическите върхове свои протежета с помощта на медии и телевизии дава нелоши резултати. Засега! В Чехия, Унгария и Сърбия вече има силни про Кремълски политически и правителствени лобита. Един ден и те може да поискат и проведат референдуми за излизане от ЕС или отказ от присъединяване. В Украйна обаче телевизионните „Решетниковци\" на Путин надминаха себе си. Направиха гениален пробив, който тепърва ще бъде изучаван от различни НПО-та и аналитични центрове по света. От две години в Украйна върви един интересен, комедиен филм „Слуга на народа\". Главният му герой Голобородко от учител става президент и разкатава фамилията на олигарси, корупционери и пр. Продукцията се снима от фирмата на Зеленски, който играе и главната роля. Парите, естествено, са дадени през няколко посредника от.... познайте? От приятели на „слугата на народа\" от Русия. Зрителите харесват играта на харизматичния актьор. Внезапно той обявява, че е решил сериозно да влезе в политиката и да се кандидатира за президент на изборите през 2019 г. С този ход директно праща в нокдаун всички действащи политици от елита и е въпрос на няколко месеца популистка кампания, за да спечели голяма част от избирателите. А те са недоволни от управлението на олигархията си. Защото досегашният президент – милиардера Порошенко е именно олигарх. И то в лошия смисъл на думата. Една част от нему подобните поспечелиха немалко от обслужването на армията си, затънала в позиционна война с обявените „народни републики\" Донецк и Луганск. Както и в България, обикновените хора казват – всичко е корупция! Украинците днес намериха начин   като провалиха Порошенко на президентските избори. Дали обаче няма да съжаляват дълбоко за протестния си вот? Вероятния развой на управлението на Зеленски е следният. Започва чистка, завеждат се много следствия, проверки и дела... накрая, както в България, нищо не следва! Пари няма, не може да ореже държавния бюджет, ще взима заеми и ще обвинява няколко години управлението на Порошенко. Ще подложи на референдум ориентацията на Украйна към ЕС и членството ѝ в НАТО. Ако неговият екип вече е успял да овладее медиите и изборните комисии – резултатът може да е отрицателен, макар и с малко. И ще се започне дълга телевизионна и политическа сага ала „Брекзит\"... Най-накрая, както отсега предсказват някои наблюдатели, отново, за трети път в Украйна ще има Майдан! Дали обаче няма да прескочи границата и да продължи дълбоко на североизток?", "date": "2019.04.29", "title": "След победата на Зеленски – страната за трети път я очаква Майдан!"}
{"url": "https://www.faktor.bg/bg/articles/novini/balgariya/mareshki-pokani-krayno-desnite-v-sofiya-shte-rabotyat-za-uspeha-na-evroizborite", "text": "\"Тази седмица аз бях в Прага на среща с Марин Льо Пен и останалите (Движението за Европа на нациите и свободите), а другата седмица те ще дойдат на гости в България. На финала ще се съберем в Рим или в Милано където ще се съберем всички. \" , това заяви пред камерата на Евроком лидерът на партия ВОЛЯ Веселин Марешки. \"Ако това което са започнали Салвини и Льо Пен го доведат до края, ще се борим за първото място на предстоящите европейски избори. \", добави лидерът на партия ВОЛЯ. \"На 18, май, на финалното събитие ще бъде под агидата на Льо Пен и Салвини и всички сме поканени. Ще поканим и разпадащата се формация на консерваторите и реформистите. Очакваме да се присъедини и Орбан. Ще се представим много добре на 26. 05. На изборите 100% ще се представим добре, но по-важно е как ще се справим след това, а не да се изложим като нашите псевдо патриоти. \", заяви Марешки. Веселин Марешки коментира и скандала \" Апартамент гейт\". \"Жалко е, че хората са ги докарали до такова състояние, да се взират в една тераса, а не в големите грабежи които стават покрай този скандал. Аз мисля, че нарочно го набиват, за да може тихомълком да гласуваме. Ето сега ще гласуваме 1 милиард за 2 кораба... \", изрази своето съжаление зам.-председателят на парламента. Тагове:", "date": "2019.04.29", "title": "Марешки покани крайно десните в София, ще работят за успеха на евроизборите"}
{"url": "https://www.faktor.bg/bg/articles/novini/svyat/ek-nyama-da-se-mesi-v-imotniya-skandal-v-balgariya", "text": "Еврокомисията няма да се меси в скандала с частните вили в България, строени с пари от еврофондове. Това стана ясно днес от отговор на говорителя на ЕК Маргаритис Схинас.  На въпрос на Клуб Z известно ли му е, че уличеният  доскорошен зам.-министър на икономиката Александър Манолев вече е обвинен в злоупотреби с европейски средства, той отговаря: „В действителност коментирахме този случай миналата седмица. Контролът върху този процес е в ръцете на националните български съдебни власти. Ако има нещо с еврофондове, и тук контролът е в националните власти. Ние не заместваме националните власти в тяхната работа, но, разбира се, следим нещата много внимателно“, каза Схинас. Миналата седмица подобно изявление направи и заместничката му Мина Андреева. Тогава обаче Манолев все още не бе обвинен, а само бе подал оставка. Андреева заяви, че не е работа на Еврокомисията да разследва директно такива твърдения. Тя имаше предвид публикации в медиите. Говорителката допълни, че тези фондове се управляват от компетентните български власти.", "date": "2019.04.29", "title": "ЕК няма да се меси в имотния скандал в България"}
{"url": "https://www.faktor.bg/bg/articles/novini/svyat/zhan-klod-yunker-s-trevoga-prizna-ne-samo-es-e-v-kriza-razpada-se-tseliyat-svetoven-red", "text": "Председателят на Европейската комисия Жан-Клод Юнкер не е съгласен с мнението на френския президент Еманюел Макрон, че Европейският съюз преживява най-дълбоката си криза в историята на интеграцията, предаде ТАСС. На 4 март в програмна статия Макрон каза, че Брекзит е станал символ на \"кризата в Европа, която не е могла да намери отговор на необходимостта да осигури защита на народите пред лицето на силните сътресения на съвременния свят\". \"Днес не само ЕС, но и целият свят се намира криза. Разпада се предишният ред. Расте силата на Китай, Индия. Ние си имаме работа с миграционни кризи, с президента на САЩ Тръмп и със сложни търговски отношения със САЩ\", казва Юнкер в интервю за полското издание \"Жечпосполита\". Той припомня, че по въпроса за търговията той е бил във Вашингтон през юли и тогава ЕС е успял да отсрочи заплахата за търговска война. \"Ето защо не смятам, че ние преминаваме през екзистенциална криза\", допълва той. Попитан дали има вероятност Полша да напусне ЕС, Юнкер казва в интервюто \"Не\" и допълва: \"Полша е с нас (с ЕС), защото имаме общи ценности\", предаде Ройтерс. Това негово изказване идва в момент, в който най-голямата полска опозиционна партия неколкократно предупреди, че управляващата партията Право и справедливост може да доведе Полша до напускане на ЕС. Право и справедливост е в конфликт с ЕК по въпроса с полската съдебна система, като в този спор повечето страни членки подкрепят ЕК. В интервюто Юнкер изрази увереност, че нарушенията на върховенството на закона в ЕС няма да са дълготраен проблем, предаде ДПА. Той отчете, че някои страни са се впуснали \"в определени игри и нарушения на правилата\", но допълни, че според него върховенството на закона в тези страни няма да бъде заплашвано за дълго време. Юнкер каза, че особено на страните от постсъветското пространство ще е нужно известно време, за да се приспособят към регулациите за върховенство на закона, които са неделима част от членството в ЕС.", "date": "2019.04.29", "title": "Жан-Клод Юнкер с тревога призна: Не само ЕС е в криза, разпада се целият световен ред"}
{"url": "https://www.faktor.bg/bg/articles/obshtestvo/ulitsata/velikdenskite-prazniha-napalniha-pirogov-s-patsienti", "text": "Тежки дежурства в дните около Великден отчитат екипите на \"Пирогов\", съобщиха от болницата. От 26 април досега в Спешното отделение са потърсили помощ 1800 души. От тях 260 се е наложило да останат за лечение. Натоварено е било дежурството и в Детското спешно отделение, през което са преминали над 520 деца. След прекомерна употреба на алкохол в болницата са били приети само двама мъже.", "date": "2019.04.29", "title": "Великденските празниха напълниха Пирогов с пациенти"}
{"url": "https://www.faktor.bg/bg/articles/obshtestvo/ulitsata/ruhna-chast-ot-fasada-na-sgrada-po-grafa-mladezh-se-razmina-na-kosam", "text": "Част от фасадата на стара жилищна сграда се срути на ъгъла на улиците „Граф Игнатиев“ и „6-и септември“ в центъра на столицата. Големи късове са паднали на тротоара от терасата на третия етаж тази сутрин. Районът е отцепен със заградителни ленти от органите на реда.  Собственикът на апартамента с рушащата се тераса не е коментирал обстойно случая, но е обвинил за срутването вибрациите от минаващите трамваи, съобщат Дебати.бг.  Пристигналите на място полицаи потвърдиха, че няма пострадали хора, както и нанесени материални щети върху паркираните в близост автомобили. Огледът на място продължава. Според свидетелите на един минаващ млад мъж му се е разминало „на косъм“, същото можело да се случи и с паркиран ноблизо автомобил.", "date": "2019.04.29", "title": "Рухна част от фасада на сграда по \"Графа\", младеж се размина \"на косъм\""}
{"url": "https://www.faktor.bg/bg/articles/sotsialistat-sanches-obyavi-pobedata-si-v-ispaniya-obeshta-novo-badeshte-na-stranata", "text": "Социалистите на премиера Педро Санчес печелят парламентарните избори в Испания, но без да постигнат абсолютно мнозинство, а крайната десница е на път да влезе убедително в парламента, според частични резултати, предаде АФП. Социалистическата партия спечели изборите и заедно с тях и бъдещето, а миналото загуби, заяви Санчес, който се обърна към привърженици, без вратовръзка, с навити ръкави на бялата риза, от балкона на централата на ИСРП (Испанската социалистическа работническа партия) в Мадрид. Лидерът на испанските социалисти заяви, че ще се стреми да сформира проевропейско правителство и че единственото условие ще бъде спазването на конституцията и осигуряването на социална справедливост. След преброяването на над 50% от бюлетините, Социалистическата партия на Санчес получава 29 от гласовете и 126 депутати, повече от 85-те на изборите през 2016 г. и далеч повече от всички свои конкуренти, но без да постигне абсолютното мнозинство от 176 депутати в 350-местната камара, така че ще трябва да сформира разнородна коалиция, за да продължи да управлява. Крайнодясната партия Вокс печели близо 10% от вота и 23 депутатски места. Консервативната Народна партия, която някога доминираше в Испания, е на път да загуби повече от половината си депутатски места, докато крайната десница бележи успех на предсрочните парламентарни избори, предаде АП. Народната партия, някога водещата сила в парламента, вероятно ще спечели едва 65 места - по-малко от половината от спечелените през 2016 г. 137, според частичните резултати при преброени около 90% от бюлетините. Влиянието на Народната партия бе подкопано от крайнодясната партия Вокс, която е на път да постигне солидно присъствие в долната камара с 24-има депутати, сочат частичните резултати. Народната партия отстъпи гласове и на дясноцентристките \"Граждани\" (Сиудаданос), които ще увеличат местата си от 32 на 57. По данни на министерството на вътрешните работи активността на избирателите е надхвърлила 75%, доста над средната при предишните 12 вота след връщането на Испания към демокрацията. Активността е била с над 9% по-висока, отколкото на предишните избори през 2016 г., особено в Каталуния. Там са гласували 64,2% от избирателите, спрямо 46,4% през 2016 г.", "date": "2019.04.29", "title": "Социалистът Санчес обяви победата си в Испания, обеща ново бъдеще на страната"}
{"url": "https://www.faktor.bg/bg/articles/koy-shte-sedne-dnes-v-trona-na-hrizantemata-v-yaponiya", "text": "С традиционен ритуал във вторник в императорския дворец в Токио император Акихито ще се оттегли след 30 години от Трона на хризантемата, предаде ДПА. На церемонията на 30 април 85-годишният император в традиционно облекло ще обяви оттеглянето си пред своите предци. Това ще бъде първата абдикация в Япония, откакто император Кокаку напуска трона през 1817 г. Акихито се възкачва на трона на 8 януари 1989 г. на 55-годишна възраст, след смъртта на баща му, император Хирохито. Близо 300 души, включително премиерът Шиндзо Абе и министрите от кабинета му, ще присъстват на церемонията, по време на която министър-председателят ще изрази благодарността си към императора, съобщи правителството. На следващия ден ще има втора церемония, с която престолонаследникът - 59-годишният принц Нарухито, по-големият син на Акихито, ще се възкачи на трона и ще приеме традиционните регалии - свещен меч и скъпоценности, като белег за наследяването на трона. Старая се да водя различни разговори с обществеността, така че да добия адекватна представа какво трябва да направи за тях императорският двор, каза престолонаследникът на пресконференция през февруари. Нарухито добави, че смята подобно общуване за \"важен стълб\" на своята роля в управлението и че ще продължи да прави същото, след като стане император. Японската общественост ще има възможност да приветства императора, съпругата му, 55-годишната императрица Масако и други членове на императорската фамилия на 4 май, когато те ще се появят на балкона на двореца. Император Акихито и императрица Мичико, които ще станат съответно почетен император и почетна императрица след абдикацията, няма да присъстват на събитието. За Япония възкачването на трона на Нарухито означава начало на нова ера. Месец преди наследяването на трона правителството обяви, че тя ще се нарича Рейва, \"красива хармония\". Американският президент Доналд Тръмп и съпругата му Мелания ще посетят Япония следващия месец като първите чуждестранни държавни гости след възкачването на трона на новия император. По-късно тази година японското правителство също ще покани гости от близо 195 държави за събития в чест на възкачването на трона на Нарухито. Император Акихито изрази желанието си да се оттегли в необичайно видеопослание през август 2016 г., като обясни, че се опасява, че напредналата му възраст и крехко здраве може да му попречат да изпълнява официалните си задължения като символ на държавата. Тъй като императорът не притежава някаква политическа власт, той не можеше да обяви директно абдикация, затова японският парламент прие специален закон през юни 2017 г., който му позволи да абдикира. По време на епохата на император Акихито Япония преживя няколко природни бедствия и най-тежката ядрена авария в света след Чернобилската през 1986 г. През 1995 г. земетресение с магнитуд 7,3 разтърси големия западен град Кобе, като отне живота на повече от 6400 души. През 2011 г. Североизточна Япония беше разтърсена от земетресение с магнитуд 9, което предизвика цунами, отнемайки живота на близо 18 500 души и причинявайки катастрофата в АЕЦ Фукушима. Императорът бил трогнат, че толкова много хора са се притекли на помощ на сънародниците си в засегнатите от бедствието райони, призна самият той на правителствено събитие през февруари, отбелязващо 30-годишнината от възкачването му на трона. В цялата страна хората споделяха мъката на онези общности, като че ли бе тяхна собствена и застанаха до сънародниците си по всякакъв начин. Това ще остане сред най-незабравимите спомени от моето време, каза той. Акихито изрази също задоволство, че от страна на международната общност и световни организации е била предоставена толкова необходимата помощ след подобни бедствия. \"Безброй държави, международни организации и региони ни оказаха щедра и добронамерена помощ. На тези хора аз поднасям моята най-дълбока сърдечна благодарност\", каза императорът.", "date": "2019.04.29", "title": "Кой ще седне  в Трона на хризантемата в Япония?"}
{"url": "https://www.faktor.bg/bg/articles/novini/balgariya/andrey-raychev-bsp-ne-iska-da-pravi-evropeyska-politika-tselta-y-e-da-svali-gerb-ot-vlast", "text": ",,Това, което е особеното при тези избори, е, че ГЕРБ основателно и с всички сили се опитва да прави европейски политики, докато БСП не иска въобще да обсъжда тази тема, т.е. едните отиват да правят европейски избори, а другите отиват, за да свалят ГЕРБ от власт''. Това коментира в ефира Би Ти Ви червеният социолог Андрей Райчев. По думите му между двете основни политически сили се наблюдава много напрегната обстановка и посочи като особено силни фигури в предизборната надпревара Елена Йончева и Иво Христов. Райчев подчерта, че през последните години БСП бавно и постепенно е стопявала изоставянето си от ГЕРБ и ето сега за първи път миналия месец се установи, че има разместване на двата основни играча - БСП води на ГЕРБ с около един пункт. Той обаче предупреди да не забравяме, че това са социологически данни, при които хората са уверени, че ще гласуват, но в деня на избора изобщо не гласуват, подчерта Райчев. По думите му 3 са сигурните партии, които ще влязат в Европарламента и има още 3, които \"може би\" ще влязат. ,,ГЕРБ, БСП и ДПС са сигурни. При Патриотите там остана единствено Ангел Джамбазки, докато Валери Симеонов едва ли има някакви шансове да стане евродепутат\" прогнозира Райчев. Що се отнася до премиера Бойко Борисов,  Андрей Райчев сподели, че той винаги е бил роб на собствения си дневен ред. ,,Борисов винаги е бил роб на собствения си календар и в този смисъл той разглежда президентството като свое бъдеще, но не считам, че това вече е възможно да се случи, или ако се случи, ще бъде случайно. Той обаче остава един човек, който тепърва може да реши да направи нова коалиция, може да реши и да се оттегли като премиер. Така че предсрочни избори са абсолютно възможни с неговата воля, ако реши например да смени коалиционните си партньори. Но този вариант като президент вече го няма'', обясни още той. Андрей Райчев прогнозира предсрочни парламентарни избори именно с волята на премиера. Той коментира и ситуацията около ДПС. По неговите думи в момента почетният председател на движението нямал нужда от близки отношения с управляващите. Сега той водел борба на живот и смърт със своя най-голям противник - Лютви Местан, който се опитал да му вземе партията.", "date": "2019.04.29", "title": "Андрей Райчев: БСП не иска да прави европейска политика, целта й е да свали ГЕРБ от власт"}
{"url": "https://www.faktor.bg/bg/articles/novini/svyat/zelenski-ironichen-kam-putin-ukrayna-dava-pasporti-na-rusnatsite-postradali-ot-korumpiraniya-rezhim-na-kremal", "text": "Избраният за следващ президент на Украйна Володимир Зеленски се подигра с предложението на Владимир Путин за предоставяне на руско гражданство на украинци. Във фейсбук Зеленски коментира, че документът ще носи \"правото да бъдеш арестуван\", съобщи Би Би Си.  Контрапредложението на Зеленски е Украйна да дава паспорт на \"всички хора, страдащи от авторитарни и корумпирани режими\", но най-вече \"на руснаците, които страдат най-много\". По-рано през седмицата Путин утвърди даването на руско гражданство на хора от източна Украйна. Сред това, той обяви, че обмисля възможността мярката да се прилага за всички украинци.", "date": "2019.04.29", "title": "Зеленски ироничeн към Путин: Украйна дава паспорти на \"руснаците, пострадали от корумпирания режим на Кремъл\""}
{"url": "https://www.faktor.bg/bg/articles/novini/svyat/vuchich-na-sreshta-za-zapadnite-balkani-v-berlin-no-bez-balgariya-i-rumaniya", "text": "В неделя вечерта президентът на Сърбия Александър Вучич заяви, че на предстоящата в понеделник среща на върха за Западните Балкани в Берлин на сръбската делегация ще ѝ бъде много трудно и я очакват \"странни моменти\" заради формата на срещата и избора на участници, пише белградският ежедневник \"Политика\". ,,Нямам нищо против (премиера на Словения Мариян) Шарец, но защо Шарец, а не (премиера на Румъния Виорика) Дънчила, защо (премиерът на Хърватия Андрей) Пленкович, а не (унгарският министър-председател Виктор) Орбан, защо не (премиерът на България Бойко) Борисов'', заяви Вучич в ефира на сръбската телевизия \"Пинк\". Той отбеляза, че не е поканен Милорад Додик, за когото припомни, че е получил повече гласове от гражданите на Босна и Херцеговина на последните избори от Денис Звиздич. ,,Утре всички ще кажат, че Косово е независимо, затова са поканени – да кажат колко безотговорно би било да се разговаря за това, което Сърбия би могла да получи'', заяви държавният глава. ,,Затова говорих за разграничение (демаркация), за да получим нещо... Сега знам, че няма да можем да се преборим за тази идея. Сръбската делегация обаче ще бъде единствената, която ще говори срещу независимостта на Косово'', обясни Вучич, цитиран от \"Фокус\". ,,Разбира се, ще бъде трудно, но това не е първият път. Но, както ви казвам, ние сме избрали да се борим за страната. Ние трябва да се борим'', отбеляза сръбският лидер. Вучич очаква в понеделник в Берлин да се говори за европейското бъдеще, страните от ЕС, за разширяване и той лично се надява на позитивни сигнали.", "date": "2019.04.29", "title": "Вучич на среща за Западните Балкани в Берлин, но без България и Румъния"}
{"url": "https://www.faktor.bg/bg/articles/strelba-do-baptiskata-tsarkva-v-baltimor-ima-zhertvi-i-raneni", "text": "Един човек е загинал, а седем други са получили различни наранявания при стрелба в американския град Балтимор, съобщиха местните медии. Обаждането в полицията е получено около 5 часа след обяд местно време. Стрелбата е започнала по време на пикник, близо до Баптистка църква, съобщи полицията. Засега властите не коментират дали стрелбата е свързана с църквата. Все още не се знае каква е причината за стрелбата, нито кой е стрелял. Според полицията стрелецът е избягал, предполага се, че втори стрелец е отвърнал на огъня на нападателя. Многобройни полицейски части са блокирали района.", "date": "2019.04.29", "title": "Стрелба до Баптиската църква в Балтимор, има жертви и ранени"}
{"url": "https://www.faktor.bg/bg/articles/novini/svyat/barnie-london-propilya-godina-i-polovina-za-postigane-na-polozhitelno-mnozinstvo-za-brekzit", "text": "Главният преговарящ на Европейския съюз Мишел Барние изрази надежда, че тази седмица във Великобритания ще бъде взето важно решение по въпроса за Брекзит, предаде ТАСС, цитирайки изявление на Барние пред телевизия Ел Се И. По думите му, за година и половина във Великобритания не е било направено нищо за постигането на положително мнозинство по споразумението за напускане на Блока, което е необходимо за постигането на сделка. „Тази седмица ще бъде важна, защото ще научим какви ще бъдат резултатите от преговорите между лейбъристите и правителството“, посочи Барние, както и добави, че не става дума за отхвърляне на споразумението за напускане на Евросъюза, което и двете страни смятат за единственото възможно. На обсъждане подлежи само политическата декларация за рамките на бъдещите отношение между Съюза и Великобритания. Брюксел е готов да започне преговори, но едва след ратифицирането на споразумението с Обединеното кралство, заяви Мишел Барние.", "date": "2019.04.29", "title": "Барние: Лондон пропиля година и половина за постигане на положително мнозинство за Брекзит"}
{"url": "https://www.faktor.bg/bg/articles/novini/balgariya/tezhak-intsident-na-patya-dva-bg-avtobusi-se-vryazaha-edin-v-drug-ima-postradali", "text": "Пътнически бус с 10 българи се вряза в друг български товарен бус в Румъния, съобщи Нова ТВ. Автобусът се е движел до Тимишуара в посока България. От външното ни министерство са потвърдили за инцидента. От там заявяват, че катастрофата е станала вчера по обед. Няма тежко ранени. На място е оказана медицинска помощ на 8 души. Двама са настанени в болница без опасност за живота. Полицията разследва причините за катастрофата. По-късно в позиция до медиите от Министерството на външните работи съобщиха, че няма тежко пострадали българи при катастрофата.  Със случая е ангажиран почетният консул на България в Румъния Георги Наков, който е изпратил преводач на мястото на катастрофата.", "date": "2019.04.29", "title": "Тежък инцидент на пътя: Два BG-автобуси се врязаха един в друг, има пострадали"}
{"url": "https://www.faktor.bg/bg/articles/s-oblatsi-i-dazhd-zapochva-novata-sedmitsa", "text": "Днес облачността ще е по-често значителна, предимно висока. Около и след обяд ще се развива и купеста, и купесто-дъждовна облачност, на места ще превали. По-голяма вероятност за гръмотевични бури има в Източна България и Стара планина. Ще се появи слаб, в планинските райони - до умерен вятър от юг-югозапад. Максималните температури ще са между 20 и 25 градуса. Над Черноморието облачността ще е разкъсана. Само на изолирани места след обяд ще превали. Ще духа слаб юг-югоизточен вятър. Максимални температури - между 16 и 19. Температурата на морската вода е 13-14 градуса . Вълнението на морето ще е 1-2 бала. Над планините ще е предимно облачно, с временни разкъсвания и намаления на облачността. В следобедните часове ще има превалявания, на повече места в Стара планина, където ще има и гръмотевична дейност. Ще духа до умерен южен, по най-високите върхове - югозападен вятър. Максимална температура на 1200 метра - около 15, на 2000 метра - около 7 градуса. Във вторник от запад на изток ще превали, на места с гръмотевици; по-интензивни ще са явленията в Централна Северна България. Със запад-северозападен вятър температурите ще започнат да се понижават, но в югоизточните райони, където вятърът ще се запази от юг-югозапад ще останат високи.", "date": "2019.04.29", "title": "С облаци и дъжд започва новата седмица"}
