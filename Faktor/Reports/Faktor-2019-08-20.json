{"url": "https://www.faktor.bg/bg/articles/kiev-poiska-amerikanska-voenna-baza-kato-tazi-v-polsha", "text": "Украйна трябва да разположи на своя територия американска военна база, а освен това да поиска от САЩ помощ за разработването на ракета със среден и голям обсег на действие. Това заяви директорът на дипломатическата академия при МВнР на Украйна, извънредният и пълномощен посланик Сергей Корсунски, предава руският специализиран портал „Военное обозрение“, цитиран от \"Фокус\". По думите на Корсунски, Украйна трябва да направи списък от точки, по които ще бъде полезна на Вашингтон, за да може в последствие да укрепи присъствието на американската армия на своя територия. „Това е много сериозна задача, която изисква решение на най-високо политическо ниво. (...) Опитът, който получаваме във войната с Русия е безценен за американската армия. Те не са се сблъсквали директно нито със съветската, нито с руската армия“, заяви той, цитиран от „Политнавигатор“. Украинският дипломат предлага да се постави въпроса за строителството на военна база на САЩ на територията на Украйна по примера на съседна Полша и по този начин да бъде решен проблема с националната сигурност на страната. „Край Очаков с помощта на САЩ се строи нова военноморска база за украинския флот (...) за да могат да влизат американски кораби. Считам, че ние изобщо трябва да поставим въпроса за построяване на военна база на САЩ в Украйна, както направи Полша. Това би решило проблема с нашата сигурност не по-зле от членството в НАТО“, поясни Корсунски. Също така той обърна внимание, че прекращаването на действието на Договора за ликвидация на ракетите със среден и малък обсег „развързва ръцете на Украйна“. По неговите думи, сега Киев, в сътрудничество с Вашингтон, трябва да пристъпи към разработка на ракетно оръжие, което „да достига чувствителни точки на враговете на Украйна“. „Ние имаме и технологически, и промишлен потенциал за това. В този план сътрудничеството ни със САЩ може да бъде изгодно и за двете страни“, подчерта украинският дипломат.", "date": "2019.08.20", "title": "Киев поиска американска военна база по примера на Полша"}
{"url": "https://www.faktor.bg/bg/articles/ognyan-minchev-1-17", "text": "\"Българската политика затъва все-повече до дъното на битова чалга. Това може да се прави и целенасочено - за да се избягват дебати по ключови проблеми, но също така е и естествен процес. Процес на изпростяване на публичния, особено политическия живот до нивото на кръчмарски разговор.\" Тази горчива констатация направи политологът Огнян Минчев в своя кратък коментар, публикуван на личната му страница във Фейсбук.   \"Днес слушах за първи път арх. Игнатов да говори - по програма \"Хоризонт\". Моето впечатление е за човек, който говори литературен български език. Не зная по силата на какви неведоми оценъчни критерии говорът на този човек бе определен като \"мек\".  Българската политика затъва все-повече до дъното на битова чалга. Това може да се прави и целенасочено - за да се избягват дебати по ключови проблеми, но също така е и естествен процес. Процес на изпростяване на публичния, особено политическия живот до нивото на кръчмарски разговор. А иначе за арх. Игнатов има какво да се говори и да се спори. Хората с антикомунистически възгледи не приемат \"милозливото\" му отношение към ПСА, а хората с по-високи естетически критерии не приемат \"освежаването\" на ПСА по методите на кичозен национализъм. Същевременно, този човек съвсем очевидно има впечатляваща професионална експертиза и добър международен опит. Което предполага наличие на публичен интерес да бъде чут, да бъдат дискутирани позициите му за градоустройството и развитието на София. Независимо от това кой го издига за кмет и от това дали има шансове на бъде избран. Както и да бъдат чути мненията на другите кандидати и експерти.  Преди всеки поредни избори моята професионална колегия и по-широки обществени кръгове призовават за съдържателен дебат за управлението - на страната, на града, на ключовите обществени сектори. И почти винаги предизборната кампания дерайлира до кръчмарска свада. Предстоящите избори са от сериозно значение не само за местната власт. На тях ще се очертаят национални политически тенденции, които ще определят и политическия живот за следващите 1-2 години. Да не започваме тази кампания с фалстарт!\"", "date": "2019.08.20", "title": "Огнян Минчев: Българската политика затъва все-повече до дъното на битова чалга"}
{"url": "https://www.faktor.bg/bg/articles/naprezhenieto-s-turtsiya-narastva-silite-na-asad-ovladyavat-vazhen-grad-kray-idlib", "text": "За пръв път от години сирийските проправителствени сили овладяха важен град в провинция Идлиб - последна крепост на бунтовниците в хода на войната. Такива съобщения дойдоха от международни и местни медии и организации, наблюдаващи хода на продължаващия осем години и половина конфликт, на фона на нарастващо напрежение с Турция след удари на сирийски и руски самолети срещу неин конвой. Русия обяви, че наблюдава ситуацията внимателно и че в момента нейни военни са на терен. Междувременно един от редките си коментари по темата направи и Китай. Представител на Пекин заяви след преговори в Женева със специалния пратеник на ООН за Сирия, че има опасност от \"възраждане на терористични организации като \"Ислямска държава\". По-рано Сирийският център за наблюдение на човешките права обяви, че бунтовници и джихадисти са се изтеглили от Хан Шейхун - тяхна крепост от 2014 г. За \"Ройтерс\" това потвърждават и военни източници, свързани с властите в Дамаск. Районът около града в Южен Идлиб е със стратегическо разположение и е важен за снабдяване на бунтовниците, но и стана известен покрай атаките от 2017 г. Тогава въздушни удари на проправителствени сили доведоха до смъртта на десетки цивилни, а Западът обвини Сирия и Русия, че е използвано химическо оръжие. Москва и Дамаск отричаха, обвинявайки бунтовници ту в инсценировка, ту в евентуален взрив на склад за химически боеприпаси. След инцидента се стигна до американски въздушен удар. Джихадистката група \"Хайят Тахрир аш Шам\" (която на практика контролира Идлиб) заяви, че не е напуснала града. Въпреки това Центърът за правата на човека говори за изтегляне от няколко позиции в последните 24 часа. Ако съобщенията се потвърдят, победа в Хан Шейхун би била значима в опитите на режима на президента Башар ал Асад да освободи \"всеки сантиметър\" от Сирия. Една от големите трудности обаче идва от Турция. Поне трима души са убити при въздушен удар на сирийските сили срещу турски конвой, пътуващ за провинция Идлиб, обяви Анкара, която подкрепя бунтовнически организации. Атаката е станала преди достигане до наблюдателен пункт край град Морек (южно от Идлиб, в провинция Хама). През целия ден последва размяна на реплики между представители на двете държави. Според турския външен министър Мевлют Чавушоглу, цитиран от Анадолската агенция, от този момент ще бъде направено всичко възможно за защита на военнослужещите (каквито действат на терен, откакто Турция за пръв път влезе в Северна Сирия преди три години). За позицията, на която се намират турските сили край Морек, текат преговори между Анкара и Москва, твърдят източници на \"Ройтерс\", подкрепящи режима в Дамаск. Но Чавушоглу заяви, че това няма да се случи. Хан Шейхун е недалеч от тази позиция, близо до провинция Хама. Идлиб трябваше да е една от буферните зони, договорени между Москва и Анкара миналата година. Край Морек бе една от 12-те наблюдателни позиции на Турция съгласно споразумението с Русия. Провинцията, където режимът изпрати (т.нар. евакуации) цивилни и част от бунтовниците, бягащи от овладените провинции на Сирия, обаче отново се оказа на прицел на режима и руските му съюзници, след като бомбардировките продължиха през април. В Идлиб са разположени и подкрепяни от Турция умерени бунтовници и опасността от тежки сблъсъци между тях и силите на Асад в буферната зона - за сметка на цивилните - бе честа тема на срещите на президентите на двете държави. Оценки на различни експерти организации сочат, че загиналите цивилни са стотици. \"Сбъдва се най-големият ни кошмар\", каза за Би Би Си Ян Егеланд, генерален секретар на Норвежкия бежански съвет. Преди две години като ръководител на група на ООН по хуманитарните въпроси в Сирия той предупреди, че и Дамаск, и Анкара вече са причинили хуманитарна катастрофа. Новата ескалация на напрежението в Турция се случва в момент, когато според публикации на турски и международни медии Анкара все по-често прибягва до връщане на сирийски бежанци (формално доброволно и с подпис на документи), пребиваващи в Истанбул. Сирийци, преживели това, твърдят, че някои от тях са се озовали в зони на конфликти като Идлиб в момент, когато в Турция рязко се задълбочават антибежанските настроения. Днес изтича крайният срок за десетки (или стотици) хиляди сирийци, които живеят нелегално в Истанбул, да напуснат града. Част от тях са регистрирани в други турски провинции, други са без документи. По официални данни сирийците в Турция са около милион, но повечето наблюдатели оценяват броя им над 1 млн. души, ако се броят и нерегистрираните. (\"Дневник\")", "date": "2019.08.20", "title": "Напрежение с Турция след удари на сирийски и руски самолети срещу неин конвой"}
{"url": "https://www.faktor.bg/bg/articles/kmetat-na-belene-kani-mafiyata-da-stroi-aets-nyamalo-znacheni-ot-kade-shte-doydat-parite", "text": "''Градът Белене и общинската администрация сме умерени оптимисти в това, че ще бъде приключено началото на строежа на АЕЦ''. Това заяви кметът на община Белене Милен Дулев, цитиран от БТА. По думите му хората са раздвоени след близо 40-годишно чакане. ''Оптимисти сме за проекта АЕЦ ''Белене'', но умерени'', подчерта Дулев. ''Приветстваме процеса и като цяло оптимизмът надделява'', добави той. Според кмета, площадката за АЕЦ - Белене, която притежава НЕК, е голямо богатство. ''Тя е държавна собственост'', посочи той. ''Площадката според мен се поддържа в добро състояние'', изтъкна Дулев. \"Градът е създаден за атомна централа. От 80-те години на миналия век е строен и развиван за наличието на АЕЦ. Всички квартали, центърът, са изградени за град, който трябва да поеме повече хора. Входната артерия на град Белене, улиците са проектирани и изградени по-големи, така че да поемат трафика. Инфраструктурата е съобразена с проекта за АЕЦ. Като всички малки градове, градът Белене страда от обезлюдяване. Сега общината е около 10 хиляди жители, от тях 1500 са в селата\", коментира кметът Милен Дулев и добави: \"За мен няма значение какъв ще бъде начинът на финансиране на проекта АЕЦ - Белене, важното е да има развитие в тази посока\". Те обаче звучат доста смущаващо, защото по тази логика може би и мафията е поканена да участва в реализацията на проекта, защото без съмнение разполага с достатъчен финансов ресурс за осъществяването му.", "date": "2019.08.20", "title": "Кметът на Белене с абсурдно твърдение: Няма значени от къде ще дойдат парите за АЕЦ-а, важно е да го има"}
{"url": "https://www.faktor.bg/bg/articles/salvini", "text": "Лидерът на италианската дясна партия \"Лига\" Матео Салвини каза днес, че е предизвикал правителствена криза по средата на лятото, защото не се страхува от предсрочни избори, предаде Асошиейтед прес, цитирана от БТА. Салвини направи обръщение пред Сената, след като министър-председателят Джузепе Конте обяви, че ще връчи оставката си, слагайки край на популисткото правителство, създадено преди едва 14 месеца.", "date": "2019.08.20", "title": "Салвини: Не се страхувам от предсрочни избори"}
{"url": "https://www.faktor.bg/bg/articles/mobilizirat-poveche-ot-13-200-politsai-i-zhandarmeristi-za-sreshtata-na-g-7-v-biarits", "text": "Общо 13 200 полицаи и жандармеристи, подпомогнати от военни части, са мобилизиране за охраняване на реда по време на срещата на върха на Г-7 в югозападния френски град Биариц от 24 до 26 август, предаде Франс прес. 400 пожарникари и 13 мобилни екипа за бърза медицинска помощ ще са разположени на място. \"Няма да допуснем никакви нарушения на реда. Ако такива настъпят, ще реагираме на тях\", заяви френският вътрешен мнистър Кристоф Кастанер в Биариц. Г-7 е потенциален обект на \"три сериозни заплахи, включително от склонни към насилие лица, които не смесвам с мирните демонстранти\", подчерта той. По въпроса за контрасрещата в испанския град Ирун и френския Енде от двете страни на границата Кастанер каза, че тя би трябвало да може да протече свободно. \"Няма да се възпрепятства свободното и ненасилствено изразяване на мнения\", каза той. Вътрешният министър спомена и терористичната заплаха, за която \"една международна среща на върха може да е мишена\". Той все пак отбеляза, че към момента няма конкретен сигнал за тревога. Кастанер посочи и киберзаплахата с възможни нападения в интернет мрежите.", "date": "2019.08.20", "title": "Мобилизират повече от 13 200 полицаи и жандармеристи за срещата на Г-7 в Биариц"}
{"url": "https://www.faktor.bg/bg/articles/dvoyka-padna-ot-hotelski-balkon-pri-buren-seks", "text": "30-годишен британец и 28-годишната му канадска приятелка са постъпили в болницата във френския град Ница миналата събота, след като са паднали от балкона на хотела, в който са били отседнали. По информация на френските власти двамата паднали от височина от близо 4 м, докато правили секс. От болницата в Ница обясниха пред медии, че мъжът е с опасност за живота, докато половинката му се е отървала само с леки наранявания, тъй като при падането им тя по всяка вероятност се е стоварила върху него, което олекотило удара. От двамата са били взети кръвни проби, за да се установи дали по време на любовната игра са били употребили алкохол или наркотици, съобщи испанският ежедневник ''El Confidencial''.", "date": "2019.08.20", "title": "Двойка падна от хотелски балкон по време на бурен секс"}
{"url": "https://www.faktor.bg/bg/articles/polovin-balgariya-obicha-chalgata-tazi-na-mutrite", "text": "Донякъде изненадваща се оказа новината, че близо половината (48%) от българите продължават да харесват чалгата. Тя сякаш беше позатихнала, а популярните ѝ доскоро клубове са в упадък. Но работата е там, че попфолкът (казано по-вежливо) не е просто музикално явление - в България той функционира като идентификационен маркер за групова принадлежност. Вторичното социално послание на характерните ритми отдавна е изместило „чистото удоволствие” от слушането им, доколкото въобще е възможно такова. Сама по себе си чалгата е жанров хибрид от балкански „музикални диалекти”, доминиран и споен от фолклорното наследство на Османската империя. Поражданите от нея емоции оголват нагонното начало в човешката мотивация и водят до културна дезинтеграция и трапезна разпуснатост. Ритмически постигнатото състояние се конкретизира от текстовете на песните, като в основата на тяхната драматургия обикновено стои сделка, разиграна като флирт между „навита” жена и платежоспособен мъж. Преминала в клиповете, тази драматургия порнографизира образа на чалга-изпълнителките, което може да заблуди непросветеното око, че на екрана текат промоции за платен секс. Изследването на „Тренд”, от което научихме, че половин България харесва чалгата, показа и друго: че критиката, която традиционно идва от културните среди, очевидно е дала обратен ефект. Защото чалгата е съпротива именно срещу претенцията някой друг да решава какво да харесва и какво да не харесва масовият човек. Освен това прекаленият морализъм спрямо един „лек жанр” му стоварва вини, които се оглеждат в него, но не произтичат от него. Впрочем, най-напред чалгата беше не виновник, а герой. Тя влезе в демокрацията като „бунтар\", което се дължеше на генеалогичната ѝ връзка със сръбската кафанска музика, забранена в България по време на соца. Опитите да стигнеш да нея по полулегален начин бяха бягство от изпълнената с идеологически нонсенси официална култура. Съдържанието на песните можеше да се чете като задочна реплика към утопията на светлото бъдеще в името на радостите в настоящето. Дори ниският вкус добиваше висока естетическа стойност заради схематизма на онова, което се представяше за висок вкус. В началния си период чалгата беше един вид политически ъндърграунд, за който важно беше не толкова какво включва, а че не се харесва на властта, че я дразни. Такива бяха и корените на любопитството към първия му тукашен представител - тъй наречения Хисарски поп, чиито записи на касети също се продаваха полулегално. Сриването на чалгата е дело на мутрите. Те я превърнаха от балкански вариант на американската масова култура (с култа ѝ към масовия човек и неговите желания) в офанзива срещу европейските ценности, в „българския Брекзит”, както находчиво я определи Юлиан Попов. Мутрите извлякоха от чалгата групов лайфстайл, който заедно с тях напусна ъндърграунда и се наложи като престижен. Това стана със съучастието на цялото общество - или поне на 48% от него. И вече не ставаше дума просто за чалга (свирня от турски), а за „чалгизация” (по формулата: чалга+мутри=чалгизация). Мутри е жаргонно наименование на параикономическия елит на прехода, състоящ се само от мъже. Този елит имаше своите особености в натрупването и изразходването на капиталите. Натрупването ставаше с физическа сила, кражби и рекет, през охранителни и застрахователни дружества или чрез приватизационни сделки, не без връзка с партийните структури и тайните служби на бившия режим и на новата политическа класа. Приоритет в изразходването на капиталите пък беше бързото им харчене за атрибути на битовия лукс и сетивните наслади, с култ към секса, автомобилите и опиатите. Именно харченето създаде лайфстайла на мутрите и превърна чалгата в техен химн. А тя от своя страна се разви така, че максимално да отговаря на очакванията им. Възпява белите им мерцедеси, ролексите им, далаверите им, пиянския им разгул, мачисткия им деспотизъм, силиконовите прелести на любовниците им... Портретира ги „от натура”: „Бързо караме колите си, бързо сменяме жените си, бързо правиме игрите си, ей, това сме ний!”. Важното е всичко да става бързо, защото не е ясно дали утре ще можеш да продължиш да харчиш - или някой от себеподобните ще те е „поръчал”, както стана с повечето сенчести босове. Въпреки че чалгата е реверанс към музикалните традиции на „поробителя”, тя обслужва и провинциализма на параикономическия елит на прехода, който трябва да мине за патриотизъм. На чалгата се гледа като на нещо близко и свое, което има потенциала да се противопостави на чуждите образци със световна слава. И досега основен аргумент в защита на чалгата е: да не би Лейди Гага и Мадона да са по-добри от звездите на „Планет”? Чалгата в резултат от чалгизацията на обществото се превърна в маркер за принадлежност към една социална прослойка, далеч по-широка от тази на мутрите. А и те вече не са това, което бяха. Откъснали са си опашките. Или поне са си изтънили вратовете. Тази прослойка поддържа или се стреми към техния лайфстайл, за нея далаверата, ксенофобията, шуробаджанащината, боят на жените и децата, преследването на „джендъри” и „соросоиди” не само е приемливо, но е и повод за гордост - „Много си як, братó!”. Тя е стожерът на социално-политическото статукво в страната, а изследването на „Тренд”, макар и индиректно, показва, че засега то е непроменимо. И без конкретни данни може да се предположи, че любителите на чалгата са равномерно разпределени в електоратите на двете големи партии - ГЕРБ и БСП. Онзи, който може да ги привлече изцяло към себе си, е Слави Трифонов. Ако успее да се превърне в политик. Но това е малко вероятно, защото изпълнителите на чалга си остават изпълнители. Поръчителите са други.", "date": "2019.08.20", "title": "Половин България обича чалгата..., чалгата на мутрите"}
{"url": "https://www.faktor.bg/bg/articles/severna-evropa-iska-da-stane-nay-ustoychiviya-region-v-sveta-do-2030-g", "text": "Да превърнат до 2030 г. най-северната част на Европа в най-устойчивия регион в света - тази цел си поставиха министър-председателите на страните в Северния съюз - Исландия, Норвегия, Дания, Швеция и Финландия. Официален гост на лятната им конференция в Рейкявик бе германският канцлер Ангела Меркел. Исландия има водеща роля в политиката за устойчиво развитие. Борбата с глобалното затопляне е приоритет на управляващите Зелени в Рейкявик. „Климатът е пряко свързан с правата на човека, благоденствието ни и социалната справедливост“, заяви премиерът Катрин Якобсдотир. Топенето на ледовете в Северния ледовит океан отваря възможности за нови транспортни пътища, заяви канцлерът Ангела Меркел. Експерти предупреждават, че това може да доведе до растящи амбиции на отдалечени държави в Арктика. Освен промените в климата, лидерите на северните държави обсъдиха трансатлантическите отношения и състоянието на демокрацията в Европейския съюз. Германският канцлер провежда през последните седмици интензивни срещи с лидерите на по-малките страни в ЕС. Според наблюдатели причината е, че германо-френският мотор не работи. А за бъдещите ключови решения за реформи в евросъюза трябва да се търси по-широк компромис, както и подкрепа от регионални обединения, каквито са Вишеградската четворка и Северният съюз.", "date": "2019.08.20", "title": "Северна Европа иска да стане най-устойчивият регион в света до 2030 г."}
{"url": "https://www.faktor.bg/bg/articles/novini/balgariya/biser-petkov-nad-55-mln-lv-sa-predvideni-za-novi-sotsialni-uslugi-za-detsa-i-semeystva", "text": "Над 55 млн. лв. са предвидени за предоставянето на нови социални услуги за деца и семейства. Средствата са по Оперативна програма „Развитие на човешките ресурси“ (ОПРЧР) 2014-2020 г. чрез процедура „Продължаваща подкрепа за деинституционализация на децата и младежите – ЕТАП 2 – предоставянето на социални и интегрирани здравно-социални услуги за деца и семейства“. Това съобщи министърът на труда и социалната политика Бисер Петков днес в Благоевград, съобщават от пресцентъра на МТСП. Там той откри три нови социални услуги за подкрепа в общността и в семейна среда – Център за обществена подкрепа, Дневен център за подкрепа на деца с увреждания и техните семейства и Дневен център за подкрепа на деца с тежки множествени увреждания и техните семейства. Центровете са изградени по проект „Социална инфраструктура за услуги за деца“ от община Благоевград по процедура „Подкрепа за деинституционализация на грижите за деца“. Министерството на труда и социалната политика (МТСП) чрез ОПРЧР ще финансира предоставянето на социалните услуги. \"Политиките в областта на социалното включване, подкрепата за децата и семействата и социалните услуги са сред основните приоритети на МТСП. Очакваме община Благоевград, която е сред първениците по реализация на проекти, да кандидаства по втория етап на процедурата за продължаваща подкрепа на деинституционаизацията на деца и младежи\", каза министър Петков. Той допълни, че средствата по нея предвиждат обезпечаването на социалните услуги чрез подбор, наемане на персонал, заплащане, закупуване на транспортни средства и др. По думите на министър Петков изграждането на новите социални услуги е видимият израз на осъществявания процес по деинституционализация на децата и младежите. Той напомни, че до края на 2020 г. този процес ще бъде финализиран. Чрез него се преминава към предоставянето на услуги в общността и към услуги от резидентен тип, където децата и техните родители ще получават необходимата им подкрепа, близка до семейната среда и качествена грижа.", "date": "2019.08.20", "title": "Бисер Петков: Предвидени са над 55 млн. лв. за нови социални услуги за деца и семейства"}
{"url": "https://www.faktor.bg/bg/articles/veche-izbirame-sami-mestata-si-vav-vlaka", "text": "От вторник БДЖ и \"Информационно обслужване\" започват внедряването в реална среда на резервации в билетоиздаващата система. Това съобщиха от държавната железница, цитирани от \"Дарик нюз\".    Чрез резервациите, клиентите ще имат възможност сами да избират запазено място във вагона, на което ще бъдат настанени по време на своето пътуване. Досега имаше опция да бъдат резервирани места, но не можеше да се избират кои точно да са те.   За нормалното функциониране на системата е много важно да бъде приложена в реална среда, като са взети мерки за своевременно отстраняване на евентуално възникнали неточности в конкретни ситуации.   По време на внедряването, в основните билетни каси и жп бюрата за предварителна продажба на билети, поетапно ще бъдат монтирани и двуекранни дисплеи, които да визуализират местата във влака и по този начин да улеснят избора на клиентите.", "date": "2019.08.20", "title": "Вече избираме сами местата си във влака"}
{"url": "https://www.faktor.bg/bg/articles/bremenna-v-osmiya-mesets-skochi-ot-zhilishten-blok-i-pochina-na-myasto", "text": "33-годишна бременна жена е починала, след като е скочила от жилищна сграда в Бургас. Това каза за \"Фокус\" Цветелина Рандева от ОДМВР-Бургас. Преди около час в първо Районно управление на МВР-Бургас е получено съобщение за инцидент, в частен дом на ул. \"Граф Игнатиев\", при който от втория жилищен етаж е скочила 33-годишна бременна в осмия месец жена.  Своевременно на местопроизшествието се отзовали екип на спешна медицинска помощ и полицейски служители.  Констатирано е, че минути по-рано жената е била заедно с майка си и приятеля си. Те останали на улицата, а тя влязла е дома си, след което по неустановени към момента причини скочила във вътрешния двор на къщата. Вследствие на получените наранявания 33-годишната жена починала. По случая е образувано досъдебно производство.", "date": "2019.08.20", "title": "След среща с майка си и приятеля си бременна в осмия месец скочи от жилищна сграда"}
{"url": "https://www.faktor.bg/bg/articles/eksperti-preduprezhdavat-za-nova-ikonomicheska-kriza", "text": "Експерти предупреждават за нова икономическа криза, която може да застигне и България. Икономиката ни усеща първите ефекти от забавянето на световната икономика – свиването на износа, на производството и на инвестициите. Страната ни запазва икономическия си растеж от около три процента и половина на годишна база. Продължават да растат заетостта, заплатите и потреблението, но данните на статистиката от последните  месеци не са така оптимистични. \"Пренасянето вече започна. В България имаме свиване на индустриалното производство, имаме свиване на износа, дали това ще даде начало на рецесии в България или просто на забавяне на растежа, сега е рано да се каже\", каза Лъчезар Богданов от Института за пазарна икономика пред БНР. \"При всички случаи България е в по-добро състояние, отколкото беше през 2008 година, когато стартира глобалната финансова криза, но това не означава, че няма да има много бързи и непосредствени ефекти, ако се стигне до по-сериозно забавяне на икономиките на водещите европейски страни\". А това вече се наблюдава предимно в търговията и в производството. Забавянето на китайската икономика, износът и търговските войни в глобален план също дават основание на експертите да предупреждават за очаквана рецесия или даже криза.", "date": "2019.08.20", "title": "Лъчезар Богданов предупреди за риск от нова криза заради \"забавянето на световната икономика\""}
{"url": "https://www.faktor.bg/bg/articles/platiha-120-000-za-flanelka-na-obama", "text": "Баскетболна фланелка с номер 23, принадлежала на бившия президент на САЩ Барак Обама, когато е бил 18-годишен, беше продадена на търг за 120 хиляди долара, предаде БТА. Наддаването беше организирано от тръжната къща „Херитидж окшънс“. Първоначалната оценка на продажната цена на лота беше около 100 хиляди долара, посочва АФП. Двадесет и три е култово число в спорта. С този номер са играли баскетболистът Майкъл Джордан и футболистът Дейвид Бекъм. Барак Обама, известен сред съучениците си като Бари, се състезавал с въпросната фланелка в хавайското средно училище Пунаху в Хонолулу. Спортният екип трябвало да бъде върнат след края на сезона 1978/1979 година, но съотборникът на Обама, Питър Нобъл, го помолил да му я подари като сувенир. Самият Нобъл също я носил по време на няколко състезания заради щастливия номер. Сега новият ѝ собственик я изложи на търг, от който спечели добри пари.", "date": "2019.08.20", "title": "Платиха $120 000 за фланелка на Обама"}
{"url": "https://www.faktor.bg/bg/articles/kubrat-pulev-taysan-fyuri-si-pravi-piar-na-moy-grab", "text": "Най-добрият български боксьор Кубрат Пулев отговори достойно на нападките на бившия световен шампион в тежка категория Тайсън Фюри. Британецът обвини българина, че не желае да се бие с него. Пулев аргументирано обясни, че ситуацията е точно обратната. Според българина Фюри го използва за да си прави пиар, нещо което не е чуждо на нрава на британеца. \"Фюри използва мен и някои други боксьори, за които знае, че в момента не са на разположение поради различни причини, само за да може да си прави пиар. Преди няколко години той отказа да се бие с мен и то не защото беше ангажиран, както аз съм сега. Той беше на разположение, но просто се уплаши!\", каза Кубрат. \"Първата ми цел е да стана световен шампион. А не да се бия само с произволни неизвестни противници, каквото прави Тайсън Фюри! Спечелването на тези колани в момента е основният ми приоритет. Ще дойде редът на Фюри и когато това стане, ще го направя също толкова безсилен, колкото братовчед му, който също много говореше\", сподели твърде уверено българинът.", "date": "2019.08.20", "title": "Кубрат Пулев: Тайсън Фюри си прави пиар на мой гръб!"}
{"url": "https://www.faktor.bg/bg/articles/layf-stayl/klyuki/donald-tramp-stana-dyado-za-deseti-pat", "text": "Президентът на САЩ Доналд Тръмп стана дядо за десети път, след като неговият син Ерик обяви снощи, че жена му е родила момиченце, предаде Франс прес. \"Лара Тръмп и аз се радваме да посрещнем на този свят Каролина Дороти Тръмп. Вече те обичаме!\", написа в Туитър Ерик, който е вторият от тримата синове на президента на САЩ. Бебето е десетото внуче на 73-годишния Доналд Тръмп, който е баща на пет деца от три различни жени. Първите му две деца - синът Доналд младши и дъщерята Иванка - имат съответно пет и три деца, а Ерик и съпругата му Лара вече имат един син. 36-годишната бивша журналистка Лара Тръмп е активна в защитата на животните и управлява със съпруга си Фондацията \"Ерик Тръмп\", която финансира детски болници. Тя редовно участва в телевизионни предавания, където защитава политиката на свекъра си.", "date": "2019.08.20", "title": "Доналд Тръмп стана дядо за десети път"}
{"url": "https://www.faktor.bg/bg/articles/danail-kirilov-i-vezhdi-rashidov-iskat-obsht-evropeyski-standart-za-borba-s-falshivite-novini-i-proizvedeniya-na-izkustvoto", "text": "Правосъдният министър Данаил Кирилов и председателят на парламентарната Комисия по културата и медиите Вежди Рашидов обсъдиха задълбочаването на сътрудничеството между законодателната и изпълнителната власт в борбата с нелегалния трафик на културни ценности, с фалшифицирането на произведения на изкуството и на артефакти и с “фалшивите новини“. За работната среща съобщиха от Министерство на правосъдието. Вежди Рашидов запозна министъра с резултатите от срещите си в Бундестага в Берлин и в Камарата на депутатите в Рим. „Засилването на сътрудничеството между европейските страни в борбата с трафика на ценности, фалшификатите и фалшивите новини е много важно, защото този проблем засяга сигурността на всяка страна. Европейският опит дава добра основа за нови законодателни инициативи, за изработването на които трябва се направят работни групи. Свидетел съм, че Европа все повече се тревожи и от проблема с фалшивите новини, затова тази тема ще става все по-актуална за всички страни членки“, изтъкна по време на разговора Рашидов. Двамата обсъдиха и необходимостта от привличането на още по-широк кръг от експерти в борбата с нелегалния трафик на културни ценности и с фалшифицирането на произведения на изкуството. Министър Кирилов и Вежди Рашидов се обединиха около идеята, че е необходимо изграждането на единен европейски стандарт за борба с трите явления, който да намери отражение в националното ни законодателство. За обсъждането на бъдещите законови промени ще бъде привлечен широк експертен състав, включващ представители на МВР, прокуратурата и Министерство на правосъдието.", "date": "2019.08.20", "title": "Данаил Кирилов и Вежди Рашидов борят фалшивите новини и произведения на изкуството"}
{"url": "https://www.faktor.bg/bg/articles/ikonomika/biznes/huawei-pompi-muskuli-vadi-konkurent-na-google-maps", "text": "След като стана ясно, че Huawei ще пусне собствена операционна система започват да стават ясни и част от приложенията, които ще идват с нея. Вместо Google Maps, Harmony OS ще идва с Map Kit. От китайската компания смятат да предоставят своя \"кит\" на създателите на приложения, които да го кустомизират по техен вкус и избор.  \"Map Kit е софтуерен пакет, който се разработва заедно с руската компания Yandex и американския сайт Booking Holdings. Пакетът няма да е достъпен директно за крайните производители, а ще е насочен към разработчиците. Така би се постигнало по-голямо разнообразие и функционалност\", споделят от Huawei. Картите ще обхващат 150 държави и ще са достъпни и 40 езика. За да предлага по-добро позициониране и следене на трафика в реално време ще се използва информация от базовите станции на телекомите, които използват оборудването на Huawei. Map Kit дори ще може да разпознава кога автомобилът сменя лентата на движение и ще се поддържа добавена реалност. По този начин софтуерният пакет има потенциалът да изпревари  Google Maps, отговаряйки по-добре на новите нужди на потребителите.", "date": "2019.08.20", "title": "Huawei помпи мускули - вади конкурент на Google Maps"}
{"url": "https://www.faktor.bg/bg/articles/darvodobivat-v-chepelare-e-blokiran-zaradi-ognishte-na-chuma", "text": "Шест горски кооперации и дружества в община Чепеларе спират работа и дърводобив през следващите месеци заради обявената инфектирана зона за случай на африканска чума при глиган край с. Забърдо, съобщиха от Националното сдружение на собствениците на недържавни гори \"Горовладелец\" в Чепеларе. Поради забраната за достъп до териториите в инфектираната зона, кооперациите блокират около една трета от планирания си годишен дърводобив. От сдружение \"Горовладелец\" ще настояват пред Областната епизоотична комисия в Смолян за разрешение да се извози от временен склад отсечената досега през лятото дървесина, останала в пределите на забранената за достъп територия. Наложените мерки в териториите около огнището на АЧС блокират работата на горовладелските кооперации в землищата на чепеларските села Забърдо и Зорница, и отчасти в Богутево и Михалково, обясняват от сдружението. Със заповед на РДГ бе ограничен достъпът до обявената инфектирана зона за лица, които не са ангажирани с мерките за ликвидиране на заразата и контрол. Забраната засяга и дърводобива в тези територии. Кризисната ситуация за горовладелските кооперации ще се отрази и на дървопреработващите фирми в района, и на местното население, което все още не се е запасило с дърва за огрев, коментира Янко Карамитев, председател на сдружение \"Горовладелец\". Организацията ще представи искане пред Областната епизоотична комисия да се прецени къде може да се разрешат като неотложни дейности извършването на санитарни и принудителни сечи. Забраната за достъп до тези гори се въвежда за най-благоприятния за сечи и дърводобив период от годината, когато кооперациите са планирали сериозна част от работата си, обясняват от сдружение \"Горовладелец\".", "date": "2019.08.20", "title": "Дърводобивът в Чепеларе е блокиран заради огнище на чума"}
{"url": "https://www.faktor.bg/bg/articles/vnasyame-domati-i-krastavitsi-ot-turtsiya-i-gartsiya-iznasyame-za-rumaniya-i-ungariya", "text": "Турция и Гърция са водещи импортни дестинации за доставка на домати и краставици у нас през първото полугодие, съобщи за БТА Дафинка Грозданова - държавен експерт в Министерството на земеделието, храните и горите. По думите й двата зеленчука се внасят също от Албания и Северна Македония. Родното производство на домати пък е намерило пазар в Румъния и Унгария. Български краставици се изнасят в Германия и Чехия. Освен наши, ядем също доста френски и германски картофи. Част от родната продукция пък заминава за Румъния и Гърция. Зелевите култури се покриват като внос от Северна Македония и Албания, наше зеле се търгува в Румъния и Сърбия, посочи експертът. Като цяло вносът на плодове и зеленчуци превишава износа за периода от януари до юни. Вносните домати и пипер са осем пъти повече от количествата, които изнасяме, краставиците - три пъти, чесънът и корнишоните - 4 пъти, главестото зеле - почти 5 пъти, картофите - 10 пъти, дините - 3 пъти и т.н., по данни на земеделското министерство. Единствено при малините износът чувствително превишава вноса. Според официалната статистика от април тази година идващите от чужбина ябълки са 56 процента, ягодите - 59 процента, доматите - 66 процента, картофите - 53 процента. През 2019 г. ядем предимно македонски и полски ябълки, гръцки и турски череши, гръцки и албански ягоди. Румъния е основна експортна дестинация за същите плодове, български ябълки се продават и в Гърция, череши - в Германия, ягоди - в Беларус. Най-търсените плодове от потребителите у нас са череши, сливи, ябълки, праскови и кайсии, каза още Грозданова. По думите й заради появили се късни пролетни слани и мразове през последните няколко години са пострадали кайсии, праскови, нектарини и зарзали, поради което в продукцията им се наблюдава спад. По данни от първото полугодие цената на едро на ябълките е намаляла с 26 на сто спрямо 2018 г., на черешите с 8 на сто, оранжерийните краставици са по-евтини със седем процента, оранжерийните домати са поскъпнали с шест на сто. Най-голямо е увеличението на цената на картофите - със 100 процента и в края на май са се търгували по 1,30 лв./кг на едро, при 0,65 лв./кг през миналата година. Работи се активно по създаване на регистър за идентификация на търговците на плодове и зеленчуци, съобщи Грозданова. Всеки регистриран търговец ще има идентификационен номер, в който ще бъде заложена съответната кодификация. Тези, които не присъстват в базата данни, няма да могат да търгуват свободно с плодове и зеленчуци. На същите няма да им се издават, или заверяват при внос сертификати за съответствие на качеството, ще бъдат санкционирани. От земеделското министерство смятат, че по този начин търговците на плодове и зеленчуци ще излязат \"на светло\" и ще бъдат обект на стриктен контрол. По-чести срещи с търговските вериги, обсъждане на възможностите за нарастване дела на търговията с български продукти, както и на промоцията на такива продукти, е другата визия, набелязана от ведомството. Добър опит има една от веригите, която обучава земеделски стопани на изискванията по отношение на това какви продукти и с какво качество би искала да зарежда своите витрини. По този начин е гарантирано изкупуването на цялото количество произведена продукция от земеделските стопани и то на добри цени, разказа Грозданова. Обмисля се също връщане и обратно начисляване на ставките за ДДС на сектор \"Плодове и зеленчуци\", посочи държавният експерт. По думите й така може да се постигне ефективна превенция и борба с данъчните измами. С цел засилване на родното производство се предвижда изготвяне на експертна стратегия за сектор \"Плодове и зеленчуци\", допълни Грозданова.", "date": "2019.08.20", "title": "Внасяме домати и краставици от Турция и Гърция, изнасяме за Румъния и Унгария"}
{"url": "https://www.faktor.bg/bg/articles/geymarstvoto-visokata-na-novata-zavisimost", "text": "Рекордните 33,5 милиона долара чакат кой ще ги грабне, но професионални играчи на електронни спортове като тези, които се състезават в The International в Шанхай тази седмица, плащат физическа цена с влошаващи се зрение, храносмилателни проблеми и увреждане на китката и ръцете. Отначало Евгений \"Blizzy\" Ри изглежда озадачен от тази констатация: \"Невъзможно е. Как можеш да получиш наранявания, когато играеш игри?\" След това 24-годишният играч от Киргизстан разкрива, че лекар го призовал да се оттегли за шест месеца, за да даде на отслабващото си зрение необходимата почивка. Ри играе за Natus Vincere или NAVI, а тази седмица се състезава в The International, световно първенство, за което се казва, че има най-големия награден фонд в историята на eSports. NAVI и още 17 отбора ще играят мултиплейър бойната игра Dota 2 пред хиляди фенове на закрит стадион, докато още стотици хиляди ще гледат „битката“ онлайн. Ако NAVI триумфира в неделя, Ри и неговите съотборници ще станат мигновено милионери - но успехът си има цена. \"Преди не се притеснявах, но сега усещам, че очите ми са наистина ... не мога да виждам много добре\", казва Ри, който се упражнява до 12 часа на ден. \"Десет години играя на компютри, така че те са малко ... Просто имам лошо зрение.“ На Ри му е казано да носи очила, но той не ги намира за удобни и каза, че влошеното му зрение не пречи на представянето му, тъй като екранът е близо. Лекар препоръча прости упражнения за очи - да ги движи нагоре и надолу, наляво и надясно - но той признава, че не ги прави. \"Всъщност той също ми каза да не пускам компютъра в продължение на шест месеца, за да си върна зрението, но не го послушах. Трябва да играя.\" Не е изненада, че това се случва при геймърите, случва се поради повтарящи се движения на ръцете и китките и се характеризира с изтръпване, парене и изтръпване на палеца, показалеца, средния и безименния пръст. При тежки случаи се налага операция. Някои геймъри разказват за толкова тежки наранявания на китката, че трябвало да се откажат, както и за проблеми с долната част на гърба, свързани със седене твърде дълго, ден след ден. \"Преди играех и имах някои проблеми с ръката и китката, така че сега тренирам вместо да играя, защото не мога да поема напрежението\", каза Куртис \"Aui_2000\" Линг от отбора Newbee. Друга опасност от eSports, бързоразвиващ се, но малко разбираем спорт, е умствената цена, особено с променящите живота суми пари на масата. С толкова млади играчи - повечето са на около 20 години, но има и 17-годишен в The International - някои се борят в хиперконкурентната среда. \"Просто понякога усещам, че тялото ми е толкова възпалено“, каза Райън „Raging Potato“ Джей Куи от екипа Minesci, който въпреки това казва, че визията му все още е „20/20“. \"Повечето препятствия в този вид среда е манталитетът\", каза филипинецът и добави, че Minesci има \"съветник по психика\", който помага за подсилването на играчите. Докато парите за победителите в електронните спортове растат, в други отношения геймингът изостава много от много други професионални спортове. Треньорът на Newbee Лин каза, че в електронните спортове едва сега започват да се оценява нуждата от физиотерапевти и друг персонал, специализиран към физическото и психическото благополучие, въпреки че повечето екипи нямат такъв персонал. Цената е основната причина. Роман Дворянкин, генерален мениджър на Virtus.pro, сподели, че много геймъри имат оскъдна оценка за това колко е важно да се хранят добре, да спортуват и да седят правилно, когато играят. \"Всички професионални отбори се опитват да обучат играчите да си правят почивки, да правят някои упражнения, да се разтягат правилно\", каза той. \"Нещата сега се променят, но това, с което се сблъскваме, е, че имаме играч и осъзнаваме, че храносмилателната му система просто не работи правилно и той има стомашни проблеми\", добави Дворянкин. \"Правим го, но може да бъде трудно да променим ежедневните си навици.\" (Източник: Канал 3)", "date": "2019.08.20", "title": "Геймърството - новата зависимост"}
{"url": "https://www.faktor.bg/bg/articles/donald-tusk-otgovori-na-boris-dzhonsan", "text": "Председателят на Европейския съвет Доналд Туск заяви днес, че изпратеното до него писмо от британския премиер Борис Джонсън не включва никакви \"реалистични алтернативи\" на спорния предпазен механизъм за ирландската граница, предаде Ройтерс. \"Предпазният механизъм е гаранция срещу появата на физическа граница на остров Ирландия, докато не бъде намерена подходяща алтернатива\", написа Туск в Туитър. Постът му бе в отговор на изпратеното вчера до него писмо от Джонсън, в което се предлага ЕС да се съгласи механизмът да отпадне. \"Тези, които са против предпазния механизъм и не предлагат реалистични алтернативи, всъщност подкрепят връщането на границата. Дори и да не го признават\", добави председателят на Европейския съвет. Говорителка на Европейската комисия заяви, че предпазният механизъм е единственото средство, посочено и от Лондон, и от съюза, чрез което да бъде избегнато връщането на граничните проверки на остров Ирландия след Брекзит. \"Писмото не предлага оперативно от юридическа гледна точка решение, чрез което да не допуснем връщането на физическата граница на о-в Ирландия\", каза на пресконференция Наташа Берто. \"Нашата позиция по въпроса за предпазния механизъм е добре известна. Той е единственото посочено досега и от двете страни средство за изпълнението на това задължение\", добави тя на пресконференция. Джонсън иска да бъде сложен край на така наречения предпазен механизъм, който предвижда Великобритания да остане тясно свързана с европейския митнически съюз, ако двете страни не са в състояние да договорят други начини, чрез които да бъде предотвратено връщането на граничните проверки на хората и стоките, движещи се между Северна Ирландия и Република Ирландия, отбелязва АП. След едночасов телефонен разговор с Джонсън вчера ирландският премиер Лио Варадкар заяви, че споразумението за Брекзит няма да бъде предоговаряно. \"Финландският премиер Анти Рине също каза пред британския си колега, че ЕС няма да предоговаря договора\", съобщи днес говорител на Рине. \"Премиерът Рине повтори, че Споразумението за излизането не подлежи на промяна\", каза говорителят пред Ройтерс. Той добави, че разговорът се е състоял вчера. Финландия е ротационен председател на ЕС, а британският премиер предприе нов опит да убеди съюза да преразгледа договора за излизането.", "date": "2019.08.20", "title": "Доналд Туск отговори на Борис Джонсън: Не предлагате реалистични алтернативи"}
{"url": "https://www.faktor.bg/bg/articles/kremal-gotvi-mashtabni-voenni-ucheni-sas", "text": "Близo 130 хиляди вoeнни щe взeмaт учacтиe в cтрaтeгичecкитe кoмaнднo-щaбни учeния \"Цeнтър-2019\", кoитo ce oргaнизирaт oт Миниcтeрcтвoтo нa oтбрaнaтa нa Руcия oт 16 дo 21 ceптeмври. Нoвинaтa cъoбщи ТACC c пoзoвaвaнe нa прeccлужбaтa нa вeдoмcтвoтo. Cъoбщaвa ce, чe вoeннитe щe учacтвaт в учeниятa в ceдeм държaви, включитeлнo Китaй, Пaкиcтaн, Индия, Кaзaхcтaн, Тaджикиcтaн, Узбeкиcтaн и Киргизcтaн. Oтбeлязвa ce, чe ocнoвнaтa чacт oт мaнeвритe щe ce прoвeждaт нa трeнирoвъчнитe плoщaдки нa Aдaнaк, Тoцки, Дoнгуз, Чeбaркульcки, Aлeйcки и Юргинcки. Cъщo тaкa дeйcтвиятa нa вoйcкитe щe бъдaт нa пoлигoнитe нa вoeннoвъздушнитe cили и cилитe зa прoтивoвъздушнa oтбрaнa в Aшулук, Caфaкулeвo.", "date": "2019.08.20", "title": "Кремъл готви мащабни военни учения в партньорство със 7 азиатски държави"}
{"url": "https://www.faktor.bg/bg/articles/podpisan-e-memorandum-za-razbiratelstvo-mezhdu-mrrb-i-ministerstvoto-na-mestnoto-samoupravlenie-na-severna-makedoniya", "text": "Министърът на регионалното развитие и благоустройство Петя Аврамова и министърът на местното самоуправление на Република Северна Македония Горан Милевски подписаха в Скопие Меморандум за разбирателство между двете министерства. Това съобщиха от пресцентъра на Министерството на регионалното развитие и благоустройството. \"Документът е показателен за отличното дългосрочно и ползотворно сътрудничество между нашите две държави и министерства. България и Република Северна Македония поддържат активни контакти във всички области от взаимен интерес, което е важно условие за развитие, просперитет и стабилност в Югоизточна Европа\", каза министър Аврамова. Меморандумът ще разшири възможностите за партньорство и обмяна на опит в регионалната политика, местното самоуправление, трансграничното сътрудничество, подобряване на свързаността и изграждане на стратегическа инфраструктура. Двете страни се ангажират да осъществяват срещи по въпросите от взаимен интерес. Ще се организират също обучения, семинари, експертни работни групи и ще се извършва регулярен обмен на информация. За целта се създава съвместна работна група. Преди церемонията двете делегации се срещнаха с премиера на Република Северна Македония Зоран Заев. По време на срещата беше подчертана ангажираността на двете страни за реализацията на проектите, които ще подобрят свързаността в региона с фокус върху Коридор №8, както и трансграничното сътрудничество със средства от фондовете на Европейския съюз. Премиерът на Република Северна Македония Зоран Заев благодари за голямата подкрепа, която Република България оказва по пътя на страната за членство в НАТО и Европейския съюз. След подписването на Договора за приятелство, добросъседство и сътрудничество между двете държави през 2017 г. беше активизиран беше политическият диалог и беше даден импулс за развитие на секторното сътрудничество. „Очевидно Европа оценява високо усилията ни, защото на нашите две страни се дава възможност да председателстват през предстоящата година Берлинския процес за Западните Балкани. Това може само да ни мотивира да работим усърдно по всички теми от взаимен интерес“, каза министър Аврамова. Тя отбеляза и напредъка по програмата за трансгранично сътрудничество с Република Северна Македония. Вече са приключили 48 проекта на обща стойност над 10 милиона евро. В изпълнение са нови 17 договора за 5 млн. лв. в областта на опазването на околната среда, изменението на климата, подобряване проходимостта на реките, защита на местното население от наводнения и пожари, защита на културното наследство, развитието на туризма и др. Регионалният министър подчерта, че от особена важност е ускоряването на трансевропейския коридор номер 8, който е най-късата връзка между Адриатика и Черно море. До момента България е направила немалко за реализацията му чрез изграждането на автомагистрала „Тракия“, в процес на строителство е и „Струма\". Сега пред нас стои предизвикателството за търсене на възможности за реализация на скоростния път Дупница-Кюстендил-Гюешево. „Нашето желание е двете столици - София и Скопие, да бъдат свързани с хубава магистрала, както и с бърза железница. Работи се и по отношение на изграждането на нов ГКПП „Клепало“, който ще подобри икономическите връзки“, отбеляза Аврамова. През 2018 г. със средства на Агенция „Пътна инфраструктура“ бе извършен превантивен ремонт на приблизително 20 км от третокласния път Струмяни – Раздол – граница Република Северна Македония. За останалите 8,8 км се търси финансова възможност за проектиране и строителство. Министърът отбеляза, че през следващите години страната ни ще разполага с повече средства за пътна инфраструктура, защото в процес на изграждане е електронна система за събиране на пътни такси за преминаване по републиканската мрежа. Към 13 август водачи с регистрационни номера от Република Северна Македония са купили 85 000 електронни винетки на обща стойност над 2 млн. лв., което нарежда страната на пето място по продажби на чуждестранни водачи, като най-бързият и удобен начин за плащане на електронните винетки е през интернет. Преди тях са Румъния, Турция, Германия и Гърция. Очакваме отношенията ни да получат много по-мащабно развитие, съответстващо на близостта на нашите държави, каза министър Аврамова в заключение.", "date": "2019.08.20", "title": "Подписахме важен меморандум със Северна Македония"}
{"url": "https://www.faktor.bg/bg/articles/borisov-naznachi-mariyana-nikolova-za-shef-na-saveta-po-kibersigurnost", "text": "Със заповед на министър-председателя Бойко Борисов вицепремиерът по икономическата и демографската политика Марияна Николова е определена за председател на Съвета по киберсигурността. Това съобщиха от правителствената информационна служба. Съветът по киберсигурността бе създаден на основание чл. 9, ал. 2 от Закона за киберсигурност като консултативен и координиращ орган към Министерския съвет по въпросите на киберсигурността. Законът за киберсигурност, с който бе регламентирано създаването на Съвета, е приет от 44-то Народно събрание на 31 октомври 2018 г.", "date": "2019.08.20", "title": "Борисов назначи Марияна Николова за шеф на Съвета по киберсигурност"}
{"url": "https://www.faktor.bg/bg/articles/luidzhi-di-mayo-namekna-za-kraya-na-upravlyavashtata-koalitsiya", "text": "Луиджи ди Майо, лидерът на движението \"Пет звезди\", намекна за края на управляващата коалиция в Италия, след като благодари на премиера на страната Джузепе Конте, съобщи Ройтерс. \"Каквото и да се случи исках да Ви кажа, че бе чест да работим заедно в това правителство\", сподели ди Майо, който e вицепремиер в настоящия кабинет. Конте ще говори пред парламента по-късно днес, след като движение \"Пет звезди\" и крайнодясната \"Лига\" обявиха, че ще внесе искане за вот на недоверие на администрацията. Все още не е насрочено гласуването в парламента и има много несигурност за това как ще приключи сагата. Очаква се Конте да си подаде оставката днес, след което президентът Серджио Матарела ще стартира формални преговори с партиите, за да провери дали е възможно да се сформира нова коалиция. При неуспех ще разпусне парламента. Лидерът на \"Лига\" - Матео Салвини, настоява аз предсрочни избори, три години и половина по-рано от следващите по график. Той е уверен, че растящата му популярност в социологическите проучвания ще го изстреля нагоре и че \"Пет звезди\" ще изпадне в опозиция.  Ди Майо обяви, че депутатите от партията му ще подкрепят Конте - професор по право, който няма политически пристрастия. \"Всеки един от нас знае, че ние сме на правилната страна на историята\", сподели вицепремиерът във Facebook. \"Лигата\" ще трябва да отговаря за погрешното си решение да събори всичко, да предизвика политическа криза по средата на август...само за да спечели изборите\", допълни той. Политически източници съобщиха на Ройтерс в понеделник, че опозиционната \"Демократическа партия\" е водила \"добри\" първоначални преговори с \"Пет звезди\" относно възможността да сформират нова коалиция.", "date": "2019.08.20", "title": "Луиджи ди Майо намекна за края на управляващата коалиция"}
{"url": "https://www.faktor.bg/bg/articles/tsik-shte-razyasnyava-kampaniyata-za-mestnite-izbori-s-video-klipove", "text": "Централната комисия възложи обществена поръчка с предмет: „Изготвяне на аудио и аудио-визуални произведения (клипове) и други материали за провеждане на разяснителна кампания от Централната избирателна комисия за произвеждане на изборите за общински съветници и за кметове на 27 октомври 2019 година. Отговорни за поръчката са главните юрисконсулти на ЦИК. Решението подлежи на обжалване пред Върховния административен съд чрез Централната избирателна комисия в тридневен срок от обявяването му.", "date": "2019.08.20", "title": "ЦИК ще разяснява кампанията за местните избори с видео клипове"}
{"url": "https://www.faktor.bg/bg/articles/zhena-pochina-56-sa-v-bolnitsa-ot-infektirano-svinsko-meso-v-ispaniya", "text": "Жена на 90 години е починала днес, 56 души са приети в болница, а десетки други са засегнати от най-голямото досега огнище на листериоза в Испания, предаде Би Би Си. Обявена е тревога за цялата страна заради листерията (бактерията зад инфекцията), която най-вероятно е засегнала болните от пакетирано свинско месо от фирма в Севиля, съобщи здравната министърка Мария Луиса Карседо, предава БНР. „Следим ситуацията, наредили сме цялата стока на фирмата, произведена от май досега, да бъде спряна от продажба“, допълни тя. Мнозинството от 114 случая са в Андалусия, Южна Испания, но потенциални има и на други места в страната – от Мадрид до Тенерифе.", "date": "2019.08.20", "title": "Жена почина, 56 са в болница от инфектирано свинско месо в Испания"}
{"url": "https://www.faktor.bg/bg/articles/italianskiyat-premier-dzhuzepe-konte-podade-ostavka", "text": "Министър-председателят на Италия Джузепе Конте обяви, че работата на неговото правителство приключва и той ще подаде оставка. Това той съобщи пред Сената в реч, излъчена на живо по Rai News 24, предаде ''Фокус''. ,,Скъпи приятели от Движението \"Пет звезди\" (една от двете управляващи партии), това е краят на работата на нашето правителство. В края на тази среща официално ще предам писмото за оставка на президента Серджио Матарела'', заяви Конте. Правителствената криза възникна, след като на 8 август вицепремиерът, вътрешен министър и лидер на една от двете управляващи партии -\"Лига\", Матео Салвини обяви, че парламентарното мнозинство, съставено след изборите през март 2018 г., вече не функционира, и призова за нови избори. По време на летните ваканции обаче дискусията за ситуацията и речта на премиера беше отложена.", "date": "2019.08.20", "title": "Италианският премиер Джузепе Конте обяви, че подава оставка"}
{"url": "https://www.faktor.bg/bg/articles/ispaniya-izprashta-voenen-korab-zaradi-pobesneli-migranti", "text": "Испанското правителство съобщи, че изпраща свой военен кораб до италианския остров Лампедуза, за да ескортира хуманитарния кораб на испанската НПО \"Оупън армс\" до Испания, предават Ройтерс и БТА. Мигрантите са на плавателния съд от 19 дни. \"Корабът \"Дързост\" ще потегли днес в 17 ч. и ще пътува три дни до Лампедуза, където ще ескортира кораба на \"Оупън армс\" до пристанището на Палма де Майорка\", се казва в изявление на социалистическото правителство. По-рано капитанът на кораба на \"Оупън армс\" съобщи на италианските власти, че 17-членният му екипаж повече не може да контролира положението на борда, където все по-изнервени и беснеят, като се бият помежду си и с екипажа. Днес още десет от мигрантите се опитаха да достигнат остров Лампедуза с плуване.", "date": "2019.08.20", "title": "Испания изпраща военен кораб заради побеснели мигранти"}
{"url": "https://www.faktor.bg/bg/articles/rumen-radev-1-15", "text": "България и Йордания имат отлично партньорство и ще задълбочат двустранното си сътрудничество в сферата на сигурността, борбата с радикализацията и тероризма. Това беше общата позиция на президента Румен Радев и министъра на външните работи на Хашемитското кралство Йордания Айман Ал-Сафади, които разговаряха днес на „Дондуков“ 2, съобщиха от президентската институция. „България високо цени усилията на Йордания за поддържане на мира и стабилността в Близкия Изток, което е от изключително значение за държавите от съседните региони и за Европейския съюз”, посочи президентът Румен Радев. Държавният глава подчерта ефективността и добрите резултати от инициативата на йорданския крал Абдула II бин ал-Хусейн т.нар. Процес Акаба, за противодействие на тероризма, екстремистките идеологии и радикализацията, която е особено важна за региона на Балканите. България и Йордания ще продължат и двустранния обмен на информация и опит в превенцията на радикализацията. Борисов: България високо оценява инициативите на краля на Йордания за борба с тероризма „Сред чуждестранните терористични бойци в Близкия Изток няма нито един българин“, подчерта на срещата външният министър на Йордания и отбеляза ролята на толерантното българско общество в това отношение. „България има дълбоки исторически традиции в религиозната и етническа толерантност и може да бъде пример“, посочи от своя страна президентът Румен Радев.", "date": "2019.08.20", "title": "Румен Радев: Ценим високо усилията на Йордания за поддържане на мира в Близкия Изток"}
{"url": "https://www.faktor.bg/bg/articles/komandosi-ot-spetsialnite-sili-za-prav-pat-skachaha-ot-vertoleti-uh-60-black-hawk", "text": "Военнослужещи от 68-ма бригада Специални сили за първи път изпълниха парашутни скокове от вертолети UH-60 „Black Hawk” в района на летище Чешнегирово от около 400 м височина с парашут с кръгъл купол. Това съобщиха от пресцентъра на Министерството на отбраната.  Парашутните скокове са в рамките на съвместната българо-американска подготовка между формированията от Силите за специални операции на Българската армия и армейската авиация от Сухопътните войски на САЩ в Европа.  Тя се провежда в периода 19 до 25 август и в нея участват до 250 военнослужещи от 68-ма бригада Специални сили с необходимата екипировка и оборудване и до 30 военнослужещи с до 5 вертолета UH-60 „Black Hawk“ от армейската авиация на Сухопътните войски на САЩ в Европа.", "date": "2019.08.20", "title": "Командоси от Специалните сили за пръв път скачаха от вертолети UH-60 „Black Hawk”"}
{"url": "https://www.faktor.bg/bg/articles/antimonopolnata-komisiya-ne-vidya-problemi-v-targa-za-novite-lichni-karti", "text": "Комисията за защита на конкуренцията (КЗК) не видя проблеми в обжалването на обществената поръчка за нова електронна система за лични документи с биометрични данни и остави търга да продължи, съобщава \"Капитал\". Решението е потвърдено от Върховния административен съд (ВАС). До жалбата се стигна, след като в началото на юли МВР допусна до подаване на оферти двама от четиримата кандидати. В средата на същия месец един от отхвърлените кандидати – обединението \"Дермалог Ани БГ консорциум\", се оплака в КЗК, че МВР е нарушило Закона за обществени поръчки. В документацията за участие не са били заложени ограничения във времето, на които възложителят може да се позове за събиране на информацията за достъп до класифицирана информация, и в протоколите не е уточнено кога комисията по процедурата е инициирала тази проверка, за да е ясно, че срокът е изтекъл. КЗК отчита още, че спирането на процедурата би оказало негативно въздействие както върху възложителя, така и върху обществото, тъй като МВР трябва да издаде нови документи в най-бърз срок предвид увеличения прием на заявления от граждани в периода 2019-2020 г. Повече за мотивите на антимонополната комисия да пусне търга за новите лични карти четете", "date": "2019.08.20", "title": "Комисията за защита на конкуренцията не видя проблеми в търга за новите лични карти"}
{"url": "https://www.faktor.bg/bg/articles/golyam-pozhar-v-ozdravitelen-tsentar-v-pavel-banya-sas-stotitsi-turisti-patsienti-i-trudnopodvizhni-hora", "text": "Пожар е избухнал преди минути в ресторант в Павел Баня, предава БГНЕС. В оздравителния комплекс има настанени стотици туристи, пациенти и трудноподвижни хора.   В момента няколко противопожарни екипа са на мястото и се борят с пламъците. Не е ясно дали ще се наложи евакуация.", "date": "2019.08.20", "title": "Огромен пожар в оздравителен център в Павел баня със стотици туристи, пациенти и трудноподвижни хора"}
{"url": "https://www.faktor.bg/bg/articles/patishtata-v-dva-regiona-na-balgariya-sa-sred-pette-nay-smartonosni-v-es", "text": "Пътищата в две области в България попаднаха сред петте най-смъртоносни в Европейския съюз. По данни на европейската статистическа агенция Евростат през 2016 г. в Северозападна България на 1 млн. жители са станали 153 катастрофи с фатален край. Така регионът се нарежда на първо място по този показател. На пето място в негативната класация попада Северен централен район, където произшествията със загинали са 132 на 1 млн. души население. Между двата региона се нареждат области в Португалия, Белгия и Гърция. България е на първо място в ЕС и по катастрофи с жертви, в които участват само автомобили. Те са общо 64 на 1 млн. души население. Статистиката за 2016 г. показва, че подобен тип произшествия са три пъти повече спрямо средното ниво за Европейския съюз. Интересни са данните на Евростат за инцидентите с мотоциклетисти. Според тях в България не е имала нито една катастрофа с мотоциклетист, която да е завършила със смъртен случай.", "date": "2019.08.20", "title": "Пътищата в два региона на България са сред петте най-смъртоносни в ЕС"}
{"url": "https://www.faktor.bg/bg/articles/obshtestvo/zakon-i-red/prokurorkata-katitsa-yaneva-ne-izpitvam-vina-zaradi-aferata-reket", "text": "Шефката на Специалната прокуратура в Северна Македония Катица Янева не изпитва вина по повод на аферата \"Рекет\". Това заяви самата тя, която днес бе на петчасов разпит в прокуратурата в тази връзка. На журналистически въпрос очаква ли разследването да бъде разширено и срещу нея, тя каза, че на този въпрос трябва да отговори прокурорката, която води случая. Тя каза и че не знае има ли замесен политик, предаде агенция МИА. Запитана дали се чува нейният глас на записа, на който казва на Йордан Камчев, че \"всичко ще бъде наред\", Янева отговори, че засега не може и не бива да казва нищо, защото се води следствие. \"Надявам се да има процес, ще се виждаме още\", добави тя. На въпросите знае ли къде са парите от \"Рекет\" и дали Камчев все още е заподозрян, Янева отговори положително. За иззетите телефони тя каза, че те се намират в прокуратурата за анализ, а на въпроса форматирани ли са, заяви, че е бил форматиран третият телефон, който бил изгубен. Тя не отговори защо е предложила спогодба по делата \"Империя\" и \"Пощенска банка\" и освобождавнане на обвинените. Неин адвокат е Стеван Павлевски, който е един от обвинените по делото \"Империя\", съобщи МИА.", "date": "2019.08.20", "title": "Прокурорката Катица Янева: Не изпитвам вина заради аферата \"Рекет\""}
{"url": "https://www.faktor.bg/bg/articles/tarsyat-se-1000-uchiteli-v-sofiya-plovdiv-i-varna", "text": "Около 1000 са обявените свободни работни места за учители преди началото на новата учебна година в трите най-големи града на страната – София, Пловдив и Варна, съобщава БНР. Свободните работни места за учители в София към момента са над 600, обясни пред \"Хоризонт\" началникът на регионалното управление по образованието Ваня Кастрева: \"Например на 19 август са обявени 50 работни места в системата. Най-голям дефицит има на начални учители, след тях се нареждат детските учители, следват учителите по чужди езици, след тях са учители по български език и литература, по математика, по информационни технологии\". В Пловдив свободните работни места за учители са близо 300, а във Варна – над 110. Незаети педагогически позиции са обявени на интернет страниците и на останалите регионални управления по образованието в страната. Натовареността на учителите с административни задължения и агресията сред децата са част от причините за отлива на педагози, коментира пред Радио Кърджали Румяна Профирова – председател на Регионалната синдикална организация \"Подкрепа\": \"Натоварени са учителите с много бумащина. Децата са изключително агресивни. Децата не са мотивирани да учат, трудно се работи\", допълни Профирова.", "date": "2019.08.20", "title": "Търсят се 1000 учители в София, Пловдив и Варна"}
{"url": "https://www.faktor.bg/bg/articles/obshtestvo/ulitsata/poreden-intsident-na-grafa-zhena-postrada-ot-perkite-saprugat-y-gi-izvadi-s-krik", "text": "Пореден инцидент с пострадал човек стана на новоремонтираната улица \"Граф Игнатиев\" в София. Жена е ранена, след като се спънала в един от трамвайните ограничители, печално известни сред столичани като \"перки на акула\". Инцидентът е станал днес следобед. Жената е транспортирана в болница с охлузвания по челюстта, съобщи Би Ти Ви. В знак на протест съпругът й премести част от бетонните блокчета върху трамвайните релси, заради което на мястото дойде полиция. \"Жена ми беше цялата в кръв. Взех един крик и преместих перките. Хвърлих ги на трамвайната линия с цел да предизвикам гражданско неподчинение. Някой да обърне внимание. Всеки ден някой пада и се пребива тук\", заяви Александър Рогачев. \"Защо не сме се сетили по-рано... така със сигурност ще им се наложи да ги сменят\", коментира във Фейсбук мъж, станал свидетел на събитията.", "date": "2019.08.20", "title": "Пореден инцидент на \"Графа\" - жена пострада от \"перките\", съпругът й ги извади с крик"}
{"url": "https://www.faktor.bg/bg/articles/orban-dori-kogato-kontinenta-e-bil-razedinen-nie-znaehme-che-vinagi-e-imalo-edna-evropa", "text": "Унгарският премиер Виктор Орбан заяви, че дори във времената, когато континентът е бил разделен, „ние знаехме, че винаги е имало една Европа“. Изявлението си той направи по време на икуменическа служба по повод 30-тата годишнина от Паневропейския пикник, ключово събитие при падането на комунизма през 1989 година, пише електронното издание Hungary Today, цитирано от \"Фокус\". „Ние вярвахме в това (обединението на Европа) и то се случи. Обедини се отново заради нашата вяра“, заяви унгарският лидер на службата, проведена в западния град Сопрон, където присъстваха германският канцлер Ангела Меркел, външният министър на Унгария Петер Сиярто и други висши ръководители. Орбан обяви, че „ако продължим да вярваме в това“, единството на Изтока и Запада ще бъде запазено, а Европа ще остане проспериращ дом за европейците. Сопрон има „специално място в сърцата на унгарците“, тъй като градът е останал в Унгария чрез референдум, когато страната губи големи територии след Първата световна война. Хората от Сопрон, „и нашите източногермански приятели“, пробиха оградата, отделяща Унгария от свободния свят преди тридесет години, каза Орбан. Унгария винаги е подкрепяла обединението на Германия като стъпало за двете страни към НАТО и ЕС, увери унгарският лидер. Министър-председателят припомни, че 20 август е Денят на Светия крал Стефан (Ищван), първият крал на Унгария, който въвежда унгарците в християнството, получава корона от Рим и взема жена от Бавария, което определя страната оттогава насам. Орбан посочи, че присъствието на Меркел е голяма чест и отбеляза, че унгарците уважават силно канцлера, която оглавява най-голямата и най-силната европейска страна от 14 години. Освен това тя е работила за осигуряване на сътрудничество между европейските нации и обединението на Европа, каза той. Тъй като Европа се състои от свободни и независими нации, европейското единство „никога не е завършено“: трябва да се пресъздава отново и отново, обясни унгарският лидер. В Унгария „ние сваляме шапки пред трудолюбивите и успешни жени“, добави Орбан, като пожела на Меркел още успехи и уважение за нейната държава и европа. По време на службата, в своята проповед епископ Петер Ердьо заяви, че падането на Желязната завеса и Берлинската стена е довело ера, в която европейските народи могат да се срещнат свободно, независимо от идеологическите различия. Това също е донесло по-голяма свобода на религията и възможност за хората да се опознаят по-добре, добави той. Проведен на 19 август 1989 г. на австрийско-унгарската граница близо до Сопрон, Паневропейският пикник е демонстрация на мирно съвместно съществуване между Австрия и Унгария. Граничният преход беше отворен за три часа, което позволи на близо 1000 източногерманци да избягат на Запад. Пикникът беше едно от събитията, допринесли за отварянето на границите и обединението на Германия.", "date": "2019.08.20", "title": "Орбан: Дори когато континентът е бил разединен, ние знаехме, че винаги е имало една Европа"}
{"url": "https://www.faktor.bg/bg/articles/samolet-na-er-frans-katsna-avariyno-v-lyuksemburg", "text": "Извънредна ситуация със самолет на „Ер Франс“, съобщава „Спутник нюз“. „Еърбъс А319“ на френската авиокомпания е поискал аварийно кацане в Люксембург заради „извънредни обстоятелства“. Машината е излетяла тази сутрин от московското летище „Шереметиево“ за парижкото „Шарл де Гол“, където трябвало да кацне след близо 4-часов полет. Екипажът подал сигнал за извънредната ситуация над района на Люксембург и е направил заход към летището в града, показват данните от информационния портал „Флайт радар“. Според „Ер Франс“ самолетът е кацнал безпроблемно в Люксембург и след като бъде извършена цялостна техническа проверка ще му бъде разрешено да продължи полета си към Париж. Подробности за извънредната ситуация на борда не бяха дадени, съобщава Канал 3.", "date": "2019.08.20", "title": "Извънредна ситуация със самолет на \"Ер Франс\", излетял от \"Шереметиево\""}
{"url": "https://www.faktor.bg/bg/articles/turtsiya-predupredi-damask-vav-vtornik-da-ne-si-igrae-s-oganya", "text": "Турция предупреди Дамаск във вторник „да не си играе с огъня“, ден след като турски военен конвой бе ударен от правителствената армия в северозападната сирийска провинция Идлиб, предава AFP, цитирана от \"Фокус\". „Режимът не трябва да си играе с огъня... Както сме казвали по-рано, ще направим всичко необходимо, за да обезпечим сигурността на нашите войници и наблюдателни пунктове“, предупреди министърът на външните работи на Турция Мевлют Чавушоглу пред журналистите в Анкара.", "date": "2019.08.20", "title": "Турция предупреди Дамаск „да не си играе с огъня“"}
{"url": "https://www.faktor.bg/bg/articles/amerikanskata-flota-shte-postroi-10-boyni-korabi-roboti", "text": "Американската флота ще построи 10 бойни кораби роботи в следващите 5 години, пише вестник Сън. Свръхмодерните машини ще струват по 200 милиона долара всеки и ще служат като разузнавателни кораби на основния флот. Корабите роботи ще носят радари, сонари, но и въоръжение, като зенитни и крилати ракети. Те ще са способни както на управляеми мисии, което означава дистанционно управление от хора, така и на изцяло автоматични действия. Корабите ще са дълги между 70 и 100 метра, с водоизместимост около 2000 тона. На борда им ще има ограничено пространство за малък екипаж при нужда. Първоначалният план е корабите роботи да не бъдат въоръжени, но да са способни да носят оръжие.", "date": "2019.08.20", "title": "Американската флота строи бойни кораби-роботи"}
{"url": "https://www.faktor.bg/bg/articles/ruskiya-testva-nay-noviya-si-razuznavatelen-dron", "text": "Най-новият руски разузнавателен дрон „Алтиус-У“ с маса 6 тона е извършил първия си полет. Това се казва в разпространено във вторник съобщение от Министерството на отбраната на РФ, предават ТАСС и \"Фокус\".  „Полетът продължи 32 минути на височина 800 метра в изцяло автоматичен режим на едно от изпитателните летища. Всички системи на комплекса са работили в изправен режим“, се отбелязва в съобщението.  РИА Новости отбелязва, че „Алтиус-У“ е окончателният облик на безпилотния летателен апарат (БПЛА). Системата може да изпълнява целия спектър от разузнавателни задачи с използване на оптически, радиотехнически и радиолокационни средства и да лети повече от един ден.  Особеността на апарата е в това, че той може да бъде управляван чрез спътников канал, а това прави радиуса на използването му практически неограничен.  „Алтиус“ бе представен като експериментален модел на форума „Армия-2015“.", "date": "2019.08.20", "title": "Руския тества най-новия си разузнавателен дрон"}
{"url": "https://www.faktor.bg/bg/articles/rumen-petkov-1-5", "text": "„Удовлетворени сме от заявката на 13 участника в реализацията на проекта АЕЦ „Белене“. Това заяви на пресконференция председателят на ПП АБВ Румен Петков.  “Това е много силно потвърждение на анализа, който АБВ направи в годините и с който аргументирахме необходимостта от незабавно реализиране на „Белене“. Участието на 13 кандидати, в това число стратегически инвеститори, ключови компании със световна значимост с декларации за продуктово инвестиране, воля да се ангажират като миноритарни участници и декларации за закупуване на ток са доказателство, че ПП АБВ е права да се стартира изграждането на 100% държавна централа. Представителите на Китай и Русия, които участваха в преговорния процес, винаги са посещавали Сърбия и Северна Македония с готовност предварително да договорят изкупуване на електроенергия.  За нас е непонятно защо България не го прави, а го прави стратегически инвеститор”, коментира председателят на ПП АБВ.  Румен Петков определи реализирането на енергийния проект като много сериозен знак към българския бит и икономика. „Ние даваме възможност на българския бизнес в дългосрочен план да купува енергия на стабилна предсказуема цена. Изграждането на АЕЦ „Белене“ ще даде тласък на Централна и Северна България”, каза още Петков. Председателят на ПП АБВ изрази убеждение също, че решението е закъсняло, независимо, че е значимо и решително. Той подчерта необходимостта от това да бъде преодоляно забавянето и допуснатите зависимости против националния и обществен интерес. Петков е категоричен, че не бива да бъде забравян корена на грешките – 2008 година проектът беше спрян от Сергей Станишев, в последствие, замразен от Бойко Борисов, днес налице е възможност за голяма крачка, която да отговори на обществените потребности – крачка, която да даде друг тласък на развитието на България и друго отношение на инвеститорите към страната ни.  Зам.-председателят на партията Любомира Ганчева посочи, че реализацията на ядрената централа дава други гаранции за екологичната сигурност на България. „Това е важен проект и за енергийната, и за националната сигурност”, добави тя.", "date": "2019.08.20", "title": "Румен Петков доволен: АБВ се оказа права - че трябва незабавно да се реализира АЕЦ \"Белене\""}
{"url": "https://www.faktor.bg/bg/articles/novini/balgariya/nad-1200-pozhara-v-stranata-za-sedmitsa", "text": "Над 1200 пожара са възникнали за последната седмица. Това съобщи главен комисар Николай Николов, директор на Главна дирекция „Пожарна безопасност и защита на населението”, съобщава БТА.  За същия период са проведени 10 000 спасителни акции, при които са спасени над 400 души. Главен комисар Николай Николов заяви, че пожарът в сметището на Свищов все още тлее, но пламъците в с. Шишманци, Хасково, Болярово и до Дупница са вече погасени. Назначена е експертиза от следовател. Пожарът до Монтана е обхванал около 4000 декара, но е локализиран. \"Основните причини за тези пожари са високите температури и човешкият фактор. Има случаи, при които се пали огън в условията на силен вятър, което в голяма грешка\", уточни главен комисар Николов.", "date": "2019.08.20", "title": "Над 1200 пожара в страната за седмица"}
{"url": "https://www.faktor.bg/bg/articles/boris-dzhonsan-s-karvavo-pismo-do-donald-tusk-za-brekzit-i-severna-irlandiya", "text": "Премиерът на Великобритания Борис Джонсън написа дълго писмо до председателя на Европейския съвет Доналд Туск на тема Брекзит. Писмото беше публикувано в редица медии, като Ройтерс го препечатва изцяло. В писмото Борис Джонсън очертава три причини, поради които най-спорния елемент в споразумението за условията на раздяла между Великобритания и Европейския съюз трябва да отпадне. Трите причини са извън конкретната политическа реалност, че предпазния механизъм за границата между Ирландия и Северна Ирландия беше отхвърлен в три поредни гласувания от парламента в Лондон, казва писмото.   Първата причина за отпадането на предпазния механизъм е, че той е \"антидемократичен и несъвместим със суверенността на Обединеното кралство като държава\", пише Джонсън. В обясненията към тази точка премиерът казва, че предпазният механизъм вкарва, потенциално завинаги, Обединеното кралство в международен договор, който обвързва страната с участие в митнически съюз и законодателството на единния пазар на ЕС. Механизмът не дава никаква възможност на Великобритания едностранно да напусне този международен договор, нито възможност на жителите на Северна Ирландия да имат глас за законите, с които ще трябва да се съобразяват. Втората причина, поради която предпазния механизъм трябва да отпадне, според Борис Джонсън, е неговата несъвместимост с крайната цел на Великобритания за отношенията й с Европейския съюз. Джонсън обяснява, че Великобритания иска, след като напусне ЕС, сама да пише законите за опазване на околната среда, качеството на продуктите и стандартите на трудовия пазар и те може да са различни от тези на Общността. \"Това е смисъла на нашето напускане и даването на възможност да се случи е в основата на бъдещето на нашата демокрация.\", се казва в писмото. Предпазният механизъм не позволява това да се случи, като налага на Северна Ирландия правилата на единния пазар, което или ще принуди Великобритания да направи същото, или ще отдалечи Северна Ирландия от останалата част на Обединеното кралство. Третата причина за нуждата предпазния механизъм да отпадне, според Борис Джонсън е, че е станало ясно, че той заплашва да отслаби Споразумението от Разпети петък, с което беше постигнат мира в Северна Ирландия. Според британския премиер, механизма нарушава деликатния баланс, постигнат с историческия компромис, като премахва контрола на северноирландците над икономическия живот в региона и го дава на външна сила като Европейския съюз. Като извод от всичко това, Борис Джонсън казва, че и двете страни трябва да се съгласят, че предпазния механизъм за границата между Ирландия и Северна Ирландия, трябва да отпадне от споразумението за условията на раздяла между Великобритания и Европейския съюз.", "date": "2019.08.20", "title": "Борис Джонсън с \"кърваво писмо\" до Доналд Туск за Брекзит и Северна Ирландия"}
{"url": "https://www.faktor.bg/bg/articles/politolog-s-prognoza-za-izborite", "text": "\"И на предстоящите местни избори ще наблюдаваме висока степен на комуникационен непрофесионализъм от страна на политиците, съмнявам се, че някой от тях е прочел учебник по политическа комуникация или политически маркетинг\". Това коментира пред БНР политологът Иво Инджов във връзка с предстоящите местни избори. Според него в София, където е фокусирано вниманието на цяла България, очевидно има изчерпан модел на управление и той се нуждае от промяна. „Същият модел е и в Пловдив, Варна, Русе, Велико Търново. Но как да се стигне до промяна политиците нямат особена представа. Те казват „ето сега градоначалниците на ГЕРБ вече са се изхабили, направили са грешни ходове, трябва да ги сменим с алтернативна личност, която да е по-популярна“. Но дали тя е готова да се справи с големите предизвикателства в управлението на града? Дълбоко се съмнявам“, посочи политологът. Според него в едни кметски избори е важно независимата кандидатура да е и професионалист – да познава проблемите на града, на хората и да е готов да ги решава в диалог с политическите сили. Тоест трябва да има ясни политически позиции и силна политическа воля, но ако не е професионалист, той ще стане изцяло зависим от своя екип. „Да не говорим, че изборите може да изстрелят във висините един кандидат, а общинският съвет да изглежда по съвсем различен начин и знаем, че до голяма степен решенията се вземат от членовете на общинския съвет“, коментира Инджов. „За съжаление аз съм сигурен, че партиите не са правили предварително профилиране на кандидатите, не са сегментирали електората, а чисто и просто вървят, особено опозицията, по лесния терен - да се издигне някой, който да е анти-ГЕРБ, но каква работа ще свърши, дълбоко се съмнявам, че е правен анализ на това“, каза още политологът. Инджов счита, че кандидатът, който трябва да се позиционира срещу ГЕРБ не само в София, но и във Варна, в Бургас, в Русе, във Велико Търново, в Стара Загора, не трябва да е заек, че да изскача от храстите, а да е резултат от много предварителни наблюдения, работа на терен и анализи от страна на политиците, а те не са го направили.", "date": "2019.08.20", "title": "Политолог : Моделът на местно управление е изчерпан, но политиците нямат идеи за промяна"}
{"url": "https://www.faktor.bg/bg/articles/erdogan-otlaga-poseshtenieto-si-v-sarbiya", "text": "Посещението на турския президент Реджеп Тайип Ердоган, планирано за 29 август, е отложено, предаде Танюг, позовавайки се на турското посолство в Белград. Ердоган няма да дойде в Сърбия през август или септември заради \"съгласуване на датите\", съобщи посолството. Първоначално бе съобщено, че по време на посещението Ердоган и сръбският президент Александър Вучич ще открият тържествено строителните работи на автомагистрала Белград-Сараево, които са възложени на турската компания Ташяпъ, предава БТА. Преди два дни Вучич потвърди, че Ердоган ще дойде на посещение в Сърбия, но не уточни датата.", "date": "2019.08.20", "title": "Ердоган отлага посещението си в Сърбия"}
{"url": "https://www.faktor.bg/bg/articles/dete-pochina-v-blagoevgradsko-maykata-e-privlechena-kato-obvinyaema", "text": "Дете е починало в село Падеш, майката е привлечена като обвиняема. Това съобщиха от ОДМВР – Благоевград.  В обособена стая за живеене, намираща се в бивш стопански двор в с. Падеш, Г.С. (на 18 г.) не е полагала достатъчно грижи за малолетното си дете, като по непредпазливост е причинила смъртта му, се съобщава в информацията на МВР. Все още няма подробности от какво е починало и защо майката е заподозряна за смъртта му.", "date": "2019.08.20", "title": "Дете почина в Благоевградско, майката е привлечена като обвиняема"}
{"url": "https://www.faktor.bg/bg/articles/petak-13/troyanski-kone-na-ruskiya-konsul-georgi-gergov-vav-falshiva-bitka-za-kmetskiya-stol-v-siniya-plovdiv", "text": "Кметските избори вече чукат на вратата на българския избирател, а вторият по големина град в страната, който е и културна столица на Европа за пореден път се очаква да бъде арена на подли договорки и задкулисни игри, но не в интерес на избирателите, а на корпоративни, лични и дори чужди на България интереси. Кои са официално обявените и номинирани мераклии да управляват Пловдив през следващите четири години: Той е бивш кмет на града, спечелил изборите от името на ВМРО, но  с подкрепата на ГЕРБ. По време на мандата си Атанасов изневери на партията на Бойко Борисов и започна открито да управлява Пловдив с БСП, представлявана в областта от Георги Гергов и „Кауза Пловдив” на Георги Титюков. Атанасов предаде и войводите на Красимир Каракачанов, които го издигнаха за кмет и учреди еднодневката ВМРО-НИЕ, заедно с бивш царски депутат. Сега Славчо Атанасов е народен представител от НФСБ, а вече е и официална номинация за градоначалник от партията на Валери Симеонов и ВМРО. В града обаче не е тайна, че войводите не го искат, обвинявайки го, че е разбил организацията им преди време. За напрежение между Атанасов и хората на  Каракачанов под тепетата говори и фактът, че местният им лидер Борислав Инчев демонстративно отсъства на пресконференцията, когато представяха кандидатурата му. Славчо има много кусури, но се знае, че не е корумпиран. Въпреки това пловдивската структура на ВМРО неофициално дава знак, че няма да работи за избирането му, а НФСБ няма силни позиции.  Независимо от негативните настроения сред войводите, Атанасов със сигурност има огромен шанс да стигне до втори тур, дори  да бъде победител. До сега на два пъти той събира подкрепа и се състезава на  втори тур с Иван Тотев. Евентуална победа на Атанасов през октомври  може да се окаже добър резервен вариант и за управляващите от ГЕРБ, защото кмет на втория по големина град в България ще бъде отново човек на коалицията, тоест, стабилността се запазва. Но проблемът с тази патриотична номинация остава за пловдивчани – те безспорно са наясно, че реално зад Атанасов стои и здравата му връзка с почетния консул на Русия и областен лидер на БСП Георги Гергов. Красноречив е фактът, че Атанасов, когато беше кмет на града не предприе никакви действия, за да върне на гражданите имотите в Стария град и Панаира, придобити чрез различни неизгодни за общината схеми от Гергов. Той вече е официалната кандидатура на ГЕРБ. Всъщност тази номинация е мечтата му от години, но все не успяваше да се пребори. Случаят със Зико обаче е доста интересен - това, че е посочен от най-голямата партия в страната, а той самият се хвали, че зад него стои  лично Борисов съвсем не го прави избираем и желан от членовете и структурите на ГЕРБ в Пловдив. Такива сигнали е показвала и предварителната социология за града под тепетата, незнайно защо обаче в ГЕРБ не са се съобразили с нея. Всъщност проблемите с бившия състезател по баскетбол с ГЕРБ са хронични. Още през 2008 година структурите на партията на Борисов в града отказват да работят с него, но проблемите са туширани и заглъхват. През 2015 година на местните избори Зико, който тогава е депутат от ГЕРБ, очакваше да бъде номиниран за кмет, но след като мераците му се оказаха неосъществими,  се обяви срещу партията си и кандидата й  Иван Тотев. Създаде свое движение, което получи подкрепата на Реформаторския блок и Радан Кънев, и така влезе в кметската надпревара. Тогава ГЕРБ спази партийния устав и изключи Здравко Димитров от парламентарната си група. Структурите още помнят изявлението на Менда Стоянова, която поиска да се събере и Изпълнителната комисия на партията, за да  разкарат  Зико и от редиците й. Въпреки големите амбиции тогава Димитров получи  Пловдивчани показаха, че не го желаят за кмет - той се класира едва на четвърто място, въпреки че имаше подкрепата на десните, които претендират, че са традиционно силни в Пловдив. Независимо от предателството към ГЕРБ, Борисов помилва еднолично Зико и го назначи за областен управител на Пловдив, а поста заема и до сега. От структурите на партията твърдят, че Зико през този период не е плащал членски внос, което значи, че автоматично се е самоизключил. Тази важна подробност обаче не се  превърна в препъни камък за амбициите му да управлява града.  Проблемът сега е в чисто морален аспект - преди три месеца премиерът Борисов обяви, че партията започва да слуша гласа на народа, но в Пловдив явно се разминават с този почин. Структурите не стоят твърдо зад Димитров, неодобрение на избирателите са показали и социологическите сондажи. Въпреки това той вече е избраникът на партията, а това създава усещането за планирана загуба. Проблемът е, че издигането му по волята на лидера съвсем не го прави победител. Съпартийците му гледат на него като на куц кон в това важно състезание. А съвсем не е тайна, че структурите в района са разединени и демотивирани, няма кой да поеме ролята на Цветанов за мобилизиране  и активиране на партийците и твърдото ядро от симпатизанти. Едва ли ще хванат дикиш пред избирателите твърденията на Зико, че освен ГЕРБ зад него ще бъде отново Радан Кънев и Демократична България. Но след като Димитров не е фаворит на структурите на ГЕРБ и симпатизантите им, на кого тогава е реално кандидат? Няма съмнение, че пловдивчани го възприемат и като поредния троянски кон на Георги Гергов. Двамата не крият близостта си от години, а освен това ги крепи и обща масонска клетва в ложата „Слънце Ориент”, командвана от руския консул.  Другият възможен сценарий е Зико да е кандидат на едрия бизнес в лицето на мощна алкохолна компания, но това съвсем не го прави неудобен за интересите и апетитите на Гергов. Здравко Димитров вече си е спечелил благословията и молитвите на владиката Николай, който му е личен приятел, но му трябва и чудо, а митрополитът до сега не е дал знак, че има и такива способности. На стартовата линия за кметската надпревара вече загрява и друг интересен претендент Билбордовете му вече са опънати на пловдивските кръстовища. Кариерата му започва като шеф на незаконното строителство на район „Централен” точно в периода когато  Георги Гергов получава имоти в Стария град от кмета на СДС Иван Чомаков. Политически пък кариерата му е свързана с младежкото СДС, на което е председател, но го напуска и прави  „Кауза Пловдив”. Въпреки, че е без нито един официален член, формацията успява вече трети мандат чрез задкулисни договорки и игри да заема управленски позиции, вкарвайки трима едни и същи съветници в местния парламент. Срещу гласовете им Титюков получава три пъти заместник-кметско място. Зад него и „Кауза Пловдив” не стоят никакви идеали и политически принципи, а близостта му с  Георги Гергов е безусловна. На предишните избори кампанията му бе направена от „Лафка”, като раздаваха безплатните му вестници за реклама в особено големи тиражи. Пловдивчани го определят като пробивен политически брокер. Два пъти се е пробвал директно за кмет на район „Централен” и един пъти за кмет на целия Пловдив, но хората категорично му показват червен картон. На кого тогава реално ще е  неофициален кандидат на тези избори г-н Титюков? Отговорът е предизвестен. В битката за кмет напира и небезизвестната  Тя е твърде интересна месна фигура, политически номад, преминала през  почти всички формации – НДСВ, ГЕРБ, България на гражданите, Нова република на Радан Кънев, а сега е председател на местната партия „Съюз за Пловдив”. На предишните избори не й стигнаха малко гласове, за да отиде на втори тур с настоящия кмет Иван Тотев. Въпреки това успя да изтъргува заместник кметове в три районни кметства на Пловдив. Каназирева е сочена като ясен корпоративен играч, а адвокатската кантора, с която е свързана, е обслужвала много сделки на Георги Гергов, казват запознати. По време на избори винаги играе опозиционно и с големи обещания към хората, но от 12 години неизменно участва в управлението на града с всеки нов кмет. За пловдивчани е истинска мистерия, как  формации като „Съюз за Пловдив” и „Кауза Пловдив”, без реални членове и явна финансова подкрепа демонстрират по време на избори харчене на огромен финансов ресурс, правейки дори кампании, по-скъпи и от тези на ГЕРБ. В червената мъгла са все още претендентите на БСП за тези кметски избори в Пловдив. Социалистите все още нямат категорична номинация,  но упорито се спрягат имената на  директор на Английската гимназия и три мандата общински съветник от БСП с личната протекция на Георги Гергов.  Другият вероятен играч е  Преди време  беше шеф на СДВР -Пловдив, но напусна поста по съмнителни обстоятелства. По-късно се оказа част от екипа на президента Румен Радев. Неофициалната мълва в града под тепетата беше, че е пробил на „Дондуков” 2 с протекциите на руския гражданин Гергов. Двамата са изключително близки, включително и по масонска линия. Узунов стана и министър в служебното правителство, назначено от Румен Радев. Сега името му е номинация на червени структури, контролирани от областния  лидер Георги Гергов. Други слухове пък го спрягат отново за служебен министър на МВР във второ правителство на Румен Радев, което уж гласял през есента. Единственото неизвестно в тази схема е дали Корнелия Нинова ще застане зад един от двамата фаворити на врага си Гергов, или ще предприеме изненадващ ход с нов играч.  С претенции за кмет на Пловдив вече официално е и  представящ се за регионален координатор на Съюз „Русофили-България”. Той се оказа водещата фигура, която се обяви за спасяването на паметника на съветския окупатор Альоша от посегателства и опити за събарянето му. Иванов ще играе ролята на притегателен център за русофилските и леви среди, а в тази ситуация няма как да не е в топли отношения с почетния руски консул Георги Гергов.  Интересен е и друг любопитен щрих от политическата му дейност - на предишните избори настоящият  русофил бе в листата на Здравко Димитров и Реформаторския блок за общински съветник. Сега явно е пуснат явно като мюре – да откъсва и разбива гласове на първия тур. Самият политически гуру на Пловдив  този път явно е решил да не играе директно за кметския стол. Той има твърде лош спомен от предишните избори. Тогава пловдивчани му дадоха едва около 5 хил. гласа и го оставиха снизходително на пета позиция в надпреварата. Сега почетният руски консул явно иска да избегне унижението и залага на опитомени свои троянски коне. С тях реално покрива почти целия политически спектър на града, показват поне заявените до сега мераклии. Така  естествено ще контролира не само бъдещия кмет, но и общинския съвет. Всъщност, независимо за коя партия ще дадат гласа си пловдивчани, вероятността бъдещият кмет да е троянец на Гергов е напълно реална. Остава да се види дали и Демократична Българи няма да попадне на мина и да се изкуши да заложи на личност от обкръжението на руския консул.  по който номинираните до сега партийци могат да бъдат разпознати като троянски кончета на руския консул? Нито един от изброените кандидати за кмет на Пловдив няма да има смелостта в предизборната си кампания или след това да постави проблема да бъдат върнати на общината от фирми на Георги Гергов придобити по ощетяващи пловдивчани схеми имоти за над 150 млн. лева. Всъщност точно такъв сигнал беше един от първите заведен в Комисията по корупция от депутата от ГЕРБ Спас Гърневски. Той е изпратил уличаващите материали и до главния прокурор, но до сега мълчанието на институциите е тотално. Гърневски, който е бивш син кмет на Пловдив, твърди, че това е грабежът на века. Тези кандидати няма да имат и смелостта да пресекат и бъдещи амбиции на Гергов за облагодетелстване. Извън партийните и корпоративни интереси пловдивчани са обречени да се сблъскат през есента с проблема, че не им се предлага ново лице реформатор, истински милеещ  за Пловдив, а ще трябва да избират по-малкото зло между стари и компромисни играчи. Преди да се превърне в истинска културна столица на Европа, Пловдив вече е столица на един свръх порочен модел на овладяване и управляване на власт, който е обида за гражданите на античния град. Той е цинична демонстрация от страна на партиите за подмяна на честния политически сблъсък на идеи, ценности и морал. Няма значение кой ще стане кмет, после всички ще са в играта за лапкане.", "date": "2019.08.20", "title": "Троянски коне на руския консул Георги Гергов във фалшива битка за кметския стол в „синия” Пловдив"}
{"url": "https://www.faktor.bg/bg/articles/evrostat-balgariya-e-na-parvo-myasto-v-es-po-dyal-na-smartni-sluchai-pri-katastrofi", "text": "Броят на смъртните случаи в пътнотранспортни произшествия в Европейския съюз през 2017 г. е около 25 000 или по 50 на 1 млн. жители, сочат публикувани днес данни на Евростат. Сред фаталните случаи най-голям е делът на пасажери и шофьори на леки коли (46%), следвани от пешеходци (21%), мотоциклетисти (15%), велосипедисти (8%) и други форми на транспорт. От страните членки България се нарежда на първо място по брой на жертвите на автомобилни катастрофи – 64 на 1 млн. жители (по данни от 2016 г.). Делът е почти шест пъти по-голям от страната с най-нисък – Малта (11 на 1 млн. жители, също за 2016 г.). Средният дял за ЕС е 23 фатални случая. Делът на смъртните случаи сред пешеходци е най-висок в Румъния (37 на 1 млн.), а най-нисък в Дания (3). Гърция има най-висок дял смъртни случаи, свързани с мотоциклетни катастрофи – 20 на 1 млн. през 2017 г. В България (2016 г.) и в Естония пък делът е нулев.", "date": "2019.08.20", "title": "Евростат: България е на първо място в ЕС по дял на смъртни случаи при катастрофи"}
{"url": "https://www.faktor.bg/bg/articles/fandakova-inspektira-stroezha-na-metrostantsiya-miziya", "text": "\"Започва поетапното отпушване на движението при ремонтите в „Овча купел“. В понеделник беше пуснато движението при \"Околовръстния път\". Това обяви кметът на София Йорданка Фандъкова, която инспектира строителството на бул. „Президент Линкълн“, преасфалтирането и изграждането на тротоари по ул. „Житница“ и изграждането на метростанция 15, предаде БГНЕС. „В кв. „Овча купел“ са най-големите инвестиции, които правим през последните години. Изграждаме 4 км с четири метростанции от метрото тук на стойност 100 млн. евро“, заяви Фандъкова и припомни, че в началото не е имало осигурено финансиране и тя е поела риска да осигури такова от общината, но в последствие са успели да защитят проект пред Европа и да получат средства по ОП „Транспорт“ и така съфинансирането е станало малко под 40 млн. Конструкцията на метростанцията е изградена, като в момента текат довършителни дейности и предстои полагането на релсите. Самата станция ще има пет изхода като е предвидено на три от станциите да бъдат изградени буферни паркинги с капацитет по 200-240 автомобила всеки. Успоредно със строителството на МС 15 тече и изграждането на МС 18 в „Горна баня“, където метрото ще прави връзка с влаковете за Перник. Наред със строителството на метростанциите тече и реконструкцията на три големи улици и булеварда в квартала. „Президент Линкълн“ е наново изграден, след изграждането на метротунела. Участъкът е почти готов и очаквам участъкът да бъде изцяло завършен преди 15 септември. След ремонта булевардът е изцяло нов, с нови тротоари и ново осветление. Заедно с него се изгражда и новата улица „Централна“ с пробив, която започна преди месец и очаквам в началото на следващата година да бъде готова. Очаквам и възстановяването на ул. „Монтевидео“, който е в последния участък след завършването на метростанцията“, обобщи кметът и добави, че в средата на следващата година очаква тези 4 км от метрото да бъдат напълно завършени. Изцяло се обновява и ул. „Житница“, която години наред беше в ужасно състояние. От едната й страна се изгражда и тротоар, какъвто досега нямаше. „Тя е почти готова и очаквам и да стане готова преди 15 септември. В този райони, само в последните години, над 10 км. основни улици и булеварди сме обновили и продължаваме работа. Довършихме две училища, предстои изграждането нова детска градина“, обяви Фандъкова. На въпрос защо транспортният тунел при „Красно село“ не работи, кметът отговори, че това ще се случи, когато приключи работата по ул. „Житница“. „Имаме огромни проблеми с отчуждаването. Остана една къща, на чиято собственичка предоставихме общинско жилище, но тя все още няма желание да излезе от къщата си“, обясни забавянето Фандъкова и добави, че винаги когато се стигне до отчуждаване се започват съдебни битки, които забавят изпълнението на проектите. Попитана дали причината не е заради сбъркан проект, кметът каза, че това е спекулация и общината се доверява на доказан екип от експерти, които изграждат метрото и пътната инфраструктура в града. „Тунелът като конструкция е готов от 5-6 м, но е необходимо да се изградят инженерните мрежи, канали, водопроводи, топлопроводи, електромрежи, които в момента се правят. Когато приключи и това отчуждаване тогава ще бъде доизграден профилът на ул. „Житница“ и ще бъде пуснато движението. Там имаше 13 имота за отчуждаване“, каза директорът на „Метрополитен“ инж. Стоян Братоев. Той поясни, че по регулационен план тунелът е широк 9 м и подчерта, че съществуващото застрояване не позволява той да бъде разширен.", "date": "2019.08.20", "title": "Фандъкова за строежа на метрото: Имаме огромни проблеми с отчуждаването на имоти"}
{"url": "https://www.faktor.bg/bg/articles/obshtestvo/zakon-i-red/mvr-tarsi-sadeystvieto-na-grazhdanite-za-sluchaya-v-negovan", "text": "МВР издирва жена на предполагаема възраст 45-55 години и мъж на възраст между 65 - 75 години във връзка с установяването на самоличността на откритите в събота вечерта две тела във водоем край Негован.  От полицията молят гражданите на област София, които имат информация за  липсващи от месец май съседи или близки, отговарящи на посочената възраст, да подадат сигнал по всяко време на денонощието на тел. 112 или в най-близкото поделение на МВР. Анонимността им е гарантирана.", "date": "2019.08.20", "title": "МВР търси съдействието на гражданите за случая в Негован"}
{"url": "https://www.faktor.bg/bg/articles/tramp-se-zakani-da-sadi-gugal-tarsachkata-manipulirala-izborite-v-polza-na-hilari-klintan", "text": "Американският президент Доналд Тръмп обяви, че Google е манипулирала хора да гласуват в полза на Хилари Клинтън на президентските избори през 2016 г. В Twitter Тръмп обяви, че има доклад, който  изчислява, че чрез действията си интернет гигантът е отклонил между 2,6 млн. и 16 млн. гласа за Клинтън. \"Това идва от поддръжник на Клинтън, не на Тръмп! Google трябва да бъде съдена. Моята победа е била още по-голяма отколкото мислехме!\", обяви Тръмп в профила в Twitter. Тръмп не конкретизира за кой доклад става дума. Малко преди неговата реакция американската телевизия Fox News съобщава за наличието на доклад, отбелязва TechCrunch. Въпросният доклад обаче се оказва, че не е нов, а е от 2017 г. Той е проверявал как интернет търсачките като цяло отразяват резултатите за кандидатите за президент по това време. Проучването не добива популярност, защото е с много малък обхват и има \"странна методология\", коментират експерти пред BusinessInsider. То е направено от психолога Робърт Епщайн в Сан Франциско, който дълго време е спорил с Google. Освен това е базирано само на 95 души в 25-дневен период преди изборите. Според резултатите, търсачките, включително Google, са показвали предимно резултати за Хилари Клинтън на първата страница и са в нейна полза. Докладът обаче не дава никаква информация за процеса на проверка на резултатите, използваните ключови думи, броя търсения и др. Не е упоменато дали е взето предвид, че алгоритимът на Google подбира резултатите и според предпочитанията на потребителя, местоположение и други фактори. През юли т.г. Епщайн е бил и на изслушване в правосъдната комисия на американския Сенат. Там той е обявил отново, че чрез действията си Google е отклонила гласовете на поне 2,6 млн. души в полза на Клинтън от Тръмп. Епщайн обаче посочва като горна граница 10,4 млн. гласа, докато Тръмп казва 16 млн. Според Епщайн е достатъчно просто Google да показва повече резултати на Клинтън, които да са класирани по-високо, за да разколебава гласоподавателите и да ги  насочва да гласуват за Хилари Клинтън. Google от своя страна пази подробностите за алгоритмите си в тайна. Те са смятани за един от най-важните активи на компанията. Тя не дава подробности за тях и за не позволи на злонамерени лица да се опитват да злоупотребяват с тях и търсачката като цяло. Това често носи критики на Google, че укрива важна информация и че може действително да решава еднолично кои и какви резултати да показва в търсачката си. Компанията винаги отрича, като казва, че ограничени са единствено закононарушаващи резултати и съдържание. По повод последните обвинения, Google отново запазва същата позиция. \"Твърденията на проучването са неточни и бяха оборени още през 2016 г. Както казахме тогава, никога не сме променяли резултатите в търсачката, за да манипулираме политически настроения. Нашата цел е винаги да даваме достъп на хората до информация с високо качество, която е относима към техните търсения, без значения на политическата гледна точка\".", "date": "2019.08.20", "title": "Тръмп се закани да съди Гугъл, търсачката манипулирала изборите в полза на Хилари Клинтън"}
{"url": "https://www.faktor.bg/bg/articles/rumyana-kolarova-1-4", "text": "\"Валери Симеонов бързо трябва да даде отговор за тънката червена линия в управлението\". Това каза пред БНР доц. Румяна Коларова. Тя подчерта, че резултатите от местния вот са много важни за Симеонов и НФСБ. \"Големият въпрос е доколко той ще бъде електорално видим за местна власт\", заяви тя. Според нея, заемането на критична позиция спрямо управляващите е \"от ключово значение за Валери Симеонов\".  Коларова коментира, че трябва да се наблюдава, дали няма да се повтори казусът с Реформаторския блок при кабинета \"Борисов 2\". \"Тънката червена линия не е отношението към ДПС, не е темата енергетика, туризъм или животновъдство, а отношението към ГЕРБ, като мандатоносител и като партньор в управлението. Това е въпросът, на който в рамките на две седмици Симеонов трябва да даде отговор\", категорично заяви Румяна Коларова.  \"Фокусирането върху ДПС е стратегически верен избор на патриотите, защото консолидира избирателите и ги мобилизира\", подчерта Коларова. \"На местните избори ще бъде измерена електоралната тежест на всяка една от трите партии в малката коалиция и в момента те са максимално мотивирани да получат добри резултати\", каза още политологът.", "date": "2019.08.20", "title": "Румяна Коларова: Патриотите са максимално мотивирани за местните избори"}
{"url": "https://www.faktor.bg/bg/articles/novini/svyat/za-11-dni-radiatsionnata-valna-e-presyakla-rusiya-i-e-dostignala-stranite-ot-yugoiztochna-evropa-i-yuzhna-aziya", "text": "Още две руски станции за радиационен монитор, намиращи се в Киров и Дубна  са прекратили предаването на данни за радиационния фон, след като на 8 август на полигон в Архангелска област се взриви ракета с ядрен двигател, съобщава Wallstreet Journal като се позовава на изпълнителния секретар на Организацията на Договора за забрана на ядрените изпитания Ласин Зербо. По думите му, проблемите възникнали 2 дни след инцидента. Първо спрели да предават данни две от станциите, намиращи се на Чукотка и Алтай, последвали двете в Киров и Дубна и така от общо 8 станции. В момента данни предават само 4 от тях. По данни на организацията, повишената радиоактивност вече е далеч извън границите на Русия: за 11 дни радиационната вълна е пресякла Русия и е достигнала страните от южна Азия, а също така и югоизточна Европа.", "date": "2019.08.20", "title": "За 11 дни радиационната вълна е пресякла Русия и е достигнала страните от югоизточна Европа и южна Азия"}
{"url": "https://www.faktor.bg/bg/articles/novini/svyat/goreshtite-valni-i-katastrofalnite-dazhdove-shte-stavat-vse-po-prodalzhitelni", "text": "Държавите в северното полукълбо могат да очакват по-дълги горещи вълни през лятото и повече последователни дни със силни валежи с лоши последици, ако целите за ограничаване на глобалното затопляне не бъдат изпълнени, съобщава БТА. Изследване, публикувано в сп. \"Нейчър клаймът чейндж\" прогнозира, че при затопляне с повече от 2 градуса Целзий над доиндустриалните температури, горещите дни ще станат повече. Температурите в света вече са се повишили с 1 градус Целзий и са на път да надхвърлят 3 градуса Целзий, ако държавите не ограничат парниковите емисии според ангажиментите си. \"Изследването ни показа, че ако светът се затопли с 2 градуса Целзий над доиндустриалните нива, може да има значителна промяна в летните условия в сравнение със сегашните. Екстремните прояви на времето ще се повтарят повече - горещи и сухи периоди, както и последователни дни с проливни валежи. Всички те ще се удължат\", каза ръководителят на изследването Петер Пфлайдерер от изследователския колектив \"Клаймът аналитикс\" и университета \"Хумболт\".  Продължителните горещи вълни и суши ще причиняват повече вреди на здравето, екосистемите, селското стопанство и икономиката. Последователните дни със силни валежи ще увеличат риска от наводнения. При покачване на температурите с 2 градуса Целзий вероятността от горещи вълни, продължаващи повече от две седмици, ще се увеличи с 4% в сравнение със сегашния период на средни географски ширини в северното полукълбо, където е по-голямата част от Европа, Северна Америка, Централна и Северна Азия. В същата зона вероятността от поне седем последователни дни проливни дъждове би била с 26% по-голяма. Ограничаването на затоплянето до 1,5 градуса Целзий би намалила \"значително\" тези последици.", "date": "2019.08.20", "title": "Горещите вълни и катастрофалните дъждове ще стават все по-продължителни"}
{"url": "https://www.faktor.bg/bg/articles/shefat-na-pozharnata-gl-komisar-nikolov-ot-nachaloto-na-godinata-sme-spasili-450-zhivota", "text": "\"Ликвидирани са повече от 25 хиляди пожара от началото на годината като са спасени почти 450 човешки живота\". Това каза на брифинг главен комисар Николай Николов – директор на Главна дирекция „Пожарна безопасност и защита на населението“.  „От началото на годината ние сме реагирали на над 36 хиляди сигнала за произшествия. Ликвидирани са повече от 25 хиляди пожара, като само за последната седмица са възникнали над 1200 пожара. За същия период на територията на страната са извършени почти 10 хиляди спасителни операции. При тези инциденти нашите служители са спасили почти 450 човешки живота. През летния сезон са възникнали 300 пожара в горския фонд на страната и селското стопанство. Почти 12 хиляди са пожарите в сухи треви и храсти“, допълни още Николов.", "date": "2019.08.20", "title": "Шефът на пожарната гл. комисар Николов: От началото на годината сме спасили 450 живота"}
{"url": "https://www.faktor.bg/bg/articles/novini/balgariya/vladimir-vladimirov-privatizatsionniyat-dogovor-na-bmf-dovede-do-zagubata-na-balgarski-flag", "text": "България отпадна като собственик на морски флаг от всички списъци на Парижкия меморандум. Пред БНР Владимир Владимиров, адвокат по морско право, поясни, че този меморандум представлява синхронизиран отговор на развитите морски държави след приемането на Конвенцията на ООН по морско право от 1982 г. Този отговор е насочен към синхронизиране и уеднаквяване на технологичните, екологичните и условията за безопасност в международното търговско корабоплаване. „Международните стандарти и императивните изисквания са въведени с редица конвенции на Международната морска организация и са задължителни както за собствениците на кораби, така и за държавата, под чийто флаг плава съответния кораб. Според Конвенцията от 1982 г. флагът изразява реалната връзка на една държава със съответния плавателен съд, като и вменява в задължение редица изисквания, свързани с безопасността, с трудовото и данъчното законодателство, с екологичните рискове“, отбеляза адвокат Владимиров в предаването „12+4“ на програма „Хоризонт“. Той допълни, че към септември 2008 г., когато влезе в сила приватизационният договор за Български морски флот, който странно защо е удивително секретен, България притежаваше около 137 кораба за международно плаване…В рамките на следващите 10 г. параходството бе приватизирано, но все пак държавата остана една трета собственик на плавателния състав и в момента е 30 процента собственик на параходство Български морски флот и като такава съответно има редица задължения заедно с частните собственици на компанията. „Тъй като приватизационният договор не е въвел изискването, освен запазване на определен брой личен състав, на определен тонаж, да бъде спазено и определено количество кораби под български флаг. Резултатите от този пропуск, според мен, в момента събираме с факта, че България не е включена в нито един от списъците от Парижкия меморандум“, каза още Владимир Владимиров.", "date": "2019.08.20", "title": "Владимир Владимиров: Приватизационният договор на БМФ доведе до загубата на български флаг"}
{"url": "https://www.faktor.bg/bg/articles/lekaryat-transportiral-kristin-do-bolnitsata-babata-mi-poprechi-da-pregledam-deteto", "text": "Лекарят, транспортирал момичето от село Сотиря до болницата признава пред БТВ, че оставил детето само с баба си и се качил при шофьора, но обяснява това с поведението на близките. Д-р Димитров споделя, че се е чувствал много зле психически, но продължава работа, понеже „няма как, има график”.  Това е първият работен ден на доктор Недко Димитров след смъртта на детето. Разказва, че в четвъртък след сигнал на тел.112 тръгнали веднага, а на мястото вече ги чакали близките и полицаите. Детето било в ръцете на баба си. Лекарят твърди, че започнал да преглежда детето, но бабата му попречила. „При това положение аз нито мога да продължа прегледа, понеже нямам достъп, тя врещи, крещи и го стиска... и при това положение аз нямам избор, по най-бързия начин трябва да го транспортирам до лечебно заведение, да го изведа оттам и казах:„Добре,тогава ще останеш с нас\", казва д-р Недко Димитров. Според бабата на детето преглед не е имало, а лекарят стоял безучастен. Лекарят признава, че седнал до шофьора заради афектираната жена. „Ако аз бях отзад, провокирам пак бабата да започне цирковете. Аз нямам достъп до детето, не може да се направи нищо, при това положение с това кървене нищо не може да се направи дори в спокойна обстановка. Специално за кървенето,което ме притесняваше най-много и деформацията на черепа и гърдите.”, казва д-р Недко Димитров и допълва: „Бабата не мога на насила да я изхвърля, защото попадаме под ударите на закона\". Лекарят вече е написал обяснение, което ще бъде изпратено до здравното министерство. Ако има нарушения, наказанията са от мъмрене до дисциплинарно уволнение.", "date": "2019.08.20", "title": "Лекарят, транспортирал Кристин до болницата: Бабата ми попречи да прегледам детето"}
{"url": "https://www.faktor.bg/bg/articles/novini/balgariya/aktivnostta-na-ruskoto-voenno-razuznavane-gru-v-balgariya-e-v-pati-po-visoka-otkolkoto-v-drugite-iztochno-evropeyski-strani", "text": "\"Активността на руското военно разузнаване ГРУ в България е в пъти по-висока отколкото в другите източно европейски страни\", заяви пред блогъра Асен Генов главният редактор на сайта за разследваща журналистика The Insider Роман Доброхотов. \"Една част от разследванията ни се изразява в проследяване на самолетните полети. Ако в другите страни летят по един-двама офицери от ГРУ, то в България те са десетки, които постоянно летят в България. В съветските времена България е била нещо като \"хъб\" за офицерите от ГРУ за Източна, и не само Източна Европа. Сега явно руското посолство също се ползва като плацдарм за ГРУ\", заяви журналистът. По думите му, военната база в Бургас се ползва от руското Министерство на отбраната за доставки на оръжия в Сирия.  \"Всеки път, когато се заемем с някое важно разследване, оттам в един момент изскача ГРУ\", коментира Доброхотов, който добави, че руски хакери от ГРУ са се намесвали в български избори, както и са атакували важни инфраструктурни и институционални обекти. Той отново потвърди, че оръжейният търговец Емилиян Гебрев, синът му и негов колега са били отровени с неизвестно химическо вещество от офицери от ГРУ, при това - същите хора, които впоследствие са отровили Сергей Скрипал.", "date": "2019.08.20", "title": "Главният редактор на The Insider:  Руското посолство в София се ползва като плацдарм за ГРУ(видео)"}
{"url": "https://www.faktor.bg/bg/articles/novini/balgariya/oblak-prah-ot-afrikanskite-pustini-minava-nad-stranata-ni", "text": "В следващите дни ниските атмосферни слоеве над страната ще бъдат наситени с фин прах от африканските пустини, сочи прогнозата на Университета в Атина.  Концентрацията няма да е голяма, в максималната си фаза ще достигне около 10 микрограма на кубичен метър, информира Нова телевизия. Запрашването ще е най-значително в сряда, когато облакът ще обхване почти цялата страна. Праховото замърсяване ще се оттегли към края на работната седмица и началото на почивните дни. Подобни концентрации на прах от Африка в атмосферата над Европа са традиционни явления при нахлуване на топъл въздух от юг. Обикновено не влияят на здравето, но могат да станат причина за кални превалявания. При всички случаи обаче очакваме по балконите и автомобилите жълт прах.", "date": "2019.08.20", "title": "Облак прах от африканските пустини минава над страната ни"}
{"url": "https://www.faktor.bg/bg/articles/novini/balgariya/nyama-zavisheni-niva-na-radiatsiya-u-nas-v-sledstvie-na-vzriva-do-ruskiya-grad-arhangelsk", "text": "Няма завишени нива на радиация у нас в следствие на взрива на ракетна площадка близо до руския град Архангелск. Това съобщиха от Главна дирекция Пожарна безопасност и защита на населението. Главен комисар Николай Николов обясни, че не са получавани информации за движещ се към страната ни радиационен облак: \"Никакво повишаване на нормите не е засечено на територията на нашата страна, още повече, че не сме получавали от съседни страни данни за увеличени нива на радиация. Всъщност трябва да ви кажа, че обработката на всички тези данни се извършва от нашата Агенция за ядрено регулиране, която участва в световния обмен на подобен тип информация. За България не са отчетени такива нива. Моделите показват, че такъв облак няма да мине над България\", каза главен комисар Николай Николов. Базираната във Виена Организация по Договора за всеобхватна забрана на ядрените опити заяви вчера, че общо четири руски станции за мониторинг на радиацията са спрели да ѝ предават информация след мистериозната експлозия край Северодвинск. Агенцията отбелязва, че това предизвиква подозрения, че Русия е въздействала на станциите. Руският заместник-министър на външните работи Сергей Рябков подчерта, че предаването на данни от станциите за мониторинг на радиацията има доброволен характер. Руската държавна корпорация \"Росатом\" призна, че при експлозията край Северодвинск на 8 август са загинали нейни служители, припомня Ройтерс.", "date": "2019.08.20", "title": "Няма завишени нива на радиация у нас в следствие на взрива до руския град Архангелск"}
{"url": "https://www.faktor.bg/bg/articles/andrey-rachev-sled-mestnite-izbori-shte-ima-novo-povedenie-na-partiite", "text": "„Патриотите нямат стратегически въпроси, а само практически. Вече има две партии в Обединените патриоти. Волен Сидеров има отделни отношения с Бойко Борисов, които са различни от тези на Красимир Каракачанов и на Валери Симеонов“. Това заяви пред БТВ политологът Андрей Райчев.  По думите му, Красимир Каракачанов е постигнал голяма победа на европейските избори през май, тъй като успя да вкара свои депутати без коалиция. Райчев изтъкна, че именно този успех е разместил пластовете в отношенията на ВМРО с Обединени Патриоти.  „Изказванията на Симеонов са подготовка за местните избори. Всички чакат този вот и края на прокурорската кампания, защото след това ситуацията ще бъде нова и ще има ново поведение на всички партии\", допълни още Райчев.  По думите му главната битка по време на изборите ще е за София, като в Пловдив също ще има ключов момент за ВМРО.  Въпреки че все още нямат обявени кандидатури, експертът смята, че действията и поведението на настоящият кмет на столицата Йорданка Фандъкова и Мая Манолова, ще са важни за кампанията.  Според политолога Слави Трифонов и представената от него партия няма да има физическата възможност да се яви на местните избори в страната. Освен това Трифонов има по-сериозно влияние в останалата част на страната, отколкото в София.  След като за първи път ГЕРБ ще се яви на избори без Цветан Цветанов, експертът.", "date": "2019.08.20", "title": "Андрей Райчев: След местните избори ще има ново поведение на партиите"}
{"url": "https://www.faktor.bg/bg/articles/novini/svyat/letishteto-na-san-frantsisko-zabrani-plastmasovite-butilki", "text": "От днес в Сан Франциско влиза в сила забрана за продажбата на пластмасови бутилки за еднократна употреба на международното летище.   От търговците на летището на Сан Франциско се изисква да използват само разградими пластмасови съдове и прибори за еднократна употреба.  Това е част от плановете на летището да изхвърля по-малко боклук, който отива в сметища, да ограничи въглеродните емисии и да се приближи към целта да стане енергийно неутрално. \"Ние сме първото летище, което въвежда такава мярка. Ще бъдем сред лидерите в инициативите за устойчивост\", казва говорителят на летището Дъг Якел. Забраната не се отнася за самолетите, които кацат на летището. Пътниците, които искат само вода, ще трябва да купят алуминиеви или стъклени бутилки за многократна употреба, ако не носят собствена.  Пасажерите ще могат да напълнят стъклени или метални бутилки от специални \"станции за хидратация\", на които ще се предлага филтрирана вода. Летища в Дубай и Индия обявиха намерения за подобна забрана, но все още не са я въвели.", "date": "2019.08.20", "title": "Летището на Сан Франциско забрани пластмасовите бутилки"}
{"url": "https://www.faktor.bg/bg/articles/novini/balgariya/otkriha-okolo-200-dka-kanabisovi-nasazhdeniya-v-petrichko", "text": "С помощта на хеликоптер само за денонощие при съвместна акция служители на Гранична полиция и ОД на МВР Благоевград са открили и унищожили около 200 декара насаждения от наркотичното растение. Канабисът се отглежда основно във високите части на планините – Беласица, Малешевска и Огражден. Хората от село Първомай разказаха, че нелегалните плантации с канабис винаги се правят на труднодостъпни места - там, където полицаи не минават. Стига се само с високопроходим джип или се ходи часове пеша. Според полицията обаче голяма част от нелегалните наркоплантации са картографирани и известни още преди да стартира акция “жътва”, защото дори най-затънтените терени в планините се оглеждат с хеликоптер. Така се виждат и най-малките ниви. \"Имаме открити около 60 такива ниви с канабисови насаждения, които са унищожени. Имаме образувани 83 досъдебни производства и към 25 лица има повдигнати обвинения. От началото на сезона, в който канабисът започва да зрее, до момента са иззети и унищожени над 6 тона канабис\", заяви Главен комисар Светлан Кичиков, директор на Главна дирекция \"Гранична полиция\". \"По-малко е това количество в сравнение с миналата година, поради факта, че стартирахме по-рано операцията. И тия насаждения в началото не бяха толкова големи. Така че това е единствената причина, поради която не са големи количествата. Тези, които отглеждат плантации с наркотичното вещество в землището на Беласица са заложили на произвдството на холандски канабис. Семената са внос и са от най-високо качество. Районът на Огражден планина пък е изцяло засят с канабис от Албания\", каза още той. По думите му, семената се внасят, както и готови растения, имахме заловени точно такива, които бяха приготвени, за да бъдат засаждани. Все по-изобретателни стават нарушителите в отглеждането на наркотичното растение. При една от последните акции полицаите са открили нива между дърветата в планината с капково напояване, захранвано от надуваем басейн. Специализираната операция срещу наркопроизводството и разпространението на дрога ще продължи докато не бъдат открити и унищожени всички насаждения с канабис в региона на Сандански и Петрич, увериха от Гранична полиция. Усилено се работи и по предотвратяването на вноса на суха наркотична маса. От началото на годината заловеният сух канабис е над 550 кг.", "date": "2019.08.20", "title": "Откриха около 200 дка канабисови насаждения в Петричко"}
{"url": "https://www.faktor.bg/bg/articles/novini/svyat/beliyat-dom-obsazhda-namalyavane-na-danatsi-za-izbyagvane-na-retsesiya", "text": "Белият дом обсъжда намаляване на данъци или обрат в политиката на увеличаване на митата върху вноса на стоки от Китай, за да избегнат САЩ рецесия, въпреки твърденията на президента Доналд Тръмп, че икономиката стои на здрави основи, предаде АФП, позовавайки се на US медии. „Вашингтон пост“ съобщи, че висши представители в администрацията обсъждат няколко хода за стимулиране на икономиката, включително временно намаляване на подоходния данък на работниците. Обсъждат се и промени в политиката, с която бяха увеличени митата за внос на китайски стоки, посочва „Ню Йорк таймс“ Дискусиите били на ранен етап и все още не била конкретизирана идея, която Тръмп да предложи за одобрение на Конгреса, отбелязват изданията. Белият дом оспори твърдението на „Вашингтон пост“, като обяви, че „намаляването на данъка върху заплатите не нещо, което се обсъжда в момента“. Тръмп заяви в неделя, че не смята, че САЩ са пред рецесия. Президентът на САЩ обаче вчера призова Управлението за федерален резерв (УФР) да намали основните лихви с най-малко едни процентен пункт „за сравнително кратък период“, като отбеляза, че такава стъпка ще подобри още повече американската икономика, а също така „страхотно и бързо“ ще подкрепи световната икономика.", "date": "2019.08.20", "title": "Белият дом обсъжда намаляване на данъци за избягване на рецесия"}
{"url": "https://www.faktor.bg/bg/articles/boyko-borisov-1-26", "text": "Министър-председателят Бойко Борисов проведе среща с министъра на външните работи на Хашемитско кралство Йордания Айман Ал-Сафади. В рамките на разговора им премиерът Борисов отбеляза, че Йордания е важен партньор за България в региона на Близкия Изток и Северна Африка. Това съобщиха от пресцентъра на Министерския съвет. Министър-председателят подчерта приятелските отношения между двете страни, както и много добрата степен на взаимодействие и сходство в политическите позиции по основни регионални и международни въпроси, споделяни от България и Йордания през последните години. Това е сближаващ фактор за поддържането на позитивен политически диалог между двете страни. „Убеден съм, че настоящото посещение ще даде нов тласък в нашите двустранни връзки и ще допринесе съществено за по-динамично сътрудничество на всички нива“, заяви министър-председателят Бойко Борисов пред външния министър на Йордания.  Във фокуса на разговора им бе темата за Процеса „Акаба“, иницииран от краля на Йордания Абдулла II през 2015 г. с цел укрепване на международното и регионалното сътрудничество срещу опасностите от тероризъм, радикализация и насилствен екстремизъм. Премиерът Борисов акцентира, че България високо оценява инициативите на краля на Йордания за борба с тероризма като най-важната част от тях са срещите от процеса „Акаба“. Българският министър-председател добави, че сме готови да разгледаме възможните форми на сътрудничество с процеса „Акаба“ в рамките на други формати като Процеса на сътрудничество в Югоизточна Европа или Берлинския процес. Подчертана бе още ролята на Съюза за Средиземноморието, утвърдил се като ценен форум за политически и икономически дебат относно регионалното партньорство и интеграцията. Съпредседател на Съюза е Айман Ал-Сафади. Министър-председателят Бойко Борисов посочи пред външния министър на Йордания, че през миналата година бе отбелязана 50-годишнина от установяването на дипломатически отношения между двете страни. Застъпено бе мнението, че сътрудничеството в сферите от общ интерес следва да се разширява. Борисов и Ал-Сафади обсъдиха стимулиране на развитието на търговско-икономическите и инвестиционните отношения, както и установяването на по-близки контакти между бизнес общностите на двете страни.", "date": "2019.08.20", "title": "Бойко Борисов: Йордания е важен партньор за страната ни в Близкия Изток"}
{"url": "https://www.faktor.bg/bg/articles/litva-kupuva-nad-4-mln-tabletki-s-yod-zaradi-aets-v-belarus", "text": "Правителството на Литва реши да купи над 4 милиона йодни таблетки за 900 хил. евро заради намерението на съседен Беларус да пусне в действие атомна електроцентрала, предаде \"Асошиейтед прес\". Литовското правителство каза, че йодните таблетки, които помагат да се ограничи натрупването на радиация в щитовидната жлеза, ще бъдат доставени от производителя след един месец. След това те ще бъдат раздадени безплатно на гражданите, които да разполагат с тях в случай на изтичане на радиация от атомната електроцентрала \"Островец\". Предстои тя да бъде пусната в действие тази година. Литва, с население от 2.8 милиона души, бе против строежа на беларуската АЕЦ южно от границата й и забрани купуването на електроенергия от Беларус. През 2009 г. Литва затвори единствената си атомна електроцентрала, напомня АП.", "date": "2019.08.20", "title": "Литва купува над 4 млн. таблетки с йод заради АЕЦ в Беларус"}
{"url": "https://www.faktor.bg/bg/articles/novini/balgariya/atlantitsi-mediyni-hibridki-nasaskvat-balgarite-sreshtu-pokupkata-na-f-16", "text": "Започват манипулациите на общественото мнение по повод закупуването на F-16! Някои медии в България пишат, че производителят на F-16 \"Локхийд Мартин\" е получил договор да произведе 14 самолета F-16 блок 70/72 за Словакия за близо 800 милиона долара. А България е сключила договор за 1.2 милиарда долара за 8 самолета. Къде е уловката? Първо, вярно е, че \"Локхийд Мартин\" получи договор за близо 800 милиона.  Справка:  Само че става въпрос само за производството на самолетите и поддръжка. Тук НЕ се включва свързано със самолетите оборудване, въоръжението, обучението на пилотите и надземния технически персонал. Предстоят още договори. Освен това участват и други производители на въоръжение и оборудване. Трябва да си припомним, че цената на сделката на Словакия за 14 самолета F-16, оборудване, въоръжение, обучение и логистична поддръжка възлиза на близо 1.8 милиарда долара (около 1.6 милиарда евро). Вж.  Така че, за да има Словакия F-16, остават бъдещи договори за още близо 1 милиард долара. Така е организиран процесът на придобиването на самолетите от САЩ. Не на последно място, трябва да си припомним, че България подписа не един, а четири договора за придобиването на F-16. 1. Международен договор (LOA) BU-D-SAB \"Самолети F-16 Block 70 и свързана с тях поддръжка\" (F-16 Block 70 aircraft and associated support) 2. Международен договор (LOA) BU-D-AAA \"Боеприпаси в подкрепа на F-16\" (Munitions in support of the F-16) 3. Международен договор (LOA) BU-P-AAD \"Sidewinder AIM 9X Блок II ракети, свързани материали и услуги\" (Sidewinder AIM 9X Block II Missiles, associated material and services) 4. Международен договор (LOA) BU-P-LAR \"Многофункционална система за разпределение на информация - Съвместна тактическа радиосистема (MIDS JTRS) (5) и свързана с нея поддръжка и оборудване\" (Multifunctional Information Distribution System Joint Tactical Radio System (MIDS JTRS) (5) and related support and equipment) Справка: В случая със Словакия, за тези 800 милиона долара, става дума само за първия договор. Което е видно и на страницата на Пентагона. На този етап не става дума за въоръжение, оборудване и обучение. Екипът на пресцентъра на Атлантическия съвет на България, въпреки непрестанните хибридни атаки и дезинформацията, остава верен на мисията си да информира обективно и пълно българското общество по въпросите на сигурността и отбраната. Защото нашата мисия е ясна и неизменна: Силна България в силен Алианс! Пресцентър на АСБ", "date": "2019.08.20", "title": "Атлантици: Медийни хибридки насъскват българите срещу покупката на F-16"}
{"url": "https://www.faktor.bg/bg/articles/novini/balgariya/eto-koy-iska-da-stroi-belene", "text": "Министърът на енергетиката Теменужка Петкова  обяви кандидатите, подали заявление в процедурата за избор на стратегически инвеститор за АЕЦ „Белене“. Към момента има подадени 13 заявления - седем са компаниите, които желаят да участват като стратегически инвеститор, две компании искат да участват в доставката на оборудване и да участват във финансирането на проекта. а четири са заявленията, които съдържат информация за придобиване на миноритарен дял в компанията и сключване на договор за изкупуване на ток. Заявления  има от \"ИПК и УП\" ЕООД, регистрирана в България,  \"Росатом\" чрез дъщерната си компания \"Атоменерго про\", Корейската хидроатомна корпорация, корпорация Бектрон, регистрирана в Германия,  Електроцентрала Белене, консорциум, регистриран в България и китайска компания, консорциум \"Атомна електроцентрала \"Белене\" с участие на чешка компания и \"Груп интернешънъл България\", която е българска фирма. Петкова съобщи, че Северна Македония също е подала заявления за участие в проекта АЕЦ \"Белене\". Съседката ни иска да участва във финансирането на централата. Заявление има и от \"Дженеръл Електрик\". \"Едни от големите световни лидери в енергетиката са заявили своя интерес в изграждането на АЕЦ \"Белене\", каза министър Теменужка Петкова. \"Имаше много скептицизъм дали въобще ще има интерес, но с тези участия, която са заявени, този скептицизъм вече не трябва да го има\", каза още тя. \"Разполагаме с експерти, за да направим съпоставка с изискванията, разписани в процедурата, и това, което предлагат компаниите. Всяка една стъпка ще бъде съгласувана с българския парламента, той трябва да реши кое е най - доброто за България\", каза още Петкова. Тя увери, че ще бъде направена проверка на финансовото състояние на всяка една компания, както и на опитът ѝ. Теменужка Петкова информира още журналистите, че не знае какво точно пише в заявленията. Тя обясни и как точно България ще участва в изграждането на АЕЦ \"Белене\".", "date": "2019.08.20", "title": "Ето кой иска да строи \"Белене\""}
{"url": "https://www.faktor.bg/bg/articles/prieha-speshno-v-bolnitsa-stefan-danailov", "text": "Стефан Данаилов беше приет в бургаската многопрофилна болница „Бургасмед”. Първоначалната информация беше, че Ламбо е много тежко състояние. Той обаче е успокоил лидерката на БСП Корнелия Нинова, която се е чула с него и той ѝ разказал, че има счупена тазобедрена става след падане във вилата си в Приморско.  Данаилов беше докаран в лечебното заведение, придружен от черен джип с двама души, вероятно негови приятели, с които почиват. Все още не е взето решение, дали майор Деянов ще бъде опериран в Бургас, или ще бъде транспортиран в София.", "date": "2019.08.20", "title": "Приеха по спешност в болница Стефан Данаилов"}
{"url": "https://www.faktor.bg/bg/articles/traycho-traykov-kam-rumen-petkov-dobre-che-belene-ne-e-postroena-tryabvashe-da-zatvorim-polovinata-ikonomika", "text": "\"Слава Богу, че АЕЦ \"Белене\" още не е построена, защото трябваше да сме затворили половината енергетика и да купуваме ток от нея на двойна цена\". Това каза пред БНТ бившият енергиен министър Трайчо Трайков. По думите му, \"Белене\" няма да се случи, защото подалите заявка компании, най-вече фаворитите \"Росатом\" и китайската CNNC нееднократно са казвали, че такъв проект не може без държавна гаранция, а държавата иска проектът да се реализира на изцяло пазарен принцип или без държавна гаранция.  Бившият енергиен министър предупреди, че сега, като се развива процедурата, е възможно на етап предложение на конкретни оферти държавата да се извърти - да не се окаже така, че пак българският данъкоплатец плаща, добави той.  Според председателя на АБВ Румен Петров, проектът \"Белене\" е закъснял с 12 години и България през това време загубила много. Като аргумент защо ни трябва \"Белене\", той даде цената от АЕЦ \"Козлодуй\" – била най-ниската, но не стана ясно защо и от Втора атомна ще е така – Трайков обаче обясни, че за \"Козлодуй\" плащаме само разходи за персонал и гориво, докато при \"Белене\" ще има и пазарни елементи или някакъв вид държавна гаранция. Петков не пропусна и да провокира, като заяви, че Трайков го прекъсва, при това на два пъти, а Трайков му отвърна, че е много трудно да спечелиш спор с умен човек, но е невъзможно с такъв, който не е умен. Трудно е да намерите експерт, който да седне тук и да защитава строежа на АЕЦ \"Белене\".  Присъствието на г-н Петков не е защото всички са в отпуск, а защото няма експерти, които да кажат, че трябва да похарчим пари, за да купуваме ток на двойна цена, иронизира Трайков пред БНТ. А Петков продължи с аргументите как Борисов бил \"натиснат\" и спрял АЕЦ „Белене” и даде пример как така бил спрян и \"Южен поток”, та сега да не печелим от транзитна такса. Бившият енергиен министър подчерта и, че площадката на АЕЦ „Белене” не е подходяща – не е била преди 40 години, преди 30, преди 20, преди 10, както и сега. Трайков предупреди и, че при реализация на проекта, ще натоварим децата и внуците си да плащат милиарди и милиарди за ядрени отпадъци. Припомняме, че проектът \"Белене\" беше възобновен при третото управление на Бойко Борисов - преди малко над година и с аргумент как у нас не е по-сеизмично, отколкото в Япония. Самият проект беше спрян при първото правителство на Борисов, а сега тръгва с основен аргумент, че сме платили 620 млн. евро за два реактора от \"Атомстройекспорт\" и с това сметката за централата е набъбнала до 2-3 млрд. лева, като е по-рантабилно да завършим проекта. Според доклад на БАН обаче, ако \"Белене\" е по-скъп проект от 10,5 млрд. евро, тогава става нерантабилен. А държавата зае позиция, че ядрената централа трябва да стане факт без повече държавно финансиране т.е. на пазарен принцип, което поставя и сериозният въпрос за цената на тока. Именно \"Росатом\" предупреди преди време, че такива проекти не стават без държавно участие!", "date": "2019.08.20", "title": "Трайков към Румен Петков: Добре, че \"Белене\" не е построена, трябваше да затворим половината икономика"}
{"url": "https://www.faktor.bg/bg/articles/novini/svyat/es-obeshta-na-bosna-10-mln-evro-za-spravyane-s-migrantskata-kriza", "text": "Европейският съюз обеща 10 милиона евро в помощ на властите на Босна и Херцеговина за справяне с мигрантската криза. Западнобалканската страна се превърна в транзитен пункт за нередовните мигранти от Близкия изток и Африка, след като България и Унгария затегнаха контрола по своите участъци от външните граници на Евросъюза. През 2018-а и от началото на тази година през Босна преминаха най-малко 36 000 души. Голяма част от тях продължиха пътя си към Централна Европа през Хърватия, но повече от 7000 остават на босненска територия, често в мизерни условия поради липсата на финансови средства на местните власти. Вчера делегацията на Евросъюза в Сараево съобщи, че 10-те милиона евро са предназначени за изхранването, настаняването и хигиената на мигрантите в граничните градове Бихач и Велика Кладуша. Част от парите са за нови приемателни центрове, но Република Сръбска категорично отказа да строи такива центрове на своя територия. Евросъюзът пък отказа да финансира лагера във Вучяк край Бихач въпреки тежките условия на 800-те имигранти там с аргумента, че лагерът е твърде близо до минните полета, останали от войната през 90-те години на миналия век.", "date": "2019.08.20", "title": "ЕС обеща на Босна 10 млн. евро за справяне с мигрантската криза"}
{"url": "https://www.faktor.bg/bg/articles/prevozvachi-shte-mogat-da-testvat-tol-sistemata", "text": "От днес в 14.00 часа превозвачи ще могат да тестват новата система за таксуване на Агенция пътна инфраструктура. За целта са отворени четири центъра в София, Русе, Варна и Пловдив. Системата заработи тестово в реално време от 16 август, но без да се начисляват такси. Докато бъде въведена и с определени цени на изминат километър, ще важат електронните винетки. Тол системата действа пробно върху 6000 километра или близо 30% от републиканската пътна мрежа. За нуждите на теста са въведени цени между 12 и 25 стотинки на километър. Според първоначалните изчисления на Агенция Пътна инфраструктура изминаването на разстоянието между Бургас и София от камион със стандарт евро 5 и пет оси, ще струва малко над 73 лева. Според изчисленията на превозвачи, ако тарифите бъдат приети така, това би увеличило транспортните разходи с между 20 и 30%.", "date": "2019.08.20", "title": "Превозвачи ще могат да тестват тол системата"}
{"url": "https://www.faktor.bg/bg/articles/novini/svyat/palestinskiyat-prezident-uvolni-vsichkite-si-savetnitsi-premier-i-ministri-shte-vrashtat-bonusi", "text": "Палестинският президент уволни всичките си съветници и нареди на бившия премиер и други бивши членове на кабинета да върнат десетки хиляди долари, получени след тайно увеличение на заплатите, разпоредено от него преди две години, съобщи Асошиейтед прес. Палестински служители казаха, че тези решения, за които официално бе съобщено вчера, са част от опитите за намаляване на разходите и възстановяване на средства, след като тази година Израел престана да предава на палестинската власт постъпленията от събираните мита. Палестинската власт, която управлява част от окупирания от Израел Западен бряг, отдавна е обвинявана в корупция и злоупотреби. През годините Абас е имал десетки съветници, много от които са продължили да получават заплата и бонуси и след като вече не са били на този пост. Служители, пожелали да останат анонимни, казаха, че Абас ще преназначи през следващите дни някои от освободените съветници. Ппалестинският президент ще намали разходите на апарата си и ще вземе мерки за икономии заради бюджетната криза, каза за Франс прес политическият анализатор Джихад Харб.", "date": "2019.08.20", "title": "Палестинският президент уволни всичките си съветници, премиер и министри ще връщат бонуси"}
{"url": "https://www.faktor.bg/bg/articles/novini/svyat/rumaniya-mozhe-da-zagubi-evrofondove-za-10-mlrd-evro", "text": "Опозицията в Румъния предупреди, че страната може да загуби 10 милиарда евро от многогодишната финансова рамка на Европейския съюз, ако правителството не ускори усвояването на еврофондовете. Председателят на Национално-либералната партия Лудовик Орбан поясни, че средствата могат да бъдат използвани за инфраструктура, регионални болници и модернизиране на учебни заведения. „Бием сигнал за тревога в последния момент и призоваваме правителството да ускори всички процедури, отнасящи се до усвояването на европейски фондове“, заяви Лудовик Орбан след заседание на Изпълнителното бюро на НЛП късно вчера, предаде БТА. По данни на представителството на Европейската комисия в Румъния за периода 2014 - 2020 г. средствата за страната са над 44 милиарда евро, от които над 24 млрд. евро за кохезионна политика и близо 20 млрд. евро по политиката за земеделие и селско развитие. Опозиционният лидер също така обвини премиера Виорика Дънчила, че е използвала хеликоптер за пътуване в страната, докато румънците стоят „блокирани в трафика“.", "date": "2019.08.20", "title": "Румъния може да загуби еврофондове за 10 млрд. евро"}
{"url": "https://www.faktor.bg/bg/articles/rusko-izdanie-rusiya-dava-posleden-shans-na-balgariya-da-postroi-aets-belene", "text": "България прие заявката на руската корпорация \"Росатом\" за участие в изграждането на АЕЦ \"Белене\", отбелязват в заглавия руски издания. София вече инвестира в строежа на АЕЦ \"Белене\" 3 милиарда лева; днес централата разполага с два реактора и площадка, на която да бъде построен енергийният обект, пише специализираният сайт \"Нефтегаз\", цитиран от БТА.  \"Националната електрическа компания (НЕК) на България успешно прие заявката\", съобщи вчера руската компания. Първият зам.-генерален директор на \"Росатом\" Кирил Комаров заяви по-рано, че корпорацията е готова да предостави на българското правителство цялата необходима подкрепа в проекта за възобновяване на строителството, отбелязва \"Нефтегаз\". Общо пет компании изразиха желание да участват в конкурса за стратегически инвеститор за проекта - Китайската държавна ядрена корпорация, френско-германската \"Фраматом\", Южнокорейската хидроатомна корпорация, руската \"Росатом\" и американската \"Дженерал Електрик\". Но \"АЕЦ \"Белене\" с мощност 2 гигавата поначало се предвиждаше да бъде строена именно с участието на Русия и по руски проект\", изтъква електронният вестник.  \"Белене\" се строи вече над 30 години, припомня \"Нюз\". През 90-те работата бе спряна заради протести на местното население. През 2006 г. руската компания Атомстройекспорт се залови \"да възкреси\" проекта, но през 2009 г. той отново бе замразен. Русия дава на България последен шанс да пусне в ход АЕЦ \"Белене\", заявява \"Економика сегодня\". Енергийният експерт Антон Хлопков припомня \"негативния прецедент\" с участието на Атомстройекспорт в завършването на централата и спряното строителство на газопровода \"Южен поток\". Ако Москва се реши на ново сътрудничество, тя ще постави на София максимално твърди условия за връщане на парите, в случай че правителството на страната отново \"размисли\" да строи АЕЦ в разгара на работата. Иначе Москва просто ще откаже да сътрудничи. За София това е последен шанс да довърши строежа, казва аналитикът. Определеният ценови \"таван\" - 10 милиарда евро за АЕЦ с два енергоблока, е мощен фактор за \"отбор\" на инвеститори - малцина ще склонят да работят по проект, толкова стеснен финансово, смята Хлопков. Според него, освен евентуален интерес от страна на Китай, руското участие просто няма алтернативи - \"а технологиите на КНР далеч не са толкова съвършени като руските\". \"В проекта \"Белене\" България вече е изправена пред избор, в който всъщност избор няма\", убеден е руският експерт.", "date": "2019.08.20", "title": "Руски експерт за АЕЦ \"Белене\": България е изправена пред избор, в който всъщност избор няма"}
{"url": "https://www.faktor.bg/bg/articles/novini/balgariya/neno-dimov-ima-povishavane-no-nyama-previshavane-na-normite-na-zamarsen-vazduh", "text": "\"Когато има нерегламентиран пожар, има замърсяване на въздуха\". Това каза министърът на околната среда и водите Нено Димов за пожарите в страната пред БТВ. „Мобилните екипи на Министерството на околната средата и водите разполагат с определена апаратура, която мери определени замърсители“, каза той.  По думите му тази апаратура не мери всичко. „Димността, която се вижда или миризмата, която се усеща, не са обект на измерване“, поясни той. Той каза още, че има много други замърсители, но не всички могат да бъдат премерени.  „Това, което се мери, е това, което е потенциално най-опасно за здравето на хората. Нашите станции показват, че има повишаване, но няма превишаване на нормите“, посочи той. Министър Нено Димов заяви, че още в понеделник вечерта е имало и станция в Ботевград, която да премери замърсяването там.", "date": "2019.08.20", "title": "Нено Димов: Има повишаване, но няма превишаване на нормите на замърсен въздух"}
{"url": "https://www.faktor.bg/bg/articles/novini/svyat/teodora-gateva-uvelichava-se-ploshtta-na-gorskite-pozhari-na-kanarskite-ostrovi", "text": "Според последните данни на властите, пламъците са обхванали 10 000 хектара гори на остров Гран Канария. Периметърът на пожара е 75 км. Само за денонощие над огнищата, от въздуха са хвърлени повече от един милион литра вода. Със стихията се борят десетки самолети и хеликоптери и 1000 пожарникари. Броят на евакуираните вече надвишава 9 000 души. Пламъците са обхванали вътрешността на Гран Канария и са далеч от крайбрежните райони, които са популярна туристическа дестинация. Гасенето на пожарите се затруднява от високите температури и вятъра. В следващите дни не се очаква промяна във времето, сочат прогнозите.", "date": "2019.08.20", "title": "Увеличава се площта на горските пожари на Канарските острови"}
{"url": "https://www.faktor.bg/bg/articles/novini/svyat/detsata-maltretirani-ot-svoite-priemni-roditeli-v-sasht-kategorichno-nyama-da-badat-varnati-na-nasilnitsite", "text": "\"14-годишните близначки, малтретирани от своите приемни родители в САЩ, вече са в добро състояние и в сигурна среда. За тях се грижат социални работници и психолози\", заяви генералният консул на България в Чикаго Иван Анчев пред Нова телевизия.  Децата са били осиновени преди 7 години, а отскоро живеели в градчето Съмървил. Техните родители - 56-годишен мъж и 40-годишна жена, били арестувани на 8 юли за тормоз над 10-те им деца. Всички те били недохранени, мръсни и във видимо недобро здравословно състояние.  Анчев е успял да се срещне с децата. \"С децата не сме говорили за това какво са преживяли, тъй като не исках да ги връщам към този ужас. Децата категорично няма да бъдат върнати на насилниците. В момента са настанени в дом за деца, лишени от родителски грижи в централната част на Мисури. Този дом е с доста добри условия. Оттук нататък съдбата на децата ще реши консилиум от експерти, които, ако постигнат единомислие, съдията ще приеме тяхното решение и то ще бъде приведено в действие. Ако не се споразумеят експертите, решението ще вземе съдията”, подчерта той. По думите му случаят ще бъде разделен на две дела. Едното ще бъде за попечителството на децата, на което ще се реши дали децата да бъдат под закрилата на щата Мисури до 18, 21 години или за цял живот. Той сподели, че се предполага, че едно от децата има проблем с менталното развитие. Второто дело е срещу родителите, които са обвинени в небрежно отношение и застрашаване живота на дете. Според законите на Мисури по тези обвинения се предвижда наказание от 5 до 15 години затвор.", "date": "2019.08.20", "title": "Децата, малтретирани от своите приемни родители в САЩ,  категорично няма да бъдат върнати на насилниците"}
{"url": "https://www.faktor.bg/bg/articles/novini/svyat/london-shte-slozhi-kray-na-svobodnoto-dvizhenie-na-hora-sled-brekzit", "text": "Великобритания ще прекрати незабавно европейските правила за свободното движение на хора след излизането от Европейския съюз на 31 октомври, обяви правителството в Лондон. Бившият премиер Тереза Мей предвиждаше преходен период дори при липса на споразумение за Brexit. От „Даунинг стрийт 10” уточняват, че се работи върху създаването на нова имиграционна система. Междувременно Борис Джонсън е изпратил до председателя на Европейския съвет Доналд Туск писмо, в което предлага предпазният механизъм за ирландската граница да бъде заменен с алтернативни договорености. Целта му е да се гарантира, че след Брекзит няма да се въвежда твърда граница между Република Ирландия и британската провинция Северна Ирландия. Европейският съюз обаче е категоричен, че споразумението за излизане на Великобритания не може да бъде предоговаряно.", "date": "2019.08.20", "title": "Лондон ще сложи край на свободното движение на хора след Брекзит"}
{"url": "https://www.faktor.bg/bg/articles/novini/svyat/a-merkel-evropa-shte-bade-istinski-obedinena-samo-s-darzhavite-ot-zapadnite-balkani", "text": "\"Европа ще бъде истински обединена само когато страните от Западните Балкани станат част от Европейския съюз\", заяви германският канцлер Ангела Меркел, цитирана от Нова телевизия.  \"Ако погледнете на нещата от геостратегическата им страна или просто погледнете картата вие ще разберете, че Европа ще бъде истински обединена сама с държавите от Западните Балкани\", подчерта Меркел.", "date": "2019.08.20", "title": "А. Меркел: Европа ще бъде истински обединена само с държавите от Западните Балкани"}
{"url": "https://www.faktor.bg/bg/articles/novini/svyat/otstraniha-shefa-na-zatvorite-v-sasht-sled-samoubiystvoto-na-epstiyn", "text": "Американският министър на правосъдието Уилям Бар обяви, че и.д. директор на Федералното бюро на затворите (ФБЗ) Хю Хъруиз е отстранен от поста и назначен на друга длъжност, предаде ДПА. По-рано Бар изрази тревога заради \"сериозни нередности\" в нюйоркския федерален затвор, където финансистът Джефри Епстийн, обвинен в трафик на деца с цел сексуална експлоатация, беше открит мъртъв на 10 август. Миналата седмица аутопсия установи, че той се е самоубил. Министерството на правосъдието е подложено на политически натиск от Конгреса заради смъртта на Епстийн, след като се надигна обществено възмущение, че затворническите власти не са могли да осигурят изправянето на финансиста пред съда. Бар каза, че ще назначи Катлийн Хок Сойър на мястото на Хъруиз, който се премества на друга длъжност във ФБЗ. Сойър е оглавявала ФБЗ от 1992 до 2003 г. В своето изявление, с което обяви тези ходове, Бар не спомена Епстийн. Назначаването на ръководител на ФБЗ не изисква утвърждаване от Сената.", "date": "2019.08.20", "title": "Отстраниха шефа на затворите в САЩ след самоубийството на Епстийн"}
{"url": "https://www.faktor.bg/bg/articles/novini/svyat/tramp-se-posheguva-s-datchanite-obeshta-da-ne-stroi-nebostargach-v-grenlandiya", "text": "Президентът на САЩ Доналд Тръмп направи опит да превърне в шега желанието си да купи Гренландия от Дания, като обеща да не строи небостъргач на арктическия остров, предаде Франс прес. \"Обещавам да не правя това в Гренландия\", написа бившият магнат на недвижими имоти в туит, придружен с фотомонтаж, на който неговият огромен хотел с позлатени прозорци в Лас Вегас се издига на фона на гренландски пейзаж. Тръмп постна туита след като и датската министър-председателка Мете Фредериксен, и премиерът на Гренландия Ким Килсен заявиха, че автономната датска територия не е за продан. В неделя американският президент потвърди интереса си към Гренландия. \"Тази идея се появи и аз казах, че от стратегическа гледна точка това със сигурност е интересно\", заяви той. Островът, разположен между Северния Атлантически и Северния ледовит океан е автономна територия с население от 56 000 души, но Дания запазва контрол над външните отношения, отбраната и валутната политика.", "date": "2019.08.20", "title": "Тръмп се пошегува с датчаните, обеща да не строи небостъргач в Гренландия"}
{"url": "https://www.faktor.bg/bg/articles/bivshiyat-polski-premier-katastrofira-razmina-se-samo-s-globa", "text": "Бившият полски премиер и депутат от Европарламента Беата Шидло попадна в катастрофа с личната си кола, твърди представител на полицията в Малополското воеводство. Когато Шидло заемала длъжността министър-председател, кортежът й често попадал в такива аварии. През 2017 г. тя дори била хоспитализирана. В нощта на 19 август в Краков Шидло шофирала автомобила си и при ляв завой на второстепенен път се оказала в насрещното платно, пише РИА \"Новости\". При инцидента никой не е пострадал. Бившият премиер била глобена с 450 злоти (около 115 долара) и шест наказателни точки.", "date": "2019.08.20", "title": "Бившият полски премиер катастрофира, размина се само с глоба"}
{"url": "https://www.faktor.bg/bg/articles/novini/balgariya/slanchevo-gradusite-pak-tragvat-nagore", "text": "Ще бъде слънчево и топло, след обяд на места в низините - и горещо. Максималните температури ще бъдат 30-35 градуса. По Черноморието ще духа слаб до умерен вятър от изток-североизток. Максималните температури ще бъдат между 27 и 30 градуса. Температурата на морската вода е 26-27 градуса. Вълнението на морето ще бъде около 2 бала. В планините ще духа слаб, по билата - умерен, вятър от изток-североизток. Максималната температура на височина 1200 м ще бъде около 23 градуса, на 2000 м - около 16 градуса.", "date": "2019.08.20", "title": "Слънчево, градусите пак тръгват нагоре"}
{"url": "https://www.faktor.bg/bg/articles/novini/balgariya/valentin-nikolov-i-severna-makedoniya-proyavyava-interes-kam-proekta-za-aets-belene", "text": "Министърът на енергетиката Теменужка Петкова днес ще обяви кандидатите, подали заявления в процедурата за избор на стратегически инвеститор за АЕЦ \"Белене\".  От руската корпорация „Росатом“ вчера обявиха, че са подали документи. По неофициална информация заявления има и от Корейската хидроядрена компания и от китайската CNNC. Интерес са заявили и американската „Дженерал електрик“ и френската „Фраматом“, които могат да доставят част от техническото оборудване. Освен това българска фирма е поискала да закупи акции от бъдещата централата. Пред БНР Валентин Николов - депутат от ГЕРБ, председател на енергийната комисия в Народното събрание, заяви:  \"И Северна Македония проявява интерес към проекта за АЕЦ \"Белене\". Той обясни, че тя ще участва със своята електрическа компания и уточни, че проявеният интерес е за покупка на електрическа енергия - дългосрочна. \"Има заявено българско участие, би трябвало да е консорциум от фирми, което е проявило интерес да закупи и акции и дългосрочно да закупи електрическа енергия. Предполагам, че това е част от намеренията, за да могат да влязат в преговорния процес и евентуално да станат съсобственици или миноритарни акционери в проекта\", добави Николов. Според председателя на енергийната комисия в НС \"Фраматом\" и \"Дженерал илектрик\" са предложили варианти за доставка на оборудване, като експортните банки на страните (съответно Франция и САЩ - бел.ред.) да финансират това оборудване \"и в последствие, след заработване на АЕЦ \"Белене\", то да бъде изплатено по определени схеми\". Николов обясни, че стратегическият инвеститор освен да осигури пари, трябва да структурира и проекта. \"Когато се преговаря с големи корпорации, зад които стоят техните държави и правителства, обикновено трудно се отстояват позиции. Когато е ясна рамката, можеш да се облегнеш на нея и спокойно да предоговориш останалите компоненти\", каза Николов и обясни, че парламентът е създал достатъчно гаранции, \"така че държавата да не влезе в едно блато\". По думите на Валентин Николов във всеки вариант на инвестиция, особено когато е голяма и дългосрочна, най-големият риск обикновено е политическият.", "date": "2019.08.20", "title": "Валентин Николов: И Северна Македония проявява интерес към проекта за АЕЦ \"Белене\""}
