{"url": "http://www.faktor.bg/bg/articles/dimitar-glavchev-zastrashitelni-sa-razmerite-na-ezika-na-omrazata", "text": "Спестил съм си да чета какво пише за трагедията случила се на Ивайло Московски. Не мога дори да си помисля, че се злоупотребява с чисто човешка трагедия, каза пред Канал 3 бившият председател на парламента Димитър Главчев.  \"Нямам думи. Застрашителни са размерите на езика на омразата. Това е изродско и нечовешко. За радост не съм чел какво се пише по социалните мрежи.   Това, което се пише е езика на дявола и отговорността е на политиците, които дават пример и трябва да се замислят какъв е той\", каза още той.  \"Истанбулската конвенция ще усъвършенства борбата срещу насилието над жени и деца. До декември нямаше никакви проблеми с нея\", каза Главчев и посочи: \"Щом няма съгласие по нея не трябва да се приема. Ако говорим за ГЕРБ и министър-председателя Борисов, доказали сме, че винаги се вслушваме в гражданското общество\". Димитър Главчев напомни на президента Радев първия текст в конституцията, който касае държавния глава:  \"Президентът олицетворява единството на нацията. Отговорете си какво е единството на нацията при това олицетворение\", заяви той. По думите му неприемливо отношението Радев и на който и да е президент към НС. \"Все пак сме парламентарна република\", посочи Димитър Главчев.", "date": "2018.02.04", "title": "Димитър Главчев: Застрашителни са размерите на езика на омразата"}
{"url": "http://www.faktor.bg/bg/articles/mikis-teodorakis-makedoniya-e-samo-edna-i-tya-e-i-vinagi-shte-bade-gratska", "text": "В разтърсваща реч световноизвестният гръцки композитор Микис Теодоракис призова стотиците хиляди гърци, събрали се на атинския площад \"Синтагма\", \"никога да не дадат името Македония, докато на този свят има гърци\", предава гръцкото електронно издание Тhestival.gr. което излъчва митинга пряко, съобщи \"Фокус\". Според Теодоракис \"всяко отстъпление ще има катастрофални последици\". \"Дошли сме на тъжно място и сме принудени да се извиняваме за нашия патриотизъм. Мисля, че трябва да признаем нашите грешки пред гръцкия народ и да останем обединени в гръцка Македония. Питам ви - имаме ли отговорности и трябва ли да се позволи на Скопие да вярва в националния си мит?\", заявява Теодоракис. В речта си композиторът припомни и позицията на Гърция, формирана преди четвърт век:  \"Нашите политически ръководители през 1992 г. взеха решение за поддържането на обща национална навигационна линия, според която в името на бившата югорепублика няма да се съдържа думата Македония по никакъв начин, с географски или други определения като например Горна Македония или още по-лошото Нова Македония\". Теодоракис попита множеството: \"Защо трябва да се изтрива историята? Нали всяко отстъпление от тази линия ще има опустошителни последици за Гърция, тъй като ако отстъпим това означава да отворим широко границите си за тези, които ни заплашват открито и безсрамно\". Теодоракис, аплодиран от множеството завърши:  \"Македония е само една и тя е и винаги ще бъде гръцка! Да живее гръцкият народ!\"  По-рано хилядите протестиращи на атинския площад \"Синтагма\" са посрещнали световноизвестния гръцки композитор със скандирания:  \"Микис, ти променяш историята, като спускаш ръцете си над Македония!\", предава гръцкото електронно издание Iefimerida.gr. От там посочват, че речите на митинга често са прекъсвани от викове \"Гърция! Гърция! Македония!\" и \"Македония е гръцка!\", а когато Микис Теодракис е споменал ролята на великите сили - на САЩ и на големите страни в Европа, които искат приема на бившата югорепублика в НАТО, е последвало мощно освиркване.", "date": "2018.02.04", "title": "Микис Теодоракис: Македония е само една, тя е и винаги ще бъде гръцка!"}
{"url": "http://www.faktor.bg/bg/articles/novini/svyat/-di-velt-ek-znachitelno-uskoryava-ntegratsiyata-na-zapadnite-balkani", "text": "Европейската комисия иска значително да ускори приемането на страните от Западните Балкани. Това твърди германският ежедневник \"Ди Велт\", като се позовава на стратегически документ на Комисията, предава БНР. \"Приемането на шестте страни е в политически, икономически и геополитически интерес на ЕС\", цитира вестникът. Сърбия и Черна гора може да се присъединят още през 2025 г., се казва още в документа, който ще бъде публикуван във вторник. Настоящият момент е от историческо значение за тези страни, за да свържат бъдещето си с ЕС. Те обаче продължават да са изправени пред огромното предизвикателство на необходимите реформи.", "date": "2018.02.04", "title": "\"Ди Велт\": ЕК значително ускорява интеграцията на Западните Балкани"}
{"url": "http://www.faktor.bg/bg/articles/novini/svyat/erdogan-poiska-palno-i-prisaedinyavane-kam-es", "text": "Турският президент Реджеп Тайип Ердоган, който ще бъде утре на посещение в Италия, отхвърли всякакъв друг вариант освен присъединяване на Турция към ЕС, отхвърляйки френското предложение за партньорство, в интервю за италианския вестник \"Стампа\", цитирано от Франс прес, предаде \"24часа\". ЕС трябва да спази обещанията, дадени на Турция, каза турският президент, който ще пристигне довечера в Рим на 24-часово посещение, по време на което ще има срещи с папа Франциск, с президента и премиера на Италия и с бизнесмени. ЕС блокира преговорите за присъединяване към съюза и създаде впечатлението, че липсата на напредък в преговорите зависи от нас. Това е несправедливо. Несправедливо е и че някои страни от ЕС ни предлагат други опции вместо присъединяване, добави Ердоган, цитиран от БТА. Френската медия припомня, че в началото на януари президентът на Франция Еманюел Макрон предложи на турския държавен глава, когото прие в Париж, \"партньорство\" с ЕС вместо членство. Френският държавен глава отбеляза, че е необходимо да се помисли възможно ли е преразглеждане на отношенията между Турция и ЕС не в контекста на интеграционен процес, а евентуално като \"сътрудничество, партньорство\". \"Искаме пълно присъединяване към ЕС. Другите опции не ни задоволяват\", отсече обаче Ердоган. Той напомни за ключовата роля на Турция за мигрантския въпрос: \"Ние сме значими за спирането на мигрантите от Изтока, които се отправят към Европа, и също така да гарантираме стабилността и сигурността в Европа. Полагаме големи усилия в борбата с терористични организации като Кюрдската работническа партия (ПКК), Силите за защита на народа и Ислямска държава\", отбеляза Ердоган. Турската армия обяви на 20 януари началото на операцията \"Маслинова клонка\" в района на сирийския град Африн срещу сирийските кюрдски Сили за защита на народа и Партията на демократичния съюз, които Анкара смята за терористични организации. \"Турските сили не са в Африн, за да се сражават с \"въоръжени кюрдски групи\". Нямаме проблеми със сирийските кюрди. Бием се само с терористите и имаме право да го правим\", заяви Ердоган, повтаряйки, че Турция няма териториални претенции към Сирия.", "date": "2018.02.04", "title": "Ердоган: За нас има само един сценарий - присъединяване към ЕС"}
{"url": "http://www.faktor.bg/bg/articles/nad-700-hilyadi-leva-sa-shtetite-ot-uraganniya-vyatar-vav-vratsa", "text": "По първоначални данни над 200 000 лв. са нанесените щети на частни имоти, а над 500 000 лв. са на общинска собственост след ураганния вятър в събота във Враца, съобщиха от общинската управа, предаде \"24часа\".  Сред най-тежките поражения е жилищна кооперация на ул. \"Леденик\", на която живее възрастно семейство. Бурният вятър откъснал част от покрива на жилищна кооперация, която пада върху съседна сграда, а след това я пренася и на покрива на къщата на възрастните хора. Жената е на легло, а съпругът е трудно подвижен. Зам.-кметът на Враца Мария Попова съобщи: \"Нарушена е цялостната конструкция на къщата и тя е опасна за обитаване. За да опазим живущите, те ще бъдат изведени временно и настанени в общинско жилище, до отстраняване на всички повреди. Вече сме разговаряли със строителна фирма, която ще поеме ремонта\". След направения оглед на щетите било установено, че голяма част от увредените жилищните сгради нямат застраховка, ремонтирани са покривите, без да има сключени договори с фирмите, които да поемат гаранционната отговорност. Затова общинската управа търси други възможности да помогне на пострадалите.", "date": "2018.02.04", "title": "Враца: Ураганният вятър е нанесъл щети за над 700 хиляди лева"}
{"url": "http://www.faktor.bg/bg/articles/novini/balgariya/tezhka-katastrofa-zatvori-patya-bansko-razlog", "text": "Поредна тежка катастрофа в страната. Инцидентът затвори пътя Банско-Разлог. Към 16.40 ч. на втората отбивка преди Разлог на прав участък са се ударили челно два автомобила, предаде БГНЕС.  Петима души са тежко ранени при удар между ТИР и две коли, съобщиха от полицията. Трима от младежите са от Разлог и са в много тежко състояние. Засега не се потвърждава информацията, че двама са загинали. С опасност за живота е и 19-годишно момиче, което е транспортирано с частен превоз до болницата. Всички ранени са с гръдни, черепно-мозъчни и поли травми.", "date": "2018.02.04", "title": "Тежка катастрофа затвори пътя Банско - Разлог"}
{"url": "http://www.faktor.bg/bg/articles/novini/svyat/zigmar-gabriel-razvitieto-na-novi-vidove-yadreni-orazhiya-tryabva-da-se-nablyudava-s-uzhas", "text": "Решението на администрацията на САЩ за нови тактически ядрени оръжия, показва, че спиралата на нова надпревара за ядрени оръжия вече е стартирана, както по време на Студената война. За нас в Европа е това е особена заплаха. Ето защо сега ние трябва да се насърчаваме нови инициативи за разоръжаване и контрол, съобщи министерство на външните работи на Германия, цитирайки Габриел, предаде ТАСС. Министърът на външните работи на Германия посочи, че ситуацията със сигурността в света през последните години се е променила значително. Той твърди, че е имало \"остра загуба на доверие в Русия\". Според Габриел \"има ясни доказателства, че Русия изгражда не само конвенционални оръжия, но и ядрен арсенал\". \"Глобалният ред все повече се поставя под въпрос\", коментира Габриел, като припомня, че ситуацията в страните на юг от Европейския съюз е изключително нестабилна.  \"За всички тези предизвикателства, заедно с нашите партньори, трябва да намерим отговори, които не могат да бъдат изградени само в атомния арсенал\", смята министърът.  \"Развитието на нови видове ядрени оръжия трябва да се наблюдава с ужас\". Според него това \"изпраща грешните сигнали\" и крие опасност от разгръщане на спиралата за натрупване на оръжие. Германският външен министър призова за спазване на съществуващите споразумения за контрол на въоръженията.  \"Вместо нови бойни системи, ние се нуждаем от нови инициативи за разоръжаване\", подчертава той, като увери, че правителството на Германия ще направи всичко възможно, за да постигне напредък в тези усилия.  \"Нашата дългосрочна цел трябва да бъде свят без ядрени оръжия\", обяви  Зигмар Габриел.", "date": "2018.02.04", "title": "Зигмар Габриел: Развитието на нови видове ядрени оръжия трябва да се наблюдава с ужас"}
{"url": "http://www.faktor.bg/bg/articles/shaakashvili-povede-marsh-za-impiachmant-na-poroshenko", "text": "Днес на Европейския площад в украинската столица Киев се състоя „Марш за импийчмънт“, организиран от лидера на партия \"Движение на новите сили\" Михаила Саакашвили и негови привърженици, съобщава „Гордон“.  Организаторите на митинга прочетоха резолюция, с искането правителството да подаде оставка на 18 февруари. Народният депутат Семен Семенченко обяви, че Върховната Рада, в съответствие с конституционните права, ще мине под охраната на ветераните, а стотици хиляди хора ще вземат властта от олигарсите, след което депутатите ще гласуват и оставката на президента. Лидерът на \"Движение на новите сили\" Михаила Саакашвили заяви пред събралите се на протеста граждани, че ще бъде обнародван списък с кандидати за висшите държавни постове във властта, както и адресите на народните представители, които трябва да гласуват оставката на украинския президент Порошенко.  \"До 18 февруари ние ще предложим алтернативно правителство и десетина нови кандидатури  за президент, сред които всеки от вас може да избира... Много бързо трябва да се умножим до милион. Нека на следващия марш всеки от вас привлече по още един наши съмишленик от Киев. Подобни маршове ще организираме и в останалите областни центрове, защото хората нямат пари, за да пътуват до столицата. А ние не разполагаме със средства, за да ги докараме тук, в Киев“, заяви политикът.  Саакашвили обеща също така на сайта на \"Движение на новите сили\" да бъде публикуван пълният списък с народните представители и техните адреси. \"Ще се организираме в групи и ще ги посетим по домовете им. Всичко ще бъде мирно, но ще им кажем какво искаме от тях, а то е  - да свалим сегашните политици от власт и след това сами да се оттеглят като  депутати“, обясни Саакашвили.   След акцията на Европейският площад в Киев, участниците в митинга обявиха, че се отправят към дома на украинския президент.", "date": "2018.02.04", "title": "Саакашвили поведе \"Марш за импийчмънт\" на Порошенко"}
{"url": "http://www.faktor.bg/bg/articles/nikos-anastasiades-e-preizbran-za-prezident-na-republika-kipar", "text": "Никос Анастасиадис печели президентските избори в Република Кипър, показват екзитполовете, предава AFP, цитирана от \"Фокус\". Според изчисленията на държавния телевизионен оператор CyBC, Анастасиадис е получил подкрепата на 54,5 - 59,5 на сто от гласувалите във втория тур на президентските избори в страната. Съперникът му Ставрос Малас получава между 41 и 45 процента. Две други анкети от частни телевизионни оператори дадоха подобни цифри. 71-годишният Анастасиадис обеща нови преговори с лидера на кипърските турци Мустафа Акънджи за обединение на острова, въпреки колапса на разговорите, водени под егидата на ООН, а също и икономическото му възстановяване, припомня агенцията.", "date": "2018.02.04", "title": "Никос Анастасиадис е преизбран за президент на Република Кипър"}
{"url": "http://www.faktor.bg/bg/articles/salzotvoren-gaz-sreshtu-mitinga-makedoniya-e-gratska", "text": "След мащабния митинг на атинския площад \"Синтагма\" срещу включването на \"Македония\" в уреждането на спора за името със Скопие се е стигнало до сблъсъци между демонстранти и полиция, предаде Greek Reporter, цитиран \"Фокус\". Според съобщенията полицията е употребила сълзотворен газ, за да отблъсне демонстрантите, много от които са носили каски за велосипеди и са развявали гръцки знамена. Местни медии разпространиха информация, съгласно която това са били членове на крайнодясната \"Златна зора\". В неделя в гръцката столица се проведе и контрадемонстрация на леви групи. Техният митинг бе на по-малко от 1,6 км от протеста под мотото \"Македония е гръцка\". Докато организаторите на митинга на площад \"Синтагма\" и полицията спорят за броя на протестиращите, който според тях варира от 1,5 млн. до 140 000, народът на Гърция изпрати ясни политически послания към елита, че желае да се чуе и неговото мнение в преговорите за името Македония, пише в обзорна статия за днешния протест гръцкото електронно издание Iefimerida.gr. Медията цитира мнението на кореспондента на германския Der Spiegel, Йоргос Кристидис, който смята, че \"Извън патриотизма по темата Македония има и истински гняв срещу политиците и елитите, които продават нацията. Чувства, много подобни на тези от протестите срещу строгите икономии, а гръцката политическа система беше отново оспорена - този път от дясно\".", "date": "2018.02.04", "title": "Сълзотворен газ срещу митинга - \"Македония е гръцка\""}
{"url": "http://www.faktor.bg/bg/articles/ot-london-startira-premierata-na-ot-raba-na-propastta-1997-video", "text": "Знаково на 4 февруари в интернет от Лондон стартира премиерата на клипа „От ръба на пропастта – 1997”. С архивни видеокадри, снимки и автентичния спомен на бившия президент Петър Стоянов, той ни връща към драматичните събития от 4 февруари 1997 г. – страната е докарана до тежка политическа криза, след управление на БСП, а Георги Първанов и Николай Добрев готвят второ червено правителство, което може да хвърли държавата в гражданска война. Автор на „От ръба на пропастта – 1997” е продукция на    - Велислав Радев, който от години живее и твори в Лондон, и Джанет Бари. Радев работи за BBC News в Московското бюро на корпорацията, бил е заместник-ръководител на Руската редакция на Би Би Си. След като напуска Би Би Си стартира портала MyCentury. От 2017 работи по прилагането на МyCentury като образователен ресурс по история в българските училища. През януари 1997-ма Велислав Радев е непосредствен свидетел с камерата си на събитията около обсадения парламент  и президентството. „От ръба на пропастта – 1997” разбива  червени митове и манипулации, които се опитват да героизират Николай Добрев и Георги Първанов.  След 4 февруари 1997 г. България реално пое по пътя на интеграцията със Западния свят, членство в ЕС и НАТО.", "date": "2018.02.04", "title": "От Лондон стартира премиерата на „От ръба на пропастта – 1997”(видео)"}
{"url": "http://www.faktor.bg/bg/articles/trima-arestuvani-v-spetsaktsiya-sreshtu-avtokradtsi-v-sofiya", "text": "Трима души бяха арестувани при специализирана полицейска операция срещу крадци на автомобили в София днес, съобщи БТВ.  Униформени отцепиха хале на автоморга в кв. \"Малинова долина\", собственост на известния в криминалните среди Ицо Турчина. Той е задържан многократно за автокражби - за последно, през септември при подобна ситуация. Преди дни беше отменен наложеният му домашен арест във връзка с това разследване. Медията припомня, че преди 3 г. в негова автоморга бяха открити части от 107 различни коли. По първоначална информация вътре в обекта е бил намерен краден автомобил, който арестуваните са разфасовали. Сред задържаните е и собственикът на халето.", "date": "2018.02.04", "title": "Трима арестувани в спецакция срещу автокрадци в София"}
{"url": "http://www.faktor.bg/bg/articles/novini/svyat/dzhihadisti-svarzani-s-al-kayda-poeha-otgovornost-za-svaleniya-ruski-iztrebitel-video", "text": "Джихадистката група Тахрир аш Шам, свързана с бившия клон на \"Ал Кайда\" в Сирия, пое отговорността за свалянето на руския военен самолет над провинция Идлиб, предадоха Ройтерс и Франс прес. Вчера руски щурмовик Су-25 беше свален от бунтовници в Сирия, пилотът катапултира, но беше убит в бой с терористите, съобщи руското министерство на отбраната, цитирано от ТАСС. Тахрир аш Шам съобщи в социалните медии, като цитира командира на противовъздушната си отбрана, че неин боец е уцелил самолета с преносима ракета, изстрелвана от рамо, по време на въздушно нападение над град Саракеб в северозападната част на Идлиб. В редиците на групировката се включва бившата група Фронт \"Ан Нусра\", която беше клон на Ал КаЙда в Сирия. По-късно последва мълниеносна реакция от страна на Русия. Въздушно космическите сили на Москва нанесоха масиран удар с високоточно оръжие по района в Сирия, откъдето е била изстреляна  ракетата унищожила щурмовия Су-25. Според съобщение на руското министерство на отбраната, цитирано от ТАСС, при удара бяха убити над 30 бойци на \"Джебхат ан Нусра\".", "date": "2018.02.04", "title": "Джихадисти свързани с \"Ал Кайда\" поеха отговорност за сваления руски изтребител (видео)"}
{"url": "http://www.faktor.bg/bg/articles/novini/balgariya/zhalt-kod-za-dazhd-i-vyatar-v-chast-ot-stranata-oblachno-i-studeno", "text": "Сутринта ще се събудим с по-хладно време, ще е облачно с валежи от дъжд, но по-късно от северозапад валежите ще спират. Сутрешните температури ще са от 4° в северозападните райони до 14 - 15° в югоизточните, в София около 6°. Ще духа до умерен, в Дунавската равнина временно силен, запад-северозападен вятър с който ще продължи да нахлува студен въздух. Преди обeд в Югоизточна България все още вятърът ще е силен от юг-югозапад. Жълт код за силен вятър и валежи от дъжд е в сила за четири области на страната за 4 февруари. Това сочи справка на сайта на Националния институт по метеорология и хидрология (НИМХ) към Българската академия на науките (БАН).  Жълтият код е в сила за областите Кърджали, Хасково, Ямбол и Бургас. В тези райони ще има значителни валежи от дъжд, сумарно за денононщието 20 - 25 л/кв.м. В сутрешните часове ще продължи да духа силен южен вятър с пулсации до 24 - 25 м/сек, с тенденция към отслабване. В останалата част от страната кодът е зелен и се очаква вятърът постепенно да спира и времето да стане по-стабилно. От северозапад валежите постепенно ще започнат да спират, а следобeд и облачността ще се разкъса. В Източните Родопи и Югоизточна България единствено валежите ще са значителни и ще спрат едва през нощта срещу понеделник. Над планините ще бъде облачно с валежи от сняг, в Родопите от дъжд и сняг, но след обяд от северозапад валежите ще започнат да спират. Ще духа силен запад-северозападен вятър, с който ще нахлува студен въздух, но през деня ще отслабне до умерен. Към 14 часа температурата на 1200 метра ще е около 4°, на 2000 метра минус 2°. Над Черноморието ще бъде облачно с валежи от дъжд. Ще духа до умерен запад-северозападен вятър, но преди обeд по южното крайбрежие все още вятърът ще е силен от юг-югозапад. През деня температурите ще се понижат и към 14 часа ще са между 8° и 10°. Температурата на морската вода е 6 - 7°. Вълнението на морето сутринта ще бъде 3 - 4 бала, но ще отслабва и следобед вече ще е 2 - 3 бала. В събота силните пориви на вятъра в почти цялата страна доведоха до обръщане на три тира, нанесоха щети на покриви и навеси, имаше много сигнали за паднали дървета и клони, най-много в районите на София и Враца. В столицата леки наранявания заради вятъра получиха две жени. Хиляди клиенти на ЧЕЗ в Северозападна България останаха без електрозахранване. Десетки снимки и видеа публикуваха потребителите на Facebook за паднали светофарни уредби, пътни знаци, клони затиснати автомобили, откъснати ламарини от сгради и др.", "date": "2018.02.04", "title": "Жълт код за дъжд и вятър в част от страната - облачно и студено"}
{"url": "http://www.faktor.bg/bg/articles/novini/svyat/gartsiya-v-napregnato-ochakvane-na-vseobsht-protest-sreshtu-imeto-makedoniya", "text": "Атина се готви за митинг срещу употребата на \"Македония\" в решението по спора между Гърция и бившата югославска република за името на страната. В Солун преди две седмици такъв протест събра повече от 90 хиляди души от цяла Гърция. Организаторите обещават днес той да бъде най-големият от години насам и споменават числото 1 милион души, предава БНТ.  Спират се няколко метростанции около площад \"Синтагма\", където се намира Парламента и около който ще е основният митинг. Ще има две паралелни демонстрации, като има сериозни опасения от възникване на конфликт. С автобуси, влакове и фериботи пристигат хора от цялата страна. Само от остров Крит пристигнаха три кораба  с над 2 хиляди демонстранти. Над 2500 автобуса от цялата страна пътуват по посока Атина. Национални знамена са поставени навсякъде около парламента. Хиляди гърци поставиха на домовете си националното знаме. Обикновено това се прави само на национален празник. Този протест не е само спор за името на Македония, твърдят анализатори. Според тях това е и антиправителствен протест с натиск срещу правителството на Алексис Ципрас. Този път гръцката Църква подкрепи протеста срещу употребата на името Македония в спора със Скопие. Национализъм, примесен с гняв срещу политическата система - така анализаторите определят днешния протест, който започва в 14 ч. следобед. \"Ако не се стигне до приемлив компромис, Гърция трябва да положи усилия за промяна на границите, за да граничи със Сърбия”, каза един от организаторите, ръководителят на Движението \"Гръцко решение\" Кирякис Велопулос. Според него \"американците искат да създадат протекторат на север от Гърция, за да минират руските интереси\". Водещите гръцки политици не подкрепят този протест. Те разбират, че не могат повече да отлагат решението на въпроса с името, което не е от полза на Атина. Самият премиер Алексис Ципрас заяви, че Република Македония е призната под това име от много държави по света и в името на страната терминът Македония ще фигурира по един или друг начин. Нещо повече Ципрас отбеляза, че нерешаването на спорния въпрос само ще подкопае допълнително позициите на Гърция. Неговата теза беше подкрепена и от кмета на Солун Янис Бутарис, който заяви, че \"схващането, че Македония е само гръцка е много лошо“. Солунският градоначалник зае по-категорична позиция дори от премиера. Той заяви, че Гърция се държи безобразно спрямо Република Македония. Единственият губещ от подобна политика са самите гърци, които накърняват своето достойнство пред Европейския съюз и НАТО. Към призивите за намиране на решение се присъедини и Вселенският патриарх Вартоломей, който направи специално изявление:  \"Във връзка с преговорите за името на БЮРМ Вселенската патриаршия като Църква-майка на всички балкански православни църкви призовава всички заинтересовани страни да проявят здравомислие и сдържаност по този толкова критичен и чувствителен въпрос, за да може да бъде решен по мирен път и с разум\". Сериозна стъпка към намирането на решение на проблема беше срещата между министър-председателите на двете страни Зоран Заев и Алексис Ципрас в Давос. На срещата Заев заяви, че Република Македония няма териториални претенции към Гърция и ще промени името на международното летище \"Александър Македонски“ и магистралата в знак на добра воля към Атина. Тази седмица международният посредник на ООН Матю Нимиц посети Атина и Скопие. След срещите си с гръцките и македонските политици той заяви, че очаква решението на спора да дойде в близките месеци.", "date": "2018.02.04", "title": "Гърция в напрегнато очакване на всеобщ протест срещу името Македония"}
{"url": "http://www.faktor.bg/bg/articles/tsarkvata-nachelo-s-patriarh-neofit-shte-izbere-koy-da-oglavi-vidinskata-eparhiya", "text": "Каноничният избор за нов Видински митрополит ще се състои в Синодалния параклис на Светия Синод в столицата. Митрополитите начело с патриарх Неофит ще избират между епископите Даниил и Герасим, които бяха излъчени от епархийските избиратели на първия етап от процедурата на 28-ми януари, предаде БНР.  Един от двамата епископи - Драговитийският Даниил, викарий на митрополита на САЩ, Канада и Австралия или Мелнишкият Герасим, главен секретар на Светия Синод и председател на патриаршеската катедрала Свети Александър Невски, ще оглави Видинската епархия. Новият митрополит ще продължи делото на покойния дядо Дометиан, който остави след себе си много добро наследство - храмовете, и манастирите в епархията са поддържани в отлично състояние.  Първият етап от избора на нов видински митрополит предизвика недоволството на група граждани, след като техният фаворит епископ Поликарп получи само два гласа, въпреки че в негова подкрепа бяха събрани повече от 6 500 подписа на жителите на областта. Протестиращите определиха вота за предопределен, а епархийските избиратели за подкупни.  Врачанският митрополит Григорий, отговорен за провеждането на процедурата увери, че изборът е преминал при стриктното спазване на Устава на Българската православна църква. Шестима от епархийските избиратели внесоха жалба срещу седем души в Районна прокуратура Видин за оклеветяване.", "date": "2018.02.04", "title": "Църквата избира кой да оглави Видинската епархия"}
{"url": "http://www.faktor.bg/bg/articles/novini/balgariya/f-35a-strategichesko-reshenie-a-sa-i-po-nashiya-dzhob", "text": "При цялото забавяне с новите изтребители за българската армия, добрата новина е, че можем да преминем директно към F-35A. Вчера приятели ме насочи към страницата на Локхийд Мартин, базисната цена е около 80 милиона долара, което значи, че ескадрилата излиза около милиард долара. Плюс оръжейни системи, стават около 100-120 милиона. По скъпите варианти за самолетоносачи и за вертикално излитане не са ни нужни. Това е   което означава около 80 милиона долара на година, сума която в никакъв случай не е звън нашия джоб. Второ, има смисъл да направим съвместно звено с румънците с тези самолети, за да намалим разходите по  подържането им.  Няма никакъв смисъл да поддържаме илюзията, че МИГ-29 струват нещо. Те на практика са слепи, силно ограничени като комуникационни и радиолокационни и най-вече автоматични информационни системи. Дано не стане нужда, но в конфликт ще падат като круши, защото единственото, за което стават - са паради. А новите Ф-35 могат да работят с навигационни и комуникационни системи на НАТО, включително със сателитите и АУАКСИТЕ. С този министър разбира се нищо не може да се получи - той има мисия да тупа всячески топката. И последно, за хората, които още твърдят, че разходите за отбрана са напразно похарчени средства. Винаги когато България е била във възход като нация - тя е стъпвала върху силна и боепоспособна армия, върху авторитетно и уважавано офицерство и войска.  При над 10 милиарда лева корупционен данък - дисциплинирането на разходите и на поведението на политиците, чрез фокусиране върху програми на сигурността, само ще стабилизира развитието и направи растежа ни устойчив.", "date": "2018.02.04", "title": "F-35A – стратегическо решение, а са и по нашия джоб"}
{"url": "http://www.faktor.bg/bg/articles/novini/balgariya/burniyat-vyatar-poprechi-na-samolet-da-katsne-na-letishte-sofiya", "text": "Силният вятър предизвика проблеми на Летище София. Самолет на нискотарифната авиокомпания \"Райънеър\" не се приземи на пистата заради недобрите метеорологични условия, съобщи \"Нова\". Той е изпълнявал полет от Лондон до София. Излетял е от британската столица в 16.50 часа местно време в събота и е трябвало да кацне в 22 часа вечерта българско време, като полетът е трябвало да продължи 3.35 часа.  След два опита да кацне, самолетът се е пренасочил към Букурещ. Летищните власти уточниха, че действието е предприето по желание и преценка на пилота.  Пътниците са превозени към столицата с автобуси.  От Летище София уточниха, че в момента обстановката е нормална и самолетите кацат безпрепятствено.", "date": "2018.02.04", "title": "Бурният вятър попречи на самолет да кацне на Летище София"}
{"url": "http://www.faktor.bg/bg/articles/navarshvat-se-6-godini-ot-navodnenieto-v-selo-biser", "text": "6 години след наводнението в село Бисер, отнело живота на десет души, хората няма да отбележат годишнината с курбан. Причината - никой в населеното място не иска да си спомня за ужаса от 6 февруари 2012 година. Повечето от пострадалите при бедствието все още чакат справедливост. Голяма част от делата ще се гледат през март, предаде БНТ. За хората от Бисер неизлечимият спомен за бедствието остава постоянен спътник. Мъка, за която 6 години по-късно почти никой не иска да говори. Един от загиналите е бащата на Тодор Тодоров. Вече 6 години мъжът чака възмездие. Казва, че бившият областен управител на Хасково Ирена Узунова, на която бяха повдигнати обвинения, няма никаква вина. Категоричен е, че виновникът е друг, затова съди Община Харманли. Делото трябваше вече да е минало, но е отложено за март тази година. \"Когото и да питате, който е бил на моста по време на наводнението всякой може да каже кой е главният виновник. Защото и да се е скъсал язовирът, те са имали време. От ударната вълна е изчислено, че водата може да стигне тук за 2:15 ч. Достатъчно време хората да се евакуират\", посочи Тодоров. Христо Николов също никога няма да забрави бедствието. Всеки ден той минава по моста на река Бисерска и се взира във водите й. Преди 6 години за минути вълната отнема живота на брат му и съпругата му. \"И ги търсеха тогава една седмица и ги намериха прегърнати. Каква справедливост?!? Всичко е какво казват водата тече, отнема младостта, отнема гориста и дай Боже, доброто да процъфти да победи\". 34 нови къщи бяха построени за пострадалите от потопа в Бисер, а повече от 20 семейства все още чакат. И все пак справедливост след потопа в Бисер дочакаха 2 семейства, загубили роднини при бедствието. Софийският градски съд е постановил те да получат общо 570 хил. лв. обезщетения от Община Харманли. Има заведени още около 30 дела за имуществени и неимуществени вреди.", "date": "2018.02.04", "title": "Навършват се 6 години от наводнението в село Бисер"}
{"url": "http://www.faktor.bg/bg/articles/novini/svyat/kipar-glasuva-na-vtori-tur-ot-prezidentskite-izbori", "text": "В Кипър започна гласуването на втория тур от президентските избори. В 7,00 часа местно време бяха отворени над 1000 избирателни секции, предаде ТАСС, цитирана от БТА. След като на първия тур никой от претендентите не получи повече от 50 процента от гласовете, на днешния балотаж се явяват двамата кандидати с най-висок резултат - действащият президент Никос Анастасиадис от християндемократическата партия Демократически сбор (ДИСИ), завършил първи кръг на 28 януари с 35,5 на сто от гласовете, и кандидатът, подкрепян от опозиционната лява партия АКЕЛ, Ставрос Малас, за когото гласуваха 30,25 процента от избирателите. В подкрепа на Анастасиадис се обявиха организации като Кипърската търговско-промишлена палата, Сдружението на собствениците на имоти в окупираните територии.  Зад Малас застанаха леви организации, както и учредената миналата година т. нар. руска партия \"Аз, гражданинът\", предаде БНР. След изпълнената с много напрежение и взаимни нападки седмица в петък Анастасиадис и Малас изпратиха последните си послания за мобилизация на своя електорат.  Анастасиадис, позовавайки се на успехите на своето правителство за спасяването на Кипър от фалита, поиска силен нов мандат за продължаване по пътя на реформите, икономическия растеж и модернизацията на държавата.  Малас призова гражданите да кажат „не” на Анастасиадис и да предпочетат предлаганото от него по-справедливо и модерно управление на Кипър. И двамата кандидати се ангажираха с възобновяване на преговорите за обединяване на страната.  Изборните бюра ще останат отворени до 18 ч. местно време. Според Кипърската избирателна комисия право на глас на президентските избори имат приблизително 550 000 пълнолетни граждани.", "date": "2018.02.04", "title": "Кипър гласува на втори тур от президентските избори"}
{"url": "http://www.faktor.bg/bg/articles/novini/svyat/kitay-razkritikuva-sasht-che-predstavya-stranata-kato-potentsialen-yadren-protivnik", "text": "Пекин разкритикува американски правителствен доклад, определящ Китай като потенциален ядрен противник и призова Вашингтон да съкрати своя много по-голям ядрен арсенал, предаде Асошиейтед прес, цитирана от БТА. В оповестен в петък доклад на Пентагона, обобщаващ заключенията от прегледа на ядрената доктрина на САЩ се казва, че Вашингтон иска да попречи на Пекин да направи погрешното заключение, че всяка употреба на ядрено оръжие, дори ограничена, е приемлива.  В изявление на китайското министерство на отбраната се посочва, че ядреният арсенал на Китай е на \"минималното равнище\", необходимо за сигурността. Пекин обещава също никога да не използва пръв ядрено оръжие \"при никакви обстоятелства\".  Китайската страна \"твърдо се противопоставя\" на доклада, заяви говорител на министерството на отбраната. Той изтъкна, че световният мир и развитие \"са необратими тенденции\" и призова Вашингтон да работи с Пекин \"за съвместното опазване на мира, стабилността и просперитета в този регион и в света\".", "date": "2018.02.04", "title": "Китай разкритикува САЩ, че представя страната като потенциален ядрен противник"}
