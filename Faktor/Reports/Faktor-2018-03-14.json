{"url": "http://www.faktor.bg/bg/articles/novini/balgariya/bsp-se-inati-cherven-deputat-pak-nastoya-darzhavata-da-zakupi-vsichki-aktsii-na-chez-v-balgariya", "text": "Визията на БСП е, че държавата трябва да се опита на пазарен принцип да закупи всички акции на електроразпределителното дружество ЧЕЗ в България. Това заяви в студиото на \"Денят ON AIR\" депутатът от социалистите Николай Цонков.  . Важното е да се прави на инат, независимо дали това е възможно. \"Това е стратегически отрасъл. Трябва да имаме минимални печалби, които да се влагат в развитие на електроснабдителната мрежа\", каза Цонков пред Bulgaria ON AIR. По думите му сега цялата печалба на ЧЕЗ отива в Чехия.  Народният представител беше категоричен, че не са оправдани страховете, че държавата е лош стопанин и ще бъде лош стопанин, ако придобие изцяло електроразпределителното дружество. \"По - скоро стопанинът в държавата в момента е лош\", заяви Николай Цонков в ефира на \"Денят ON AIR\".  Депутатът беше категоричен, че сега държавата внася несигурност с лошото управление и бездействието си при продажбата на стратегически обекти, като електроразпределителното дружество. Според Цонков КЕВР е трябвало да се намеси. \"Въпросът е защо държавата не се намеси\", попита народният представител, като беше категоричен, че в нормативната уредба са описани начините и ситуациите, при които това е възможно.", "date": "2018.03.14", "title": "БСП се инати! Червен депутат пак настоя държавата да закупи всички акции на ЧЕЗ в България"}
{"url": "http://www.faktor.bg/bg/articles/koshlukov-pokani-mestan-bistri-kohezionnata-politika-s-menda-stoyanova", "text": "Програмният директор и водещ на \"Още от деня\" Емил Кошлуков покани в студиото на „Още от Деня“ на БНТ лидера на ДОСТ Лютви Местан, за да използва правото си на отговор. Преди това обаче надълго  и широко отново го обвини във връзки с Турция , четейки неговото днешно писмо.  Лютви Местан изпрати днес остро открито писмо на шефа на БНТ Константин Каменаров и до СЕМ, насочено срещу коментарите на  Емил Кошлуков за партията му, както писахме.  Според него в предаването си вчера водещият си е позволил \"тежки провокативни и лъжливи твърдения спрямо ДОСТ и президент на съседна държава\". Местан пише : \"Лъжите и обидите, които г-н Емил Кошлуков изрече в ефир: „Точно преди година горе-долу бяха изборите, спомняте си историята на Ердоган и на премиера им с нашите изселници където бяха едва ли не инструктирани да гласуват за ДОСТ, директно се намесиха в изборите\". В студиото гостува Менда Стоянова от ГЕРБ, председател на Комисията по бюджет и финанси в парламента. \"Кохезионната политика е основната инвестиционна политика на ЕС, насочена е именно към по-слабите региони и ние държим тази политика да се запази, и като пари, но нейният фокус да бъде концентриран към по-слабите региони,  за да има наистина кохезия\", обясни тя. \"С излизането на Великобритания от ЕС вноската ще се намали с 12-13 милиарда, естествено нейното компенсиране може да стане по два начина. Или чрез увеличение на вноската от другите страни, или чрез допълнителни приходи. Ние твъдо смятаме, че ако ЕС иска да съществува, да води политика за стабилизация, за това да е водещ в света, трябва да продължи кохезионната си политика. Благодарение на тази политика имаме сериозни инвестиции в инфраструктурата\", поясни още Стоянова. Тя коментира  доклада \"Европейски семестър\", според който макроикономическият дисбаланс е характерен и за страната ни. Тази година за пръв път сме извадени от групата на рисковите държави. \"Мисля, че е обективно и в този доклад са записани нашите постижения: постигнат стабилен икономически растеж, подобрени условия на пазара на труда, подобрение в устойчивостта на финансовия сектор, добри финансови резултати... Цената за това ние сме я платили доста отдавна, когато въведохме валутния борд и не можем да си позволим да плащаме друга висока цена\", заяви Менда Стоянова.  Борбата със сивата икономика налага задължителното използване на касови апарати. Чуваме твърдения на работодателски организации, че сивата икономика у нас е между 34 и 70%, по думите й. Тя посочи, че само за 3 месеца през 2001 г., когато се въвеждат касовите апарати, в държавния бюджет постъпват над 4 милиарда лева. \"Но тогава бе въведено един път в месеца да се предават отчети към НАП. Още тогава идеята беше, че всяка една продажба трябва да се изпраща към НАП. НАП внедри система за анализ на данните от тази дистанционна връзка. Оказа се, че в резултат на риска, изчислен през програмата, около 2000 фирми бяха селектирани като рискови... Изискванията към софтуера за управление на продажбите налагат всички фирми, които използват такъв софтуер, трябва да го регистрират\", отбеляза Стоянова.", "date": "2018.03.14", "title": "Кошлуков покани Местан, бистри кохезионната политика с Менда Стоянова"}
{"url": "http://www.faktor.bg/bg/articles/novini/balgariya/gen-sabev-ako-napravim-stroitelni-voyski-v-armiyata-shte-stanem-za-smyah-pred-partnyorite-ni", "text": "Ако искаме да станем за смях пред нашите партньори, да направим строителни войски в армията. Тази позиция изрази ген. Съби Събев, военен експерт, по повод идеята на военното министерство да бъдат създадени строителни войски към българската армия. Той е категоричен, че идеята за създаване на строителни войски е напълно неадекватна иницатива на фона на нерешените проблеми в армията. И единствено може да се мисли по нея, ако има задължителна военна служба у нас, каквато идея лансира неотдавна военният министър Каракачанов.   Когато се обсъжда такава идея, трябва да бъде обоснована. Какво искаме да постигнем с тази идея. Да образоваме хората като ги вкарваме в строителни войски е несериозно, при положение, че у нас е задължително образованието. С такава идея отклоняваме вниманието от реалните проблеми, като най-сериозните са свързани с изграждането на професионална армия, която е пред колапс, и нейната модернизация, която твърде много закъсня. Средствата за армията трябва да се изполдзват именно в тази посока. Защото една от функциите на армията не е да квалифицира хората,  а да направим армията привлекателна за хората, които са в нея, аргументира позицията си ген.Събев.", "date": "2018.03.14", "title": "Ген.Събев: Ако направим строителни войски в армията, ще станем за смях пред партньорите ни"}
{"url": "http://www.faktor.bg/bg/articles/novini/svyat/atina-otryaza-molba-na-ankara-za-ekstradatsiya", "text": "Гръцки съд отхвърли турска молба за екстрадиция на млада жена, която е сред деветима предполагаеми членове на лявоекстремистка организация, арестувани в Атина преди официално посещение на президента на Турция в края на миналата година, предаде Асошиейтед прес, цитирана от БТА.  Тричленен съдебен състав постанови днес, че 21-годишната Халаз Сечер рискува да бъде съдена за неща извън тези, за които Анкара е поискала да бъде екстрадирана, и че животът й може да бъде в опасност, ако бъде върната в Турция. Съдиите постановиха също, че някои престъпления, за които е издирвана тя, като участие в протести и изработване на плакати, не представляват престъпления. Деветимата бяха арестувани през декември за предполагаеми връзки с Революционната партия и фронт за народно освобождение (ДХКП-С), смятана за терористична организация от Турция, САЩ и Европейския съюз.", "date": "2018.03.14", "title": "Атина отряза молба на Анкара за екстрадация"}
{"url": "http://www.faktor.bg/bg/articles/polskiyat-prezident-skandalizira-evropa-sravni-chlenstvoto-v-es-s-okupatsiya", "text": "Президентът на Полша Анджей Дуда направи провокативно изказване, в което сравни членството в Европейския съюз с предишната окупация на страната му от Русия, Австрия и Прусия, информира \"Франс прес\", цитирана от БГНЕС. Дуда заяви, че днес, като и през 123-те години между 1795 и 1918, когато поляците са били под окупация. \"В далечни столици решаваха вместо нас...вземаха парите, които печелим с труда си и всъщност ние работим заради други. Днес Полша е суверенна и независима и вярвам, че ще живеем все по-добре. Говорете за това с децата си\", заяви Анджей Дуда в изявление по случай 100 години от възстановяването на националния суверенитет след Първата световна война. Полша се присъедини към ЕС приз 2004 г. и е най-големият приемник на европейски средства от Брюксел, на стойност около 10 млрд. евро. Дуда е близък съюзник на управляващата дясна партия „Право и справедливост\", която дойде на власт през 2015 г. Оттогава отношенията между Варшава и ЕС се влошиха, основно заради противоречивата съдебна реформа, която постави съдилищата под контрола на правителството. През декември м. г. Брюксел започна безпрецедентна наказателна процедура срещу Варшава. Това може да доведе до лишаване на Полша от право на глас в общността.", "date": "2018.03.14", "title": "Полският президент скандализира Европа -  сравни членството в ЕС с окупация"}
{"url": "http://www.faktor.bg/bg/articles/novini/svyat/angela-merkel-es-shte-izleze-s-edinna-pozitsiya-po-napadenieto-sreshtu-bivsh-ruski-agent-v-angliya", "text": "Германската канцлерка Ангела Меркел заяви, че ЕС ще излезе с единна позиция по нападението с нервнопаралитично вещество срещу бивш руски агент в Англия, за което британският премиер Тереза Мей държи отговорна Москва, предаде Ройтерс, цитирана от \"Фокус\". \"Приемаме много сериозно заключенията на британското правителство. Ще представим обща европейска позиция\" на срещата на лидерите на ЕС следващата седмица, каза Меркел за германската телевизия А Ер Де. \"При все това смятам, че сега не бива да прекъсваме всички контакти. Трябва да продължим да разговаряме с руснаците въпреки всички разногласия\", добави Меркел.", "date": "2018.03.14", "title": "Меркел: ЕС ще има единна позиция по нападението срещу бившия руски агент в Англия"}
{"url": "http://www.faktor.bg/bg/articles/novini/balgariya/gen-reshetnikov-s-vtora-ataka-upravlyavashtite-v-balgariya-sa-negramotni-lukavi-i-falshivi", "text": "За втори път в рамките на едно денонощие Леонид Решетников, бивши генерал от КГБ и доверено лице на Владимир Путин атакува българските власти заради скандала, който предизвика руският патриарх Кирил. Духовникът се скара на президента Радев, че благодарил за освобождението и на други народи, освен на руския. \"Реакцията на патриарх Кирил към българския президент е абсолютно справедлива. Не може да се занимаваш с честване на героите, загинали за освобождението на България и в същото време да лукавстваш и да бъдеш фалшив. А формулировките, които повтаряха практически всички представители на българските власти, а те ги повтарят вече 20 години, в най-добрия случай са лукавство, а в най-лошия-фалшификация. Да говориш така в лицето на велика страна е неуважение към подвига на нашия народ\", казва Решетникв пред eadaily.com.  \"Тези абсолютно безграмотни хора, твърдят, че във войната са участвали финландци, на основание на името на полка им, и отдават почести на Финландия. От къде накъде? От една страна това е поредният опит да се раболепничи пред американците и натовците, демек, благодарим на Русия, но заедно с това отбелязваме и нещата, които на вас ви харесват. И второ - това е дива, възмутителна безграмотност. Ето тези неща възмутиха нашия патриарх, както възмутиха  и самите нас\", гневи се Решетников. \"Ще се отразят ли тези събития на българо-руските отношения? Няма. България и така е на другата страна. Проблемите са очевидни, те съществуват, и България в голяма степен не е самостоятелна държава. Даже един ден в годината не са в състояние нормално да кажат на Русия едно \"Благодаря\", пак се оглеждат към Запада и Америка, и говорят тези глупости\", твърди бившият идеолог на Кремъл.", "date": "2018.03.14", "title": "Ген. Решетников с втора атака: Управляващите в България са неграмотни, лукави и фалшиви"}
{"url": "http://www.faktor.bg/bg/articles/novini/balgariya/simeonov-sdelkata-s-chez-ne-e-priklyuchila-ima-samo-predvaritelen-dogovor", "text": "Промените в Закона за енергетиката все още не са уточнени. Това заяви пред журналисти вицепремиерът Валери Симеонов, попитан дали ще успеят да прокарат промените в закона, така че да бъде защитен държавният интерес по сделката с ЧЕЗ, цитиран от \"Дарик\". Там има два елемента, които все още не са съчетани,  трябва да се извърши предварителната проверка на собствеността, с оглед защита на националните интереси. Предстои текстовете да се доизяснят. Няма категорични текстове, въпреки че много спекулират с това, че има готови предложения, но внесените до момента страдат от сериозен юридически дефицит, коментира вицепремиерът. По думите му предстои да се поработи още малко върху тези текстове и не трябва да се бърза. Естествено, трябва да се даде сигурност на обществото, че при едни бъдещи сделки ще бъдат защитени интересите на големи групи от хората, добави Валери Симеонов. Залежката, че сделката за ЧЕЗ вече е подписана и се очаква плащане, и дали ще има начин с промените тя да бъде спряна, Валери Симеонов отговори, че няма информация сделката да е подписана. Има предварителен договор, няма приключване на сделката. Знаете много добре, че сделката е приключена, когато се реализира плащането. След като няма плащане, няма сделка, в живота също е така, добави в коментар вицепремиерът. В отговор на въпрос, че в руската преса е имало и положителни коментари за думите на Валери Симеонов спрямо руския патриарх, Симеонов коментира, че това не означава нищо друго, освен че голяма част от руското общество не одобрява \"агресивното поведение\" на т.нар. втори външен министър, ако не и първия, на Русия.   С този стил на поведение Русия може да си създава само неприязън, това не е начин за изразяване на позиция, когато си поканен с уважение и необходимите елементи на признателност, по този начин да приключиш посещението си, по който го направи патриарх Кирил, коментира Симеонов. Той добави, че първи е казал, че руският патриарх има поведение на политик, а не на духовно лице. Валери Симеонов отказва да се извини за думите си за руския патриарх Валери Симеонов присъства днес в София на дискусия за ситуацията в Крим.", "date": "2018.03.14", "title": "Симеонов: Сделката с ЧЕЗ не е приключила, има само предварителен договор"}
{"url": "http://www.faktor.bg/bg/articles/zhirinovski-tsinichno-kam-london-dostatachni-sa-dve-raketi-i-sbogom-tereza-mey", "text": "\"Достатъчни са две ракети и сбогом, Тереза Мей!\". Тези думи прозвучаха от устата на кандидата за президент и лидер на руската Либерално-демократическа партия (ЛДПР) Владимир Жириновски в предизборен дебат, предаван по телевизията \"Россия 1\". Циничният му коментар бе в отговор на днешното решение на британския премиер Тереза Мей да изгони от страната 23 руски дипломати и да прекрати дипломатически контакти на високо ниво с Русия заради случая \"Скрипал\". \"Външната политика - това е лицето на държавата. Не трябва да допускаме някой да ни обижда, да ни прави на глупаци, да ни заплашва, да ни лепи етикети и да ни предявява ултиматуми. Главнокомандващият да изпрати Балтийския флот към бреговете на Британия\", разпалено призова Жириновски.  \"И още нещо ще ви припомня. Хрушчов веднъж каза на британците: \"Достатъчни са ми две ракети и вашите острови ще престанат да съществуват\". И те си затвориха устите за 20 години напред\", категоричен бе политикът, известен с твърде екстремистките си възгледи.  \"Днес нас ни заплашват, поставят ни ултиматум. Някакъв беглец, предател, шпионин - някой го отровил и е виновна цяла Русия. Ние сме 150 милиона и те заплашват да ни бомбардират, плашат ни с кибератаки, да започнат война. Те са полудели. Тереза Мей, министър-председателката на Великобритания... Жена, която никога не е воювала, също като Тачър, която започна война за Фолклендските острови, а тази сега иска да започне война в Европа\", обясни ситуацията кандидатът за президент.  \"Във всеки момент ние ще предприемем военен отговор, ще накажем Русия. Обявява ултиматум, какъвто се обявява само пред война\", заяви още Жириновски.  Той разкритикува още \"гнилия Запад\", където на власт са партии на педофилите и даде пример с Холандия. \"Във Франция бият с палки привържениците на традиционното семейство. Такава Европа ли ни е нужна?\", възкликна той, с което предизвика реплика на Ксения Собчак, че говори небивалици.  \"Тези, които проповядват такива ценности на гнилия Запад у нас, трябва да бъдат изгонени. И всички, които отричат принадлежността на Крим към Русия, са държавни престъпници! Когато стана президент, всички ще отидете на съд!\", категоричен бе лидерът на ЛДПР.  (източник: Епицентър.Бг)", "date": "2018.03.14", "title": "Жириновски цинично към Лондон: Достатъчни са две ракети и сбогом, Тереза Мей!"}
{"url": "http://www.faktor.bg/bg/articles/putin-provokira-aneksiraneto-na-krim-bilo-primer-za-istinska-demokratsiya", "text": "Дни преди четвъртата годишнина от анексирането на Крим от Русия руският президент Владимир Путин приветства възстановяването на историческата справедливост и определи събитието като пример за истинска демокрация, предаде Франс прес, цитирана от БТА. Едно изказване, което може да бъде определено само като нова провокация срещу международния ред. \"Със своето решение вие възстановихте историческата справедливост, нарушена през съветската епоха\", заяви Путин в реч пред свои привърженици, събрали се в кримския град Севастопол за концерт в негова подкрепа. По съветско време Крим е отнет административно от Русия и дадена на Украйна, отбелязва АФП. Руските президентски избори ще се състоят в неделя - деня, когато Русия ще отбележи четвъртата годишнина от анексирането на Крим, одобрено през март 2014 г. от преобладаващото рускоезично население на украинския полуостров на референдум, който международната общност не призна. \"С решението си вие показахте на целия свят какво е истинска, а не фалшива демокрация, дойдохте на референдума, взехте решението си и гласувахте за своето бъдеще и това на децата си\", отбеляза Путин. Предстои да се направи още много за развитието на Крим и Севастопол, каза президентът, говорейки за пристанищния град където е базиран руският Черноморски флот. Ние обаче ще го направим, ще направим абсолютно всичко, защото когато сме единни, сме голяма сила, способна да решава и най-трудните проблеми, увери Путин. Осъдено от Киев и Запада, но приветствано от повечето руснаци, анексирането на Крим стана причина за налагане на Русия на тежки американски и европейски санкции. Путин вече отхвърли всякакви изгледи за връщане на Кримския полуостров на Украйна. Той направи това във филм на телевизия \"Русия 1\", излъчен в неделя от руските социални мрежи Вконтакте и Однокласники.", "date": "2018.03.14", "title": "Путин провокира! Анексирането на Крим било пример за истинска демокрация"}
{"url": "http://www.faktor.bg/bg/articles/politika/hlyab-i-pasti/syankata-hizbula-v-sadebnata-zala-na-deloto-za-atentata-v-sarafovo-snishavaneto-na-balgarskoto-pravosadie", "text": "Преди три месеца бе направен поредния опит за реално навлизане на съдебния процес по атентата в Сарафово в режим на реална работа. Отново с променлив успех. Единственото сигурно, върху което можем да се спрем, е обвинителния акт, който разкрива важни страни за взаимодействие между политика и съдебна власт у нас, между професионализъм и политическа целесъобразност.  Най-големият абсурд в обвинението е, че то е повдигнато срещу конкретни индивиди, без изобщо да се потърси системният маркер или принадлежността им към организация. Внушава се версията за поредните самотни вълци, които на своя отговорност, със свои сили и средства са замислили, подготвили и осъществили терористичния акт. Забележете - и двамата министри на вътрешните работи по време и след атентата - Цветан Цветанов и Цветелин Йовчев, еднозначно известиха света за това, че разследващите разполагат с доказателства за  Създадени са очаквания и нагласи в световното обществено мнение и роднините на загиналите и пострадалите, които сега вземат съвършено друга посока. Ето и конкретните думи.  Цветан Цветанов: \" Установени са три лица, съпричастни с атентата. Две от тях са живели в Ливан от 2006 г. Те са принадлежали към военното формирование на \"Хизбула\". Финансирането на операцията е било проследено до Ливан\". Това е казано още 2012 година.  Доказателствата на българското разследване на атентата дори доведоха до това ЕС да включи военното крило на \"Хизбула\" в черния си списък. Цветелин Йовчев: \"Има ясни следи, че \"Хезбула\" стои зад атентата в Бургас\". Това е казано през 2013 година, като оценката си министър Йовчев потвърждава и след като ЕС включва организацията в списъка с терористични организации. Разбира се, българските официални лица си запазиха правото на ревизия на оценката като функция на разследването, което се води от прокуратурата. И така до втората половина на 2017 година и сегашните развития около делото, когато главният прокурор Сотир Цацаров заявява, че няма как да се свържат атентаторите с \"Хизбула\". Доводите са изключително \"правни\" - прокуратурата можела да повдигне обвинения само срещу конкретни лица!? Сякаш няма организирани престъпни групи, мрежи и организации, сякаш и сега няма терористични организации, доказаната принадлежност, към които е достатъчно основание за повдигане на обвинение. Това, според Цацаров, била логиката на наказателното право \"навсякъде по света\". Сякаш живеем с него в друг свят. Но нека се върнем към причините за промяна в позициите на българската държава и доминацията на тезата на прокуратурата, която както вероятно не е толкова нейна собствена теза, колкото  Първо, твърдението на обвинението, че престъплението в Сарафово е достатъчно разследвано и изяснено с разкриването на конкретните лица атентатори, без да се разкрият мрежите от ресурси и влияние, които са използвани и са част от отговорността, са меко казано странни. Разбирам притесненията на прокуратурата, че вкарването в съдебния процес на \"Хизбула\" като отговорна организация, усложнява в пъти задачата на обвинението. Но без разкриване на системната логика в това престъпление, няма правосъдие. Нито едно от обвинените лица не би могло да реализира и една стотна част от стореното, без да използва мрежите на тези терористични организации, без да действа като част от тези структури. Не става въпрос само за оръжия, взривове, паспорти, но и цялата логистична и комуникационна преди, по време и след престъплението, включително изтеглянето от България на двамата заподозряни - ливанеца с австралийски паспорт - Мелиад Фарах, и ливанеца с канадски паспорт - Хасан ел Хаджи Хасан. Това, че се крият в Ливан и ливанските власти са безсилни да изпълнят съдебната поръчка, не е паднало от небето, а е работа на \"Хизбула\". Това, което Цацаров казва е вярно само в частта, в която винаги в световната история, когато искат да скрият \"гората\" на престъплението, извеждат на преден план отделни личности, като им придават свръхестествени сили. Няма значимо престъпление или терористичен акт в Европа, в който зад конкретните извършители да не се търсят и намират организатори, подбудители, финансиращите структури, ръководителите и други заинтересовани страни. Второ, за мнозина няма съмнение, че промяната в позицията на българската страна, изразено през обвинителния акт на прокуратурата, отразява близкото взаимодействие и свързаност между българската и руска прокуратура, която действително отразява външнополитически  в този регион. А \"Хизбула\" е съюзник на Москва в Сирия и в целия Близък Изток. Трудно е да се предположи, че мотив може да бъда някакъв интерес, който българската прокуратура свързва с Иран - прекалено отдалечена и \"тънка\" е нишката на свързаност между София и Техеран. Нормално е българските политически представители да се изказват внимателно по темата \"Хизбула\", но има граници на съобразяването и нюанси в публичните оценки, които не могат да бъдат пренебрегнати. Както се казва - всичко е в детайлите. Защото става въпрос за атентат на българска територия, за идентификация и терапия на рискове за сигурността на българските граждани, които не могат да бъдат заметени по височайща целесъобразност. Ако \"Хизбула\" и нейните атентатори са имали дързостта да убиват еврейски граждани на българска територия, това вече не  е работа на отношенията между Израел и \"Хизбула\", а наша работа, защото Сарафово е наш дом и ние сме гарантирали гостоприемство и сигурност на туристите. Да не говорим, че загина и български гражданин, а 40 души са ранени. Това ни прави още по-отговорни и пряко засегнати. Истинските служби и правосъдие преследват дръзналите да ни ударят на наша територия навсякъде, докато не получат възмездие. Абсурд ще бъде, ако българската прокуратура предпочете да се занимава с дипломатически опаковки на тезите си, а не с оценката и наказанието на престъплението в неговата цялост. Ако не преследвате системата в организацията на този атентат и не посочите организацията, как може да сте сигурни, че пак няма да го направят. Утре ще бъдат други лица, други схеми, но мрежата зад тях ще си остане същата. Защото това не е битка на отделни личности в Ливан с Израел - те не атакуват нито израелските, нито българските въоръжени сили, а мирни беззащитни граждани на българска територия. И сега българската държава чрез своя съд и прокуратура се правят на разсеяни за източника на опасността!? Дължим го на паметта не само на петимата граждани на Израел и на българския граждани, но най-вече на тези, които  Близкият изток, с който сме съседи, ще остане източник на заплахи и опасности за сигурността на българските граждани, но те не се терапират със \"снишаване\" на българското правосъдие. Още повече, че \"Хизбула\" разширява присъствието си не само в България, но и в целите Балкани, а заедно с това нараства и рискът от нови терористични атаки и активиране на много \"спящи\" клетки. Мотиви винаги ще има - всяка нова ескалация на напрежението в Близкия изток с участието на \"Хизбула\" е повод за стрес на нашите служби за сигурност.  За това българските институции, българската правосъдна система, българските граждани трябва да имат ясното съзнание за реалните рискове за националната сигурност от липсата на последствия от съдебното дело за атентата в Сарафово за военното крило на организацията \"Хизбула\".", "date": "2018.03.14", "title": "Сянката „Хизбула” в делото за атентата в Сарафово - снишаването на българското правосъдие"}
{"url": "http://www.faktor.bg/bg/articles/intsident-v-zavod-arsenal-ima-zaginal-i-ranen", "text": "Човек е загинал, а един е обгорял при пожар след производствена авария в завод „Арсенал” в Казанлък, съобщиха от пресцентъра на ОД на МВР в Стара Загора. Към мястото на инцидента са насочени пожарни, линейки и полиция. Предстои разследване на трагедията! Министърът на икономиката Емил Караниколов заяви в МС, че инцидентът в завода е изключително неприятен. \"Получаваме постоянно информация за ситуацията там и поясни, че  \"Арсенал\" е изцяло частно дружество\", обясни той.  По последна информация, я злополучния цех се работи с барут. Получило се е възпламеняване, заради което на място е загинал 39-годишен работник, а друг е тежко пострадал, който в момента се транспортира към клиниката за изгаряния в Пловдив. Има висока степен на изгаряне. Другите работници по време на аварията не са пострадали. Има материални щети.", "date": "2018.03.14", "title": "Инцидент в завод „Арсенал”, има загинал и ранен"}
{"url": "http://www.faktor.bg/bg/articles/kevr-nezavisimo-ot-izhoda-na-sdelkata-s-chez-obshtestveniyat-interes-shte-bade-garantiran", "text": "Председателят на КЕВР Иван Иванов увери, че независимо от изхода на сделката с продажбата на ЧЕЗ, общественият интерес ще бъде гарантиран. Той заяви, че регулаторът ще бъде много критичен към заявленията за нови цени на тока от 1-и юли, които трите енергодружества - ЧЕЗ, ЕВН и Енерго про, ще представят до края на март в комисията. \"Сделката и евентуално прехвърляне на акциите от сегашния собственик ЧЕЗ АСЕ Прага към нов собственик, независимо кой ще бъде той, няма по никакъв начин да повлияе върху цената на еклектроенергията и върху цената на мрежовите услуги. Това го заявявам съвсем отговорно като председател на КЕВР\", заяви Иван Иванов.", "date": "2018.03.14", "title": "КЕВР: Ще бъдем много критични към заявленията на трите енергодружества за нови цени на тока от 1 юли"}
{"url": "http://www.faktor.bg/bg/articles/udostoyavat-s-darzhavni-nagradi-pet-izyaveni-kulturni-deytsi-u-nas", "text": "Правителството предложи на депутатите петима изтъкнали културни дейци да бъдат възнаградени за дейността си с държавна награда. Предложението на кабинета е да се отпуснат държавни парични награди на доайена на българската археологическа наука Мария Чичикова, пианиста проф. Иван Дреников, оперната певица Александрина Милчева, актьора Павел Поппандов и композитора проф. Петър Льондев.  Според управляващите културните деятели трябва да бъдат наградени за изключителните си постижения и за цялостния им принос в областта на културата. Наградите се предоставят пожизнено и са в размер на 700 лева месечно.", "date": "2018.03.14", "title": "Кабинетът номинира изявени културни дейци за държавни отличия"}
{"url": "http://www.faktor.bg/bg/articles/kakvi-shte-badat-posledstviyata-pri-boykot-na-svetovnoto-v-rusiya", "text": "Англия може да бъде изключена от световното първенство в Катар през 2022 г., ако бойкотира мондиала в Русия през лятото. Това е най-тежкото последствие, което ще споходи \"трите лъва\" при евентуално оттегляне от най-големия футболен форум. Подобен ход от страна на англичаните все още изглежда немислим. До началото на Русия 2018 остават само 90 дни, а в 88-годишната история на световните първенства никога не е имало бойкот. Размяната на реплики между Русия и Великобритания около опита за убийство на бившия двоен агент Сергей Скрипал обаче изостри отношенията им. Британският премиер Тереза Мей обяви, че е \"много вероятно\" Русия да стои зад покушението. В същото време редица високопоставени политици на Острова призоваха за бойкот на световното. Сред тях бяха министърът на външните работи Борис Джонсън и председателят на парламентарната комисия по външната политика Том Тюджендхат. През уикенда част от британските таблоди, сред които в. \"Сън\", обявиха, че Австралия, Полша и Япония са готови да бойкотират световното първенство заедно с Англия. В понеделник руска държавна телевизия обвини Великобритания, че отровила Скрипал като част от специална операция, целяща да провали домакинството на световното първенство. На следващия ден руското външно министерство публикува официално изявление, в което заяви, че западните медии са вкарали в действие \"мащабна медийна кампания с цел да дискредитират Русия и да подронят доверието в нея като домакин\". Министерството обвини Великобритания, че опитва да провали световното, защото още не може да преживее, че е загубила битката за домакинство. \"Искаме да подчертаем още веднъж, че подобни провокации, насаждащи антируска истерия, само усложняват отношенията между нашите страни и нанасят удар по световния спорт\", заявиха още от ведомството на Алексей Лавров. Правилникът на ФИФА гласи, че при оттегляне до 30 дни преди световното дадената федерация дължи неустойка от най-малко 250 хиляди швейцарски франка. Ако отказването се случи по-малко от 30 дни преди началото на шампионата, глобата е минимум 500 хиляди швейцарски франка. В зависимост от обстоятелствата около оттеглянето глобата може да се увеличи, а освен това могат да бъдат наложени допълнителни санкции. \"В това число и изключване на съответната асоциация от последващи състезания на ФИФА\", се казва в т. 6, ал. 4 от правилника. Англия е единственият британски участник в световното първенство в Русия. Съставът, воден от Гарет Саутгейт, попадна в една група с Белгия, Тунис и Панама. Ако даден отбор се оттегли или бъде изключен от състезание на ФИФА, организационният комитет към световната футболна централа решава \"по свое усмотрение\" кой да заеме освободеното място. В правилника е посочено още, че оттеглилата се федерация може да загуби правото си на финансово възнаграждение от ФИФА. Освен това може да бъде задължена да плати \"всякакви щети, понесени от ФИФА, организационния комитет на турнира и всяка друга участваща асоциация\".", "date": "2018.03.14", "title": "Какви ще са последиците при бойкот на големия футболен форум в Русия"}
{"url": "http://www.faktor.bg/bg/articles/sport/balgariya/bez-neshka-robeva-i-nemskite-gratsii-na-svetovnata-kupa-po-gimnastika-v-sofiya", "text": "Воденият от българската треньорка Нешка Робева ансамбъл на Германия отказа участие на Световната купа по художествена гимнастика, която ще се проведе на 30 март и 1 април в \"Арена Армеец\" в София, съобщават novinite.bg. Това стана ясно, след като в БФХГ днес беше изпратен жребия на участничките в световната купа ансамбъл и индивидуално.  Отборът на Германия фигурираше в стартовия лист в група Б с номер 9. След час и половина в БФХГ пристигна второ писмо от световната централа (ФИГ), в което г-жа Силви Мартине, отговаряща за художествената гимнастика във ФИГ, уведомява, че Германия се отказва от участие.  Преди минути в българската федерация е пристигнало трето писмо с променения стартов лист при ансамблите.", "date": "2018.03.14", "title": "Без Нешка Робева и немските грации на Световната купа по гимнастика в София"}
{"url": "http://www.faktor.bg/bg/articles/layf-stayl/klyuki/shvedka-pokori-s-dalgite-si-kraka-potrebitelite-v-internet", "text": "Манекенката от Швеция Ия Остергрен стана любимка на потребителите на социалните мрежи благодарение на дългите си крака, съобщи телевизионният канал „360”, цитиран от БГНЕС. При ръст от 178 см. краката на Ия са дълги 108 см. На страницата си в „Инстаграм” манекенката има 143 000 последователи. Тя признава, че като малка се чувствала като грозното патенце заради височината си. През 2013 започнала да се занимава в бодибилдинг и фитнес, за да преодолее депресията и резултатите не закъснели. В социалните мрежи Ия се запознала и с бъдещия си съпруг – шведския културист Торбьорн Остергрен. Шведката успява да запази забележителната си фигура, въпреки че вече е родила две дъщери.", "date": "2018.03.14", "title": "Шведка покори с дългите си крака потребителите в интернет"}
{"url": "http://www.faktor.bg/bg/articles/kultura/art-faktor/goran-blagoev-v-pismo-do-parlamenta-siderov-grubo-potapkva-svobodata-na-slovoto-mesi-se-v-kadrovata-politika-na-bnt", "text": "Журналистът и водещ на предаването „Вяра и общество” по БНТ Горан Благоев изпрати Открито писмо до председателя на парламента Цвета Караянчева. В него той категорично посочва, че депутатът и председател на парламентарна група Волен Сидеров е направил опит за грубо потъпкване на свободата на словото и за намеса в кадровата политика на БНТ, която по закон е независима от Парламента институция.  Преди два дни Сидеров, гостувайки по БНТ на Емил Кошлуков, нападна без основания Горан Благоев заради личната му позиция по повод гостуването на руския патриарх Кирил у нас. Сидеров нарече журналиста „манипулатор”, „агент на соросоидни общества” и „вреден за българското общество”. Според Горан Благоев с действията си лидерът на „Атака” е нарушил три члена на Конституцията. Благоев настоява Караянчева и парламентът да се разграничат категоричен и приемлив за парламентаризма ни начин от поведението на Сидеров.  Откритото писмо е входирано днес в Народното събрание под № П5-8194-5-19/14.03.2018 г. Ето и пълният текст на писмото:", "date": "2018.03.14", "title": "Горан Благоев в писмо до парламента: Сидеров грубо потъпква свободата на словото, меси се в кадровата политика на БНТ"}
{"url": "http://www.faktor.bg/bg/articles/industrialnoto-proizvodstvo-v-es-s-ryazko-ponizhenie-v-balgariya-se-povishi", "text": "Индустриалното производство в еврозоната и в целия Европейския съюз отбеляза изненадващо рязко понижение в началото на новата година в резултат главно на намаляване на енергийното производство, показват данни на Евростат. В същото време индустриалното производство в България се повиши с добро темпо за трети пореден месец и отбеляза най-солиден растеж на годишна база от миналия август, предаде БНР. Производството в рамките на еврозоната се сви през януари с 1,0% спрямо декември 2017-а, когато нарасна с 0,4%, докато очакванията на финансовите пазари бяха за по-скромно понижение с 0,4 на сто. Това представлява първо влошаване на производството от миналия септември насам. На годишна база темпото на производствения растеж се забави рязко до 2,7% от 5,3% през декември (слаба възходяща ревизия от предишна оценка за повишение с 5,2%), отбелязвайки най-слабо повишение от април 2017-а и при прогноза за нарастване с 4,7 на сто. Влошаването се дължи в най-голяма степен на спад при производството на енергия с 6,6% на месечна и с 10,4% на годишна база. Производството на потребителски стоки за дълготрайна употреба (такива като автомобили и хладилници например) се сви 1,9% на месечна база, докато производството на стоки с недълготрайна употреба (такива като дрехи и хранителни продукти) се увеличи слабо с 0,1%, а на средствата за производство - с 1,2 на сто. Производството в целия Европейски съюз се понижи през януари с 0,7% на месечна база след повишение с 0,3% през декември, като производственият растеж на годишна база се забави до 3,0% от 4,7% през предишния месец. И в този случай влошаване на производството се дължи в най-голяма степен на спад на производството на енергия с 3,3% на месечна и със 7,4% на годишна база. Индустриалното производство през януари отбеляза най-силен ръст на месечна база в Португалия (повишение с 2,5%), следваната от Естония (с 1,9%) и Дания (с 1,8%5), докато най-голямо понижение беше отчетено в Холандия (спад с 5,7%), Румъния 9с 2,95) и Испания (с 2,5%). Най-добър растеж на производството на годишна база е отчетен в Румъния (повишение с 8,5%), следвана от Естония (със 7,7%) и Швеция (повишение със 7,1%) при най-солиден спад в Холандия (понижение с 6,6%), Малта (с 1,7%) и Гърция (с 1,6%). За разлика от осреднени данни на Евростат за ЕС, индустриалното производство в България отчете добро повишение за трети пореден месец, нараствайки с 0,4% спрямо декември, когато отчете скок с 0,9 на сто. На годишна база растежът на индустриалното производство в България се ускори през януари до 3,6% от 2,3% през декември. По този начин производството в нашата страна остава на позитивна територия спрямо година по-рано за дванадесети пореден месец (от януари 2017-а година, когато се сви за последно с 0,9%) и отбеляза най-солиден растеж на годишна база от август насам.", "date": "2018.03.14", "title": "Индустриалното производство в ЕС с рязко понижение, в България се повиши"}
{"url": "http://www.faktor.bg/bg/articles/ikonomika/biznes/ginka-varbakova-ofitsialno-informira-kzk-che-kupuva-aktivite-na-chez-balgariya", "text": "Гинка Върбакова - собственик на \"Инерком\", която бе избрана да закупи българските активи на ЧЕЗ, е информира Комисията за защита на конкуренцията, че купува активите на ЧЕЗ България. Това става в момента, когато правителството се чуди дали държавата да влезе в търговските отношения на Инерком с ЧЕЗ, парламентът приема решение за създаване на анкетна комисия, която да разследва скандалната сделка, а от \"Прозрачност без граници\" в Прага предупреждават, че сделката е \"непрозрачна\" и има \"съмнения за пране на пари\". „Инерком България\" подаде уведомление по реда на чл.79, ал.1 от ЗЗК за осъществяване на концентрация по чл.22, ал.1, т.2 от Закона за защита на конкуренцията, чрез придобиване на контрол от страна на „Инерком България\" ЕАД върху предприятия от групата на „ЧЕЗ а.с.\" в Република България, съобщават от компанията.  Планираната концентрация ще бъде осъществена въз основа на договор за покупка на акции, сключен на 23 февруари 2018 г. между „ЧЕЗ а.с.\" и „ЧЕЗ Бългериън Инвестмънтс Би Ви\" от една страна като продавачи, и „Инерком България\" ЕАД като купувач.  Тази стъпка беше тема на проведените в средата на миналата седмица разговори в Прага между „Инерком България\" и „ЧЕЗ а.с.\", както и че тя е изискване по вече подписания договор между двете страни, посочват още от дружеството на Гинка Върбакова.", "date": "2018.03.14", "title": "Гинка Върбакова официално информира КЗК, че купува ЧЕЗ България"}
{"url": "http://www.faktor.bg/bg/articles/ikonomika/biznes/moskovski-obeshta-na-sofiyantsi-39-metrostantsii-i-40-km-metrolinii-do-kraya-na-2019", "text": "Метрото е много добър пример за интермодален проект, а неговото изпълнение върви изключително успешно. Това каза министърът на транспорта, информационните технологии и съобщенията Ивайло Московски по време на днешната проверка на строящата се метростанция „Медицинска академия\". Той посочи, че над половината от първия етап на третата метролиния от Малък градски театър „Зад канала\" до кв. Горна баня е вече завършен, а до края на 2019 г. ще бъдат изградени общо 39 метростанции и приблизително 40 км метролинии в столицата. „Призовавам гражданите на столицата да осмислят ползите от проекта и да слязат от колите - това е в интерес както за сигурността им, така и за опазването на околната среда. Убеден съм, че ако в следващата кохезионна рамка има заложени средства, с които да финансираме метрото, ще продължим развитието на метромрежата\", каза министър Московски. Към момента разплатените средства по ОП „Транспорт и транспортна инфраструктура\" 2014-2020 за третата линия на метрото са 330 млн. лв. от общо 800 млн. лв. „По време на предстоящите преговори за бюджетната рамка на Европейския съюз е много важно, заедно с останалите държави членки, да договорим запазването на кохезионната политика, защото много голяма част от финансирането на големите транспортни проекти идва именно по линия на Кохезионния фонд и Европейския фонд за регионално развитие\", посочи Ивайло Московски. Той допълни още, че българската държава ще настоява да няма промяна в размера на финансиране на транспортния сектор след 2020 г. В проверката участваха още кметът на Столична община Йорданка Фандъкова, министърът на околната среда и водите Нено Димов, изпълнителният директор на „Метрополитен\" ЕАД Стоян Братоев и представители на Управляващия орган на ОП „Транспорт и транспортна инфраструктура\".", "date": "2018.03.14", "title": "Московски обеща на софиянци 39 метростанции и 40 км метролинии до края на 2019"}
{"url": "http://www.faktor.bg/bg/articles/umishlen-palezh-tazi-nosht-unishtozhi-nay-poseshtavanata-pitsariya-v-burgas", "text": "Изгоря едно от най-посещаваното заведение в Бургас. Тази нощ неизвестни до момента на полицията лица са разбили предните витрини на пицарията и са я запалили. Огънят бързо се е разпространил и въпреки усилията на пожарникарите заведението е изгоряло до основи. Пицарията се намира под жилищна кооперация и за щастие домовете на хората не са пострадали. Според управителя на заведението, което се намира в жк \"Лазур\", става въпрос за конкуренция. В момента се оценяват щетите от пожара като пораженията са големи.", "date": "2018.03.14", "title": "Тази нощ унищожиха една от най-посещаваните пицарии в Бургас"}
{"url": "http://www.faktor.bg/bg/articles/novini/svyat/rusiya-deystviyata-na-pravitelstvoto-na-velikobritaniya-sa-provokatsiya", "text": "Русия разглежда действията на правителството на Великобритания във връзка с инцидента около бившия полковник от ГРУ Сергей Скрипал като провокация. Това бе съобщено от посланика на Русия във Великобритания Александър Яковенко, след посещението му в британското външно министерство, предава ТАСС. „Тъкмо имах среща в британското външно министерство. Заявих, че всичко, което днес се прави от британското правителство, е абсолютно недопустимо и ние го оценяваме като провокация“, заяви той, подчертавайки, че Русия „не е готова да говори на езика на ултиматумите“.", "date": "2018.03.14", "title": "Русия: Действията на Великобритания са  провокация"}
{"url": "http://www.faktor.bg/bg/articles/tsvetanov-vzaimodeystvieto-mezhdu-institutsiite-shte-garantira-prosperiteta-na-balgarskite-obshtini", "text": "Срещата с НСОРБ ще даде ясен знак за взаимодействието и взаимната подкрепа между институциите. Това каза председателят Вътрешна комисия и на ПГ на ГЕРБ Цветан Цветанов по време на работната среща- дискусия по приоритетни за общините теми и законодателни инициативи, която се провежда в зала „Изток“ на парламента, предаде  „Фокус“. „Убеден съм, че днешната среща ще даде много ясен знак за институционалното взаимодействие и взаимната подкрепа, която трябва да дават институциите, за да се постигат основните цели. Това е да гарантираме сигурността, развитието и просперитета на българските общини“, каза Цветан Цветанов. В съвместния дискусионен форум освен Цветанов участват председателят на парламента Цвета Караянчева, Ивелина Василева, председател на Комисията по околната среда и водите, Искрен Веселинов, председател на Комисията по регионална политика, благоустройство и местно самоуправление, депутати, зам.-министри от правителството, Даниел Панов, кмет на Велико Търново и председател Националното сдружение на общините в Република България, както и кметове на различни общини.  \"Тази среща е доказателство, че проблемите на българските общини са сред основните приоритети на законодателната власт\", заяви Цвета Караянчева.  \"Именно местната власт е най-близко до хората и е най-добре запозната с проблемите им. Нашата цел е да приемем едно добро законодателство, което да носи ефективни ползи на българските граждани. Надявам се, че съвместната ни работа ще продължи да дава добри резултати\", пожела тя. \"Законите, които ще дискутираме днес, са много важни за местната власт\", разкри Даниел Панов.  \"Въпросите, които ще обсъдим, са два - функциите на общините при опазване на обществения ред и функциите на общините при управлението на язовирите. И двете теми са много дискутирини в последните дни. За нас е много важно и по двата въпроса да има решения и те да влязат бързо в законодателната система. Ние винаги сме имали добри контакти и добри отношения с парламента и се надявам, че това ще продължи\", добави той. Ивелина Василева и Искрен Веселинов също изказаха очакванията си, че днешната среща ще даде ползотворни резултати.  \"Надяваме се да има адекватна комуникация между нас, защото това е важно за всички български граждани. Целта ни е да работим за тях\", обявиха те. Кметът на Стара Загора Живко Тодоров заяви, че Закона за частната охранителна дейност са необходими и ще са полезни за местната власт. \"Целта на Закона за частната охранителна дейност е да се помогне на общините и да се защитят гражданите. Тук никой не говори за изземване на функциите на държавата и МВР. Говорим единствено за превантивна дейност и защита на гражданите. Назначаването на един общински полицай излиза в рамките на над 2000 лева. Един частен охранител ще излезе много по-евтино на общинската администрация. Трябва да можем действително да приемем устойчиви закони и да бъдем в полза на всички общини, без значение кмет от коя партия ги управлява\", добави от своя страна Цветанов. Депутатът от БСП Красимир Янков заяви от своя страна, че със Закона за частната охранителна дейност се правят опити да се приватизират дейностите на МВР. \"Явно е имало предварителна среща между кметовете на ГЕРБ и депутатите от управляващите. С изказването си Живко Тодоров явно недоволства от изпълнителната власт. А дали недоволоства от избирането на Бойко Борисов за премиер? Г-н Тодоров, вие явно не може да си свършите работата и за това говорите тези неща. С този закон държавата абдикира от задълженията си\", категоричен беше Янков. \"Тук сме се събрали не да гласуваме Закона за частната охранителна дейност, а да ги обсъдим. Трябва да отговорим на очакванията на хората. Не трябва да делим кметовете на наши и ваши. Това не е целта на тази среща. Трябва да водим диалог\", отговори Цветанов на Янков.  Ще помогнем на общините като им дадем възможност процент от глобите от нарушителите по пътищата да отива за тях. Във връзка с видеонаблюдението, Цветанов посочи, че през 2011 г. се е дала възможност 50 % от глобите на нарушителите да се инвестират в изграждането на инфраструктура. „Можем да помогнем на общините като дадем възможност част от този процент да отива и за тях. Знаем, че общината, респективно кметската администрация може да бъде по-добър стопанин“, поясни Цветанов. По отношение на общинската полиция, Цветанов коментира, че първите законодателни промени са били за възможността да се въведе общинска полиция.  „Впоследствие се установи, че този законов механизъм няма да сработи в пълния си обем, защото се оказа, че за да може да създадеш общинска полиция, трябва да имаш необходимото финансиране. Знаем какви са бюджетните възможности. Тук мога да кажа, че както общините Стара Загора, Варна, Пловдив, София, си създадоха възможност да създадат такава общинска полиция. Тя в никакъв случай не може да запълни вакуума“, заяви Цветанов. Той обърна внимание на Закона за частната охранителна дейност, който се дискутира публично от 2016 г. Цветанов поясни, че поради предсрочното прекратяване на мандата на 43-ия парламент, той не е могъл да влезе в пленарна зала, за да бъде обсъждан и разгледан.  „Това, което направихме в рамките на последните 4 месеца е действително този законопроект да бъде обсъден и да могат да участват всички“, поясни Цветанов.  Той уточни, че в момента тази тема е станала един възможен фокус за политическо говорене, а не за решаване на проблемите. „Колеги, издръжката на един полицай, когато се създава общинска полиция, са необходими финансови изражения от 2400-2700 лв.“, каза той и поясни, че като се сложат обезщетенията се получава една голяма разходна част, която бюджетът на общините не може да го осигури. „Затова се взе това нещо и знаем, че в немалко от случаите българските общини разчитат с договорните отношения с частните охранителни фирми“, коментира Цветанов. По думите му така ще може да се покрие по-голям периметър.", "date": "2018.03.14", "title": "Цветанов: Взаимодействието между институциите ще гарантира просперитета на българските общини"}
{"url": "http://www.faktor.bg/bg/articles/nato-nastoya-rusiya-da-dade-otgovori-za-pokushenieto-nad-skripal", "text": "НАТО призова Русия да отговори на британските въпроси относно отравянето на бившия шпионин Сергей Скрипал с невропаралитичен газ, наричайки възможната атака „ясно нарушение на международните норми“, предава AFP. „Съюзниците изразяват солидарност с Великобритания, предлагат ѝ своята подкрепа в провеждането на настоящето разследване и призовават Русия да отговори на британските въпроси“, пише в общо заявление на страните членки на Алианса, предава БТА. Междувременно стана известно, че ще се проведе спешно открито заседание на Съвета за сигурност на ООН тази вечер във връзка с отравянето на бившия шпионин Сергей Скрипал, предадоха световните агенции. Новината съобщи холандското председателство на Съвета. Заседанието се организира по искане на Великобритания. То ще започне в 19 ч. по Гринуич.  Скрипал и дъщеря му бяха нападнати с нервнопаралитично вещество на 4 март в английския град Солсбъри. Заради този случай Великобритания извика във външно министерство руския посланик в Лондон Александър Яковенко. Британският посланик в Москва Лори Бристоу и днес е бил руското външно министерство, за да обсъди случая със Скрипал, предаде Ройтерс.", "date": "2018.03.14", "title": "НАТО настоя Русия да даде отговори за покушението над Скрипал"}
{"url": "http://www.faktor.bg/bg/articles/novini/svyat/-blumbarg-putin-e-siguren-v-pobedata-no-v-nishto-drugo", "text": "Четири дни преди президентските избори в Русия Путин е сигурен в победата, но в нищо друго, пише „Блумбърг“. За последните 18 години той постигна две неща, които му гарантират властта – колосално подобряване на жизнения стандарт на руснаците и завръщане на Русия като световна сила, посочват авторите, но допълват, че ръстът на икономиката се забавя заради стагнацията на цените на петрола и западните санкции, предаде БНР. Заради корупцията и санкциите усилията за диверсификацията на руската икономика и освобождаването ѝ от зависимостта от петрола не дават сериозни резултати, посочва „Блумбърг“ и добавя, че основният въпрос е дали на Путин ще му стигнат парите, за да поддържа статуса на Русия като суперсила. Според статията на руския президент все повече няма да му достигат ресурси, за да финансира агресивната си външна политика, а по-нататъшната експанзия на Русия е в пряка зависимост от това дали икономиката ще се върне към темповете на растеж от първото десетилетие на века.", "date": "2018.03.14", "title": "„Блумбърг“:  Путин е сигурен в победата, но в нищо друго"}
{"url": "http://www.faktor.bg/bg/articles/london-ili-rusiya-narochno-obarkva-mezhdunarodniya-red-ili-e-zagubila-kontrol-nad-sobstvenite-si-himicheski-orazhiya", "text": "Постоянният представител на Великобритания в органите на ООН в Женева Джулиън Брайтуейт осъди Русия за „напълно възможната“ нейна роля в отравянето на бившия служител на ГРУ Сергей Скрипал в Англия, предава ABC News. Според дипломата „руското безотговорно поведение противоречи на всичко, за което ООН се бори“. Според него „или Русия нарочно обърква основания на правила международен ред, или е загубила контрол над собствените си химически оръжия“.  Същевременно Брайтуейт разкритикува Русия за „незаконното анексиране“ на Крим, както и за нейната роля в конфликта в Сирия.", "date": "2018.03.14", "title": "Лондон: Или Русия нарочно обърква международния ред, или е загубила контрол над собствените си химически оръжия"}
{"url": "http://www.faktor.bg/bg/articles/zloveshto-otkriha-54-chifta-ratse-zaroveni-v-snegovete-na-sibir", "text": "Дузини двойки човешки ръце са били открити в замръзналата река Амур от местен жител, който ги намерил под леда в торба. Ужасяващото откритие е направено в град Кабаровски в източната част на Сибир, близо до Китай.  Ръцете са били заровени в снега в близост до риболовно място, където до този момент рибарите не забелязвали нищо подозрително, пише \"Mirror\". Пълна мистерия е на кого са принадлежали дланите, кога са били отсечени и поради каква причина са били захвърлени на това място. Една от теориите е, че ръцете са отсичани на тези, провинили се в кражба. Друга теория гласи, че това са горните крайници на мъртви хора, отвлечени за търговия с органи, чиито ръце са били отрязани, за да не могат да бъдат идентифицирани жертвите по пръстовите им отпечатъци, ако евентуално телата им бъдат намерени. Местна медия предава, че до останките са намерени медицински бинтове и други подобни пособия, използвани от медицински служители. \"Наистина е потресаваща гледка\", разказва местен очевидец. Полицията все още отказва да коментира случая.", "date": "2018.03.14", "title": "Зловещо: Откриха 54 отрязани ръце, заровени в снеговете на Сибир"}
{"url": "http://www.faktor.bg/bg/articles/tramp-blokira-sdelka-za-146-mlrd-sas-singapurska-kompaniya", "text": "Американският президент Доналд Тръмп блокира сделка за 146 млрд. долара между американската компания „Куалком” и сингапурската „Броудком” заради опасения, че \"би накърнила националната сигурност\".  Както отбелязват западните медии, покупката на американския телекомуникационен гигант щеше да бъде най-голямата в историята на технологичната индустрия, съобщава БГНЕС. „Имам правдоподобни доказателства, които ме карат да вярвам, че „Броудком” чрез контрола си върху „Куалком” може да предприеме действия, които да застрашат националната сигурност на САЩ”, заяви държавният глава в писмено изявление, разпространено от Белия дом и нареди двете компании да „се откажат незабавно и окончателно от планираното поглъщане”.  Няколко дни по-рано Министерството на финансите също оповести, че „Броудком” е нарушила заповедта на Комисията по чуждестранни инвестиции в САЩ по три пъти отделни точки, тъй като не е уведомила предварително страната за намеренията си. В отговор на обвиненията от „Броудком” заявиха, че \"категорично не са съгласни с твърденията, че придобиване на „Куалком” поражда каквито и да било опасения за националната сигурност\". Намесата на Тръмп е крайно необичайна, тъй като обикновено даден американски президент не би си позволил подобни резки действия преди сделката да е финализирана. Сингапурската „Куалком” е може би най-големият производител в света на чипове и микропроцесори за смартфони, включително и за онези мобилни средства, който използват операционната система „Андроид”. Компанията се смята и за лидер в разработката на чипове с най-съвременната 5G технология. Въпреки това от „Броудком” неколкократно обявиха, че не са заинтригувани в развитието на т.нар. GualG 5G.", "date": "2018.03.14", "title": "Тръмп блокира сделка за $146 млрд., свързана с \"националната сигурност\""}
{"url": "http://www.faktor.bg/bg/articles/mestan-kushlukov-lazhe-i-obizhda-ot-efira-na-bnt", "text": "Лидерът на ДОСТ Лютви Местан не остана без реакция по повод вчерашните манипулативни коментари на програмния директор на БНТ и водеш на предаването \"Още от деня\" Емил Кошлуков.  От пресцентърът на партията разпространиха съобщение, в което се настоява за право на отговор по повод твърдения на Кошлуков, че ДОСТ е създадена от президента на Турция Реджеп Ердоган, и абсурдните му обяснение защо е взела повече гласове от ДПС на последните парламентарни избори. В него лидера на партията изтъква, че ДОСТ е победила ДПС в съотношение 60:40 във всички държави от ЕС - Германия, Англия, Холандия, Белгия и др. и е нелепо да се твърди, че това е станало заради нечия високопоставена намеса. Вижте пълния текст на отговора на ДОСТ, който е редно да стигне и до зрителите на БНТ: \"В предаването \"Още от деня\" по БНТ на 13.03.2018 г. водещият Емил Кошлуков си позволи тежки провокативни и лъжливи твърдения спрямо ДОСТ и президент на съседна държава. Лъжите и обидите, които г-н Емил Кошлуков изрече в ефир: \"Точно преди година горе-долу бяха изборите, спомняте си историята на Ердоган и на премиера им с нашите изселници където бяха едва ли не инструктирани да гласуват за ДОСТ, директно се намесиха в изборите, стояха по урните, преди година беше.… той пробва в България, направи си партия с ДОСТ... направи партия директно от Анкара работи... 20 000 са ДОСТ, 10 000 за ДПС. Това е цялата работа, какъв половин милион, какви глупости прави тоя ... луд човек\", са недопустими за журналист от националната телевизия, която е обществена и се издържа с парите на данъкоплатците, част от които са и над 100 000 избиратели на ДОСТ. Припомняме, че на всички избори преди последните парламентарни вотът на българските граждани в Р Турция бе консолидиран и монополизиран само за една партия – ДПС. Рекордът принадлежи на Г. Първанов, който по призив на ДПС получи над 90 000 гласа – близо 100% от гласовете в Турция. На последните парламентарни избори българските граждани в Турция за първи път имаха шанс да гласуват не просто свободно, но и плуралистично според политическата си ориентация. Показателен е фактът, че съотношението 60:40 в полза на ДОСТ се получи като изборен резултат и във всички държави от Европейския съюз. В Германия, Англия, Белгия, Холандия, Швеция, Дания и пр. ДОСТ печели срещу ДПС в приблизително същото съотношение както в Турция и това не беше резултат от намесата на канцлера Меркел или на премиерите на останалите държави в полза на ДОСТ. Би било смешно и нелепо. Да се представя свободната волеизява на българските граждани като насилствен процес, дирижиран от турската държава, е обида за избирателите и недопустима провокация за двустранните добросъседски отношения между България и Турция. С тенденциозната си и провокативна риторика, в която се съдържат и абсолютно недопустими директни обидни квалификации за държавния глава на приятелска Турция водещият остави тягостното усещане, че пристрастно обслужва определени политически интереси. Това е недопустимо за журналист от национална телевизия, който при това е на ръководна длъжност - Програмен директор на медията на българските данъкоплатци - БНТ. Налице е грубо погазване на принципите на обществените електронни медии, уредени в ЗРТ, и затова очакваме освен Правото ни на отговор да се излъчи в същото предаване на БНТ, компетентните органи в лицето на ръководството на БНТ и най-вече на СЕМ да се ангажират със случая по компетентност.\"      ЛЮТВИ МЕСТАН     ПРЕДСЕДАТЕЛ НА ДОСТ", "date": "2018.03.14", "title": "Местан: Кошлуков лъже и обижда от ефира на БНТ"}
{"url": "http://www.faktor.bg/bg/articles/ruskite-aktsii-se-srinaha-sled-merkite-na-tereza-mey-sreshtu-moskva", "text": "Пазарите в Русия реагираха със спад на новината от Лондон за бойкот на Световното по футбол и изгонването на 23 руски дипломати от Великобритания, съобщи Bloomberg. При затваряне индексът IMOEX се понижи с 1,3%, най-много от 2 седмици, воден от спадове на акциите на държавната Сбербанк и Газпром. Рублата поевтинява за трети пореден ден, изтривайки предишните ръстове и доходността по облигациите се увеличи. Твърдият тон, поет от британския премиер Тереза Мей срещу Русия изплаши инвеститорите, които залагаха на тих отговор на отравянето на бившия двоен агент Сергей Скрипал и дъщеря му на 4 март в Англия. Освен изгонването на 23 руски дипломати, британският премиер Тереза Мей обяви в парламента в Лондон, че страната й ще започне да замразява руски държавни активи където е нужно в отговор на това, което определи като „незаконно използване на сила” от страна на Русия спрямо Великобритания. Тя предупреди, че може да предприеме и други действия, тайно, вероятно намеквайки, че Великобритания може да използва кибератаки, съобщава Bloomberg.", "date": "2018.03.14", "title": "Мерките на Мей срещу Кремъл сринаха за часове руските акции"}
{"url": "http://www.faktor.bg/bg/articles/novini/balgariya/krasimir-yankov-pravi-se-opit-da-se-privatizira-mvr", "text": "Това е дублиране на дейността на МВР и всички сте наясно, скочи на щенията на кметовете за повече правомощия соцдепутатът Красимир Янков. След като ги изслуша, че полицаите не достигат, а нямат пари за частни охранители, но и  техните общински инспектори са с вързани ръце да опазват обществения ред, социалистът заключи: \"Вие искате оставката на министъра на вътрешните работи! Обвиненията са категорични - МВР не се справя на територията на общините и затова искате такива звена за контрол\", направи изводите депутатът от вътрешната комисия. \"Вие посягате към правомощия на министъра на вътрешните работи, което какво значи - не сте доволни от работата му. Това е пореден опит да се приватизира МВР!\", изригна социалистът. \"Това че искаме повече правомощия, не означава, че искаме оставката на някой министър, а говорим как да подобрим работата на общините\", репликира го кметът на Стара Загора, цитиран от \"Канал 3\". И напомни, че парламентът е този, който вменява на кметовете задължения, които те се чудят после как да изпълнят. Тодоров подчерта освен това, че идеите не са лично негови, а се подкрепят от целия УС на националното сдружение. Там има и ваши кметове, репликира кметът на ГЕРБ към соцдепутата. \"Да не влизаме в този политически сблъсък, който обичайно наблюдаваме в пленарната зала\", пък призова депутатите от опозицията шефът на вътрешната комисия Цветан Цветанов. И подчерта, че са се събрали, за да бъдат полезни на кметовете.", "date": "2018.03.14", "title": "Красимир Янков: Прави се опит да се приватизира МВР"}
{"url": "http://www.faktor.bg/bg/articles/shok-mayka-provesi-deteto-si-ot-8-miya-etazh-na-stolichen-blok", "text": "Нова телевизия показа шокиращи кадри на майка, която провесва бебето си от 8-мия етаж на жилищна кооперация. Според автора на кадрите случката е от столичния квартал „Разсадника“.  Не е ясно защо майката постъпва така. След скандалната информация Софийска районна прокуратура се сезира по случая в рамките на няколко часа. Образувана е преписка и е постановено извършването на незабавна проверка. На кадрите много ясно се вижда как млада жена държи детето извън парапета на терасата. Клипът е заснет от съседна сграда. Съседите веднага са подали сигнал в Агенцията за закрила на детето. Има ли реакция от тяхна страна и кой е допуснал това да се случи с детето - информация очаквайте в следващите емисии новини.", "date": "2018.03.14", "title": "Шок! Майка провеси детето си от 8-мия етаж на столичен блок"}
{"url": "http://www.faktor.bg/bg/articles/rumen-radev-sezira-ks-za-razporedba-ot-zakona-za-radioto-i-televiziyata", "text": "Президентът Румен Радев сезира Конституционния съд с искане за установяване на противоконституционност на чл. 24, ал. 2 от Закона за радиото и телевизията, съобщават от пресцентъра на президента. Съгласно тази разпоредба решението на Народното събрание и указът на президента за определяне на членове на Съвета за електронни медии влизат в сила едновременно, въпреки че периодът, през който Народното събрание и президентът са длъжни да обновяват своята квота, е различен, съобщиха от прессекретариата на държавния глава. Президентът счита, че чл. 24, ал. 2 не съответства на общата идея, вложена в правилата за състава на Съвета за електронни медии, и води до неадекватно регулиране на обществените отношения. Според държавния глава тази разпоредба нарушава принципа за разделение на властите и мандатността като основно начало при конституирането и функционирането на органи на публичната власт.", "date": "2018.03.14", "title": "Румен Радев сезира КС за разпоредба от Закона за радиото и телевизията"}
{"url": "http://www.faktor.bg/bg/articles/osadiha-uslovno-nachalnik-v-dans-za-razglasyavane-na-darzhavna-tayna", "text": "Софийският градски съд призна за виновен Мирослав Маринов - началник отдел в Специализирана дирекция \"Финансова сигурност\" на ДАНС, разгласявал държавна тайна и го осъди на 3 години условно с петгодишен изпитателен срок, съобщиха от пресцентъра на прокуратурата. Обвинението е за това, че в периода от 27 септември 2013 г. до 1 октомври 2015 г. в София Маринов разгласил информация от 11 класифицирани документи, представляваща държавна тайна, която му била поверена по служба, като от престъплението са настъпили особено тежки последици за сигурността на държавата. Според съда обаче от тези действия не са настъпили особено тежки последици за сигурността на държавата, затова Маринов е оправдан по тази част от обвинението. Прокуратурата ще протестира оправдателната част и ще настоява да се наложи по-тежко наказание, ориентирано към средния размер, което да се изтърпи ефективно.", "date": "2018.03.14", "title": "Осъдиха условно началник в ДАНС за разгласяване на държавна тайна"}
{"url": "http://www.faktor.bg/bg/articles/shefat-na-apelativnata-spetsprokuratura-podade-ostavka", "text": "Ръководителят на Апелативната специализирана прокуратура Даниела Попова е подала оставка, съобщава news.lex.bg.  На днешното заседание прокурорската колегия единодушно гласува молбата й да бъде освободена от административната длъжност, като едновременно с това я назначи като редови обвинител. За изпълняващ функциите шеф на апелативната спецпрокуратура бе избран заместникът на Попова – Николай Найденов. В молбата й не са посочени мотиви, пред колегите си тя е изтъкнала лични такива. За работещите в обвинението действията на Попова били изненада. Попова е ръководител на специализираната апелативна прокуратура от октомври 2013 година, като до края на мандата й оставаха по-малко от седем месеца.", "date": "2018.03.14", "title": "Шефът на Апелативната спецпрокуратура подаде оставка"}
{"url": "http://www.faktor.bg/bg/articles/obshtestvo/zakon-i-red/tsatsarov-ot-900-dushi-koito-se-ukrivat-ot-pravosadieto-700-sa-v-chuzhbina", "text": "Темата за бягство от правосъдието беше обсъдена наскоро на среща на главния прокурор Сотир Цацаров с депутати. Той цитира статистически данни, според които от 900 души, които се укриват от правосъдието, 700 са в чужбина.  По-голямата част от тези хора са с малки наказания, огромна част са извършили пътно-транспортни произшествия. Изолирани са случаите на хора с тежки наказания, които се издирват. Статистиката сочи също, че след 5 ноември, когато влязоха в сила поредните промени в НПК, когато беше въведено, не са намерени само двама – трима души.", "date": "2018.03.14", "title": "Цацаров: От 900 души, които се укриват от правосъдието, 700 са в чужбина"}
{"url": "http://www.faktor.bg/bg/articles/poreden-proval-na-prokuraturata-po-deloto-sreshtu-chenalova", "text": "Спелативният специализиран съд потвърди, че делото срещу Румяна Ченалова трябва да бъде върнато на прокуратурата за отстраняване на редица процесуални нарушения. Състав с председател Даниела Росенова отбелязва, че обвинителният акт срещу съдийката, който вече веднъж беше връщан на поправителен от градския и апелативен съд, на практика не е бил поправен от прокуратурата, а в него са нанесени незначителни допълнения. Обвинителите не са изпълнили задължителните указания на съда, става известно от определението на съда, публикувано в сряда, посочва \"Дневник\". В средата на февруари и състав на първата инстанция - специализирания съд върна обвинителния акт срещу Ченалова с мотив, че той страда от много пропуски. Миналата година същото постановиха и Софийският градски съд, и Софийският апелативен съд. След това обаче в сила влязоха последните изменения на Наказателно-процесуалния кодекс и всички дела срещу магистрати бяха прехвърлени на специализирания съд, както и това срещу Ченалова. Тя е обвинена в престъпление по служба и документно престъпление, извършени, докато гледала дело между фирмата \"ОЕТ – Обединени енергийни търговци\" и Националната електрическа компания (НЕК). Според прокуратурата бившият магистрат и основен участник в записите от \"Яневагейт\" е ощетила държавната компания. Повече за обвинението вижте тук.", "date": "2018.03.14", "title": "Пореден провал на прокуратурата по делото срещу Ченалова"}
{"url": "http://www.faktor.bg/bg/articles/obshtestvo/ulitsata/zrelishtna-aktsiya-po-izvazhdaneto-na-atraktsionen-korab-kuk-kray-pomorie", "text": "Зрелищна акция по изваждането на потъналия атракционен кораб „Кук“ се проведе на пристанището в Поморие, съобщава Би Ти Ви. Плавателният съд потъна в бурята на 27 февруари вечерта. Зрелищната акция по изваждането на потъналия кораб събра десетки поморийци на пристанището. Водолази цяла седмица поставяха надуваеми балони под трюма. Въздухът избутва потъналият съд към повърхността. Корабът „Кук“ тежи 80 тона и четири крана се опитват да се справят с изваждането му. По обед стоманеното въже не издържа на тежестта и се скъса. Собственикът на плавателния съд Яни Пападопулов не се отчая. Този кораб е най-големият атракцион за туристи по Южното Черноморие. Собственикът му се надява до началото на юни да възобнови курсовете до остров Света Анастасия. Освен пробойната на корпуса, вътре всичко трябва да бъде изградено отново.", "date": "2018.03.14", "title": "Зрелищна акция по изваждането на атракционен кораб „Кук“ край Поморие"}
{"url": "http://www.faktor.bg/bg/articles/obshtestvo/zakon-i-red/parvata-osaditelna-prisada-za-terorizam-vleze-v-sila-u-nas", "text": "За първи път в България влезе в сила осъдителна присъда за тероризъм. На две години и половина лишаване от свобода ефективно е осъден Иван Захариев, известен с псевдонима Джон Терориста, предаде БГНЕС. Присъдата е от Апелативен съд, няма протест и няма жалба. Присъдата влиза в сила, заяви ръководителят на Спецпрокуратурата Иван Гешев. До момента това е първата влязла в сила присъда за тероризъм у нас, уточни Гешев. През юни 2017 г. Специализираният наказателен съд осъди на 4 години лишаване от свобода Иван Захариев. Захариев е български и австралийски гражданин, роден в Ханой, Виетнам. Той бе задържан на 20 септември 2016 г. при специализирана операция на ДАНС, ГДБОП и СДВР под ръководството и надзора на Специализирана прокуратура. Неговите действия на територията на България са били насочени към подготовка за включване във въоръжена терористична групировка в Сирия и участие в реални бойни действия срещу армията на Башар Асад.", "date": "2018.03.14", "title": "Първата осъдителна присъда за тероризъм влезе в сила у нас"}
{"url": "http://www.faktor.bg/bg/articles/politika/hlyab-i-pasti/sled-koremnite-na-losta-i-radev-shte-zavrshi-mnadata-si-kato-parvanov-s-nobelova-nagrada", "text": "Нова тръпка завладя страната ни. След като изтърпяхме „конското” на Гундяев, поръчахме ненужен ремонт на старите съветски изтребители МиГ-29, замръчкахме темата за руското бойно отровно вещество „Новичок”, поръсено в гарнизон Солсбъри, ред е да се насладим на президента-Слънце Румен Радев. „Колко   можете да направите?”, „Какво ще кажете за физическата форма на българския президент?”, „Бихте ли се състезавали с Румен Радев на гимнастическия лост?”, пърхат трепетни репортерки и създават усещането, че аха-аха ще припаднат от възторг.  Подобен евтин и махленски популизъм ми идват в повече. Вече 18 години Владимир Путин се прави на мъж пред световната публика. То не бе пилотиране на самальот, управление на подводница, вадене на древни амфори (поставени предварително от ПиАр-прислугата) и какво ли не.   У нас също водещи политици вече играха тенис, футбол на големи и на малки вратички, набираха се на лост и т. н. Преди двайсетина години началникът на Генералния щаб генерал Михо Михов правеше фигури от висшия пилотаж, за да даде старт на военната реформа, която катапултира някъде между 2001 и 2011 г. Днес Радев примитивно и пошло повтаря омръзнали похвати и се опитва да играе върху дебелата струна на българския мачизъм, като показва добра физическа форма и пълна некомпетентност при единствената по-сложна ситуация, в която го постави по-старшия по военно звание другар от КГБ Гундяев-Кирил. След наглото изказване на руското ченге, маскирано като духовен водач, върховният главнокомандващ на Въоръжените сили изглеждаше като попарено от слана мушкато, което се покри за няколко дни, за да прегледа неводената стенограма от срещата. После някакви попове от „светия” Синод изпълниха ролята на имиджмейкъри и ПиАри на др. президент, за да ни обяснят, че се бил държал „много достойно” с хибридния руски агресор. Лошо, др. Радев. Тъпо и пошло като розови дамски кюлоти на циганска сергия. Всяка нация избира за президент пълнолетен и неосъждан гражданин, за да го цани за водач на племето, за национален лидер, който да вижда по-далеч, да вдъхва сили, да раздвижва хоризонти, да определя житейския курс, мечтите и плановете на днешните и на идущите поколения. Ами генерал Де Гол? Маргарет Тачър? Махатма Ганди? Нелсън Мандела?  Лесно е да инспектираш 68-а бригада. Здрави, обучени, силни мъже. Каквото се иска от тях, го правят.  Че и отгоре. Но др. президент можеше да отиде в някои не толкова благополучни гарнизони и военни формирования. Да настоява Сухопътните ни войски най-сетне да получат дългоочакваните бронирани машини. Да бъдат поръчани така необходимите патрулни кораби за военния флот. А ВВС, с които цяла България от 2005 г. насам сънува новия „многоцелеви боен самолет”, най-сетне да узнаят за някакво решение на правителството и парламента. Не би. След толкова началници на Генералния щаб и на отбраната, излезли от състава на ВВС, бедната ни бойна авиация е с прекършени криле. Боса като дете на обущар. По-паметливите помнят, че през октомври 2015 г. бившият служебен министър на отбраната и шеф на агенция в Щаб-квартирата на НАТО Велизар Шаламанов отправи остра критика срещу политическите пируети на ген. Р. Радев. \"Не е нормално авиацията да бъде заложник на договор с Русия 12 години след приемането ни в НАТО. Това не е признак на добро управление на ВВС и Българската армия като цяло. Не знам за по-рано, но през септември 2014 г. на ген. Радев бе поставена задача да представи план за развитие на ВВС в различни варианти, като поне един от тях да е без зависимост от Русия във връзка с наложените санкции, развитието на плановете на НАТО в отговор на руската агресия в Украйна и доктриналните текстове на Москва, определящи НАТО (т.е. и България) като противник. Задачата не бе изпълнена...\", заяви Велизар Шаламанов. Д-р Шаламанов каза още нещо: че тогава (през 2016 г.) срещу министър Н. Ненчев се води \"медийна кампания от командира на ВВС, която едва ли е санкционирана от ръководството на МО\". \"Това е недопустимо по стандартите за професионално ръководство на въоръжените сили на демократична страна”. Бившият служебен министър припомни, че именно във ВВС са разходвани над 80 % от всички средства в периода 2002-2014 г. (над 2 милиарда лева), а резултатите са крайно незадоволителни. Такава е оценката на командирите, които ползват придобитите способности. Генерал-майор Радев отговори на В. Шаламанов, като го обвини в клевета и в „политическа дейност”, понеже като курсант по време на соца бил делегат на някакъв партиен конгрес. Тоест, приложи един от познатите похвати на проруските тролове: „Ами ти защо си бил пионерче, комсомолче, комунистче по времето на Живков?”.  Година и половина след убедителната победа на Р. Радев на президентските избори, където срещу него умишлено бяха подредени куци коне, представянето му като държавен глава е повече от незадоволително.   Особено във военната област, където Радев уж бе специалист. Преди няколко дни тайно, но не полека, министърът на отбраната е сключил поредната сделка със съветската фирма РСК МиГ за ремонт на втръсналите на всинца ни самальоти МиГ-29. Текат срокове за обжалване, след което МО ще преведе на съветските си побратими наши 81 млн. Засега. После – повече.  Ето тук бих искал да видя намесата на държавния глава. Твърдата му позиция. Водаческия му размах. Но той ще чепка вълната на сделката за ЧЕЗ, където президентската институция няма правомощия и не би могла да влияе върху икономически отношения. Но пък е по-лесно. Дрън-дрън, левите ще кажат едно, другите леви – друго и Консултативният съвет за национална сигурност отново ще завърши без никакви общи решения. И без полза за Отечеството. Но др. президент ще откъсне още един лист от календара на псевдосъбитията, с които пълни мандата си. „Солдат спит, служба идет”, казваха съветските фатмаци. Бих искал да припомня на о. з. ген. Радев нещо, казано от Сун Дзъ, забележителния китайски пълководец и военен теоретик: „Всъщност науката за войната е науката за мисленето”. С коремните и със срещите със Съюза на севернокорейските офицери от запаса и резерва нещата вървят повече от добре. А с мисленето? Нека избирателите да си отговорят. Защото и Сун Дзъ, и Клаузевиц, Гай Юлий Цезар и Наполеон, адмирал Нелсън и капитан I ранг Димитър Добрев, генерал Иван Колев и генерал Владимир Вазов са останали в историята не с броя на коремните възлизания. Накрая позволете едно извънпарламентарно питане: когато Османската империя събира български момчета да й служат, те са наречени еничари. След Освобождението от османско владичество на никого не е хрумнало да изберем начело на държавата еничарин или българин с турско самосъзнание.  Защо след освобождението от съветско управление толкова често избираме да ни водят българи с руско (съветско) самосъзнание? Струва ми се, че и президентът Радев ще завърши мандата си като предшественика си Първанов. С „нобелова” награда:", "date": "2018.03.14", "title": "След коремните на лоста и Радев ще завърши мандата си като Първанов – с „Нобелова награда”"}
{"url": "http://www.faktor.bg/bg/articles/novini/svyat/senator-dzhon-makkeyn-putin-nyama-da-se-pokolebae-da-se-angazhira-s-ubiystva-sponsorirani-ot-darzhavata", "text": "\"Макар да се надяваме, че Сергей и Юлия Скрипал ще се възстановят, трябва да си дадем сметка за тази брутална реалност: дали в сянката на Кремъл, или в спокоен град в някоя английска провинция,  Путин няма да се поколебае да се ангажира с убийства, спонсорирани от държавата, застрашаващи живота на невинни граждани. Не трябва да му се позволява да третира Обединеното кралство или друга нация като място за политически убийства. Този прецедент, ако бъде оставен без ответна реакция, може да се окаже катастрофален”. Така известният американски сенатор и председател на Комитета за въоръжените сили на Сената Джон Маккейн коментира на личния си блог отравянето на бившия руски шпионин Сергей Скрипал и  дъщеря му Юлия в Солсбъри, Англия. \"Съединените щати и всички британски съюзници трябва твърдо да застанат заедно зад  Обединеното кралство и да бъдат готови да предприемат решителни и  адекватни стъпки, за да държат руските власти отговорни за това скандално престъпление - престъпление, което демонстрира изключителното презрение на Путин към суверенитета на свободните народи\", добавя още Маккейн.", "date": "2018.03.14", "title": "Сенатор Джон Маккейн: Путин няма да се поколебае да се ангажира с убийства, спонсорирани от държавата"}
{"url": "http://www.faktor.bg/bg/articles/spored-vatreshniya-ministar-prichina-za-intsidenta-v-arsenal-e-choveshka-greshka", "text": "В парламента вътрешният министър Валентин Радев коментира инцидента в завод \"Арсенал\": според него причината е човешка грешка и неспазване на технологията. \"Това е едно помещение, където се работи дистанционно. Вътре има една бъркалка, където се мешат, буквално се забърква някаква смес. Те са били вътре двамата, не е трябвало да бъдат вътре съгласно технологията и мерките за безопасност е трябвало да бъдат отвънка. Управлението на този процес е изнесено отвън, има си табло с бутони. Защо са били вътре, сега тепърва ще става ясно, но са нарушили технологичната дисциплина. Запалва се сместа. Случват се такива неща при неспазване, ако трябва да обобщя. Ако ви върна назад в годините и в този завод, и на други места, грешките стават основно поради човешка грешка. Неспазване на правилата, на технологията в случая\", поясни министърът.", "date": "2018.03.14", "title": "Вътрешният министър разкри причината за инцидента в \"Арсенал\""}
{"url": "http://www.faktor.bg/bg/articles/rusiya-iska-ot-london-konsulski-dostap-do-otrovenata-dashterya-na-eksshpionina", "text": "Руското посолство във Великобритания смята да поиска консулски достъп до Юлия Скрипал, която е в болница, след като бе отровена заедно с баща си на Острова, предаде Ройтерс, цитирайки руската агенция Интерфакс, която се позовава на анонимен източник. \"Днес посолството в Лондон ще поиска достъп до дъщерята на Скриплал, тя е руски гражданин\", се казва в съобщението на агенцията. Снощи руският външен министър Сергей Лавров Лондон настоя да бъде предоставено на Русия достъп до веществото, с което бившият служител на ГРУ и дъщеря му са били отровен, подчертавайки, че Скрипал е руски гражданин. По-рано днес на страницата в Twitter на руското посолство във Великобритания се появи съобщение, че службата е изпратила нота до Министерството на външните работи, с която заявява, че руската страна не е причастна към отравянето на бившия агент на ГРУ полковник Сергей Скрипал и дъщеря му на 4-ти  март в Солсбъри. Документът съдържа и настояване да бъде извършено „съвместно разследване\". Снощи министърът на външните работи на британския Борис Джонсън е привикал руския посланик в Лондон Александър Яковенко и го е помолил до един ден да даде отговор за версията на отравянето на бивш агент на ГРУ Скрипал. Британският премиер Тереза Май заяви, че Русия е най-вероятно стои зад отравянето на бившия двоен шпионин. Тя каза това на среща на Комитета за национална сигурност. Руският външен министър Сергей Лавров заяви, че Русия няма да отговори на ултиматума, докато не получи информация за веществото, с което е бил отровен Скрипал. Лавров заяви, че в случай на употреба на химическо оръжие, страната трябва да представи официално искане до държавата, която се подозира, че е свързана с произхода на забраненото вещество. Отговорът, според него, тряба да бъде даден в рамките на 10 дни. По-рано днес говорителят на Кремъл Дмитрий Песков заяви на редовен брифинг в Москва, че Русия по никакъв начин не е свързана с отравянето на двамата с нервнопаралитично вещество и остава отворена за сътрудничество с Лондон по случая. Великобритания заяви днес пред Съвета на ООН по човешките права в Женева, че използването на бойно нервнопаралитично вещество при опита за убийство на бившия руски шпионин Сергей Скрипал и дъщеря му е фрапантно нарушение на международното право и трябва да послужи като предупреждение за международната общност. „Съветът и Общото събрание на ООН с тревожна честота се налага да порицават Русия за нарушения на международното право. Нейното безразсъдно поведение е оскърбително предизвикателство към всичко, за което тази организация се застъпва“, каза британският посланик Джулиан Брейтуейт пред съвета в Женева.", "date": "2018.03.14", "title": "Русия иска от Лондон консулски достъп до отровената дъщеря на ексшпионина"}
{"url": "http://www.faktor.bg/bg/articles/germanskiyat-parlament-izbra-merkel-za-kantsler-za-chetvarti-mandat-nay-krehkiyat", "text": "Германските депутати избраха Ангела Меркел за канцлер за четвърти, и най-вероятно последен, път, предаде \"Ройтерс\". Този мандат може да се окаже най-трудният в кариерата й, тъй като тя ще ръководи крехка коалиция, а позициите й са отслабени. Депутатите гласуваха с 364 \"за\" срещу 315 гласа \"против\", а девет се въздържаха. \"Приемам вота\", каза Меркел пред Бундестага след гласуването. Управляващата коалиция, която включва Християндемократическия съюз (ХДС) на Меркел, традиционния му баварски партньор, Християнсоциалния съюз (ХСС), и Германската социалдемократическа партия (ГСДП) разполага с общо 399 места в 709-членния Бундестаг, отбелязва \"Асошиейтед прес\", цитирана от БТА. Трите партии управляваха в голяма коалиция и през последните четири години, но този път формирането на правителство се оказа трудна задача. Бундестагът преизбра Меркел 171 дни след парламентарните избори на 25 септември. Тя бе принудена да договори сделка със социалдемократите, след като опитите й за съюз с две по-малки партии (Свободните демократи и Зелените) се провалиха. На вота през септември двата водещи политически блока получиха най-лошите си следвоенни изборни резултати. Разочарованието от притока на милиони мигранти след 2015 г. вкара за пръв път в парламента крайнодясната партия \"Алтернатива за Германия\". Социалдемократите първоначално обявиха, че ще останат в опозиция. Правителството стана възможно, след като ГСДП обяви, че две трети от членовете й са гласували \"за\" новата \"голяма коалиция\" с ХДС на Меркел. Вътрешният референдум бе предшестван от дебати и силна съпротива в редиците на партията. Меркел има 12 бурни години като канцлер зад себе си. Да изпълни клетвата си обаче този път може да се окаже още по-трудно на фона на обявените от президента на САЩ Доналд Тръмп вносни мита, разделения Европейски съюз и колебливата управляваща коалиция. Съюзът на консерваторите с лявоцентристката ГСДП на дали го очаква \"меден месец\". Освен това през последните месеци се заговори за евентуален политически залез на Меркел и дори за неин вероятен наследник в лицето на новия генерален секретар на партията Анегрет Крамп-Каренбауер.", "date": "2018.03.14", "title": "\"Новият\" канцлер на Германия се казва Меркел - за четвърти път, най-вероятно последен и най-крехък"}
{"url": "http://www.faktor.bg/bg/articles/prokuratura-razporedi-razsledvane-na-tragichniya-intsident-v-arsenal", "text": "Окръжната прокуратура в Стара Загора разпореди извършването на разследване на днешния трагичен инцидент в цех на Завод-3 в гр. Казанлък на дружеството \"Арсенал” АД, съобщиха от пресцентъра на Прокуратурата. Един работни загина, а друг пострада с тежко обгаряне при трудовата злополука, предаде \"Канал3\".  Към настоящия момент се извършва оглед на местопроизшествие от двама следователи от Окръжен следствен отдел в Окръжна прокуратура-Стара Загора. На мястото на инцидента е и административният ръководител - Дичо Атанасов, окръжен прокурор на Окръжна прокуратура в Стара Загора. \"Към настоящия момент знаем, че загиналият е на 26 години, а пострадалият е на 46 години\", заяви областният управител на Стара Загора Гергана Микова във връзка с трагичния инцидент в завод \"Арсенал\". \"Става въпрос за нарушение на технологията, при която се работи в този цех - работниците в този момент не е трябвало да бъдат там. Не е имало взрив, става въпрос за запалване.\" \"Пострадалият е тежко ранен и е откаран в Университетската болница в Стара Загора. От пожарната обследват дали има замърсяване на въздуха, видимо не се наблюдава такова, казаха по първоначални данни специалистите. От инспекцията по труда също вече са пристигнали на място. Очакваме да видим какви ще бъдат резултатите\", добави Микова.", "date": "2018.03.14", "title": "Прокуратура разпореди разследване на трагичния инцидент в  \"Арсенал\""}
{"url": "http://www.faktor.bg/bg/articles/london-izgoni-23-ma-ruski-diplomati-zaradi-pokushenieto-sreshtu-skripal", "text": "Великобритания ще изгони 23-ма руски дипломати, за които знае, че са офицери на руското разузнаване. Това обяви премиерът Тереза Мей и нарече мярката най-мащабната експулсия на дипломати от 30 години, съобщава   Тя също така отмени поканата за руския външен министър Сергей Лавров за реципрочна визита във Великобритания и потвърди, че няма да има официална британска делегация на световното първенство по футбол в Русия догодина. Ще се отменят всички контакти на високо ниво с Русия. Решението на британското правителство е отговор на отравянето на разузнавача Сергей Скрипал в Солсбъри в началото на март. Пред парламента Мей изтъкна опита на Русия в \"извършването на държавни убийства\" и че сегашният инцидент има \"само две приемливи обяснения\" - акт на държавна агресия или загуба на контрол върху веществото, с което е извършена атаката. Според Мей Москва не е предоставила никакво обяснение за случилото се - \"никакво обяснение защо Русия има необявена програма за химически оръжия в разрез с международното право.\" \"Няма алтернативно заключение освен това, че руската държава е виновна за покушението срещу г-н Скрипал и дъщеря му.\" Това е \"незаконна употреба на сила\" от страна на Русия срещу Обединеното кралство и трябва да бъде посрещната с \"решителен отговор\" отвъд действията, предприети след случая с двойния агент Александър Литвиненко. Мей увери, че случилото се няма да прикъсне напълно контактите с Москва и няма да има опити да се \"предотратят контактите между населенията\" на двете страни. \"Трагично е обаче, че президентът Путин избра да действа по този начин... Няма да толерираме заплахи за сигурността на британските граждани, нито такива крещящи нарушения на международните задължения на Русия.\"", "date": "2018.03.14", "title": "Лондон изгони 23-ма руски дипломати заради покушението над Скрипал"}
{"url": "http://www.faktor.bg/bg/articles/parlamentat-odobri-aktualizaranata-strategiya-za-natsionalna-sigurnost", "text": "Миграционният натиск, корупцията, кибер сигурността са сред основните акценти в актуализараната стратегия за национална сигурност, одобрена от парламента.   Проекта със \"за\" подкрепиха 118 депутати, против бяха четирима, въздържаха се 35.    Документът е с времеви хоризонт до 2025 г. и е предложен от Министерския съвет. Сигурността на гражданите, обществените и икономическите аспекти също са изведени на предно място, предаде БТА.    Включват се и нови политики като транспортната сигурност, управлението при кризи, младежта и спорта и защита на националните архиви като част от културно-историческото наследство.    Предвидено е поетапно увеличаване на бюджета за отбрана до 2 на сто от БВП на страната. Заложено е и придобиване на нови основни бойни платформи, цялостна модернизация на въоръжените сили. Акцентира се върху значението от създаване на система за прозрачен, ясен подбор и кариерно развитие на военнослужещите и цивилните, както и тяхното мотивиране.   Миграцията се превръща в дългосрочен задълбочаващ се проблем с риск, ако не се управлява, да се превърне в стратегическа заплаха за демократичните общества и икономиките в транзитните и приемащите държави, е записано в актуализацията. Отчита се, че ситуацията в Близкия Изток, Централна Азия и Африка генерира рискове от повишаване на миграционния натиск, който влияе негативно върху сигурността на държавите в Европа, в т.ч. и България. На фокус са и българските граждани, българските общности зад граница и българските национални малцинства в държавите, в които имат законово признат статут, като се подчертава, че те се нуждаят от по-голямо и адекватно на съвременните реалности внимание от държавата ни.     Корупцията, в частност корупцията по високите етажи, остава един от основните проблеми на съвременното българско общество. Нейното разпространяване е следствие от непрозрачната промяна на собствеността, неадекватното регулиране на обществените и икономическите отношения, неефективния контрол и пропуските в правораздаването, се констатира в текста.      Един от начините за борба с явлението, записан в стратегията, е ефективното функциониране на единния антикорупционен орган.     Органите за банков и финансов надзор защитават интересите на вложителите, инвеститорите, застрахованите и осигурените лица и насочват усилията си към поддържането на стабилността на финансовата система и финансовите пазари и на доверието в тях, предвижда подобреният вариант.    Предпоставка за високо качество на социалната сигурност е модернизирането на основното, средното и висшето образование чрез стриктно прилагане на националните стандарти както в предучилищното и училищното образование, така и във висшите училища. Основен акцент се поставя върху равния достъп до качествено образование, ограничаване на неграмотността, предотвратяване на ранното отпадане на деца от образователната система.     В документа е разписано, че страната ни спазва ангажименти по европейска директива за установяването и означаването на европейски критични инфраструктури и оценката на необходимостта от подобряване на тяхната защита, което включва осъществяване на контрол върху достъпа до стратегически обекти и проучване на възможностите за съвместна дейност между публичния и частния сектор, базирани на взаимен интерес и експертни умения на партньорите за гарантиране защитата на обществените интереси.    Националната политика за управление на кризи е задължение на Министерския съвет и се основава на непрекъснат мониторинг на потенциални и развиващи се кризи.    От левицата коментираха промените като хаотично избрани в по-голямата си част политики, видяха и липса на капацитет на изпълнителната власт да изготви качествен документ. Иван Иванов настоя да се предвиди Черноморският регион да не се милитаризира - отхвърлено от мнозинството. Сред недостатъците колегата му Славчо Велков отбеляза липсата на  \"прозорец\" за актуализация във връзка с динамиката на средата за сигурност.    През 2005 - 2009 г. нямахме стратегия за националната сигурност, но имахме сигурност, заяви Драгомир Стойнев в отговор на Димитър Лазаров от ГЕРБ.     Документът е в резултат на общо съгласие, постигнато на КСНС миналата година в отговор на променената среда за сигурност, припомни Мустафа Карадайъ. Председателят на ДПС препоръча наред с приемането на актуализацията да започне подготовката на нова, защото рисковете се променят бързо.", "date": "2018.03.14", "title": "Парламентът одобри актуализараната стратегия за национална сигурност"}
{"url": "http://www.faktor.bg/bg/articles/evroparlamentat-obmislya-sporazumenie-za-asotsiirane-na-es-i-velikobritaniya", "text": "Европейският парламент прие резолюция, която разглежда рамката на бъдещите отношения между ЕС и Великобритания, съобщи пресслужбата на институцията. Предвид \"червените линии\", очертани от британското правителство, евентуално споразумение за асоцииране може да предостави подходяща рамка за бъдещите отношения, се посочва в документа. Европарламентът предлага бъдещите отношения да се основават на четири основни стълба: търговия и икономически отношения; вътрешна сигурност; сътрудничество във външната политика и отбраната; тематично сътрудничество, например в областта на научните изследвания. Евродепутатите настояват, че е необходим механизъм за разрешаване на спорове. Отбелязва се, че дори асоциирани с ЕС държави със сходно законодателство не могат да се възползват от права, облаги и достъп до пазара в същата степен, както държавите в Общността. Всяка рамка за бъдещите отношения трябва да включва и зачитането на целостта на единния пазар, митническия съюз и четирите свободи, без да позволява различен подход за отделните области. Тя трябва да отчита ролята на Съда на Европейския съюз, отбелязва европарламентът. В резолюцията се отбелязва, че е важно да се осигури еднакво и справедливо отношение към гражданите на ЕС, живеещи във Великобритания, и британските граждани, живеещи в ЕС. В нея се приветства проектът на протокол за Ирландия и Северна Ирландия, включително и възможността за конкретни предпазни мерки срещу засилване на граничния контрол. Евродепутатите подчертават важността на запазването правата на гражданите, залегнали в Белфасткото споразумение.", "date": "2018.03.14", "title": "Европарламентът обмисля споразумение за асоцииране на ЕС и Великобритания"}
{"url": "http://www.faktor.bg/bg/articles/ribari-paliha-sveshti-pred-ekoministerstvoto-za-martvite-reki", "text": "С траурно шествие и палене на свещи в памет на \"мъртвите реки\" рибари протестираха срещу бездействието на Министерството на околната среда по опазването им. Поводът за акцията, организирана от сдружение \"Балканка\", е Международният ден на реките. Организаторите настояват институцията да предприеме по-строги контролни действия за опазване на биоразнообразието в реките. В същото време протестиращите са били поканени на разговор във ведомството, но са отказали, разкри \"Дневник\". \"Траурното ни шествие беше, за да почетем мъртвите реки в България. Не виждаме смисъл от повече срещи и разговори с представители на министерството, което от три години бави наредбата за рибните проходи и не оказва реален контрол на безбройните нови Водноелектрически централи, които ги пресушават непрекъснато,\" обясни един от организаторите на протеста Димитър Куманов от сдружението. Протестиращите настояват да спре изсичането на крайбрежната растителност, за да не се разрушават бреговете на реките. Пред БНР Куманов припомни едни от последните скандални случаи от миналата година: на два пъти в различни участъци пресушиха река Въча под Цанков камък, река Яденица я почистват, изрязват всички дървета от брега, изхвърлят вършината на речното корито. \"Всичкото това нещо се случва с разрешението на Министерството на околната среда и водите\". \"Заради тяхното престъпно поведение всяка година търпим главоломна загуба на биоразнообразие по българските реки - намаляват рибни популации, съсипват се прекрасни реки, замърсява се питейната вода\", пише в съобщението до медиите.", "date": "2018.03.14", "title": "Рибари палиха свещи пред екоминистерството за \"мъртвите реки\""}
{"url": "http://www.faktor.bg/bg/articles/obshtestvo/zakon-i-red/dans-shte-kontrolira-samoletnite-poleti", "text": "Министерски съвет ще гласува днес антитерористична мярка, като ще постави самолетните полети под контрола на ДАНС.  Авиокомпаниите ще предават данни за пътниците си до 48 часа преди излитането, ако полетът е редовен и 24 часа по-рано за полетите, които не са по график.  Ще се докладва датата на резервацията, как е платена, датата на пътуването и пълния маршрут, имената, датата на раждане на пътника, адреса и телефона му.  ДАНС има право да следи самолетните резервации от началото на 2016 г., а сега правомощията се разширяват, уточнява Нова телевизия.", "date": "2018.03.14", "title": "ДАНС ще контролира самолетните полети"}
{"url": "http://www.faktor.bg/bg/articles/sluzhiteli-na-nap-mesetsi-nared-reketirat-biznesmen", "text": "“Господари на ефира” стартираха поредица от репортажи, разкриващи корупционните практики на организирана банда, свързана с НАП, която рекетира бизнеса. От месеци екипът на предаването работи по разкриването на крупна схема за изнудване на бизнеса, в която са замесени бивши и настоящи служители на Националната агенция по приходите. В петък “Господари на ефира” излъчи разказа на бизнесмен, който многократно е изнудван да дава рушвети, за да си осигури “спокойна” работна среда.  Пред камерата на предаването застана потърпевшият Хюсеин Колаксъзов. Сметките и транспортът му са запорирани от главния публичен изпълнител в НАП Стефан Лозанов, след извършена ревизия. В продължение на месеци Лозанов изнудва бизнесмена. Дори му дава банкова сметка, в която да се превеждат част от парите. Свързва го и с адвокат Велислава Кирилова, която е бивш служител на НАП. Тя поискала хонорар от 700 лева, за да каже на Колаксъзов, че трябва да продължи да плаща на работещи в агенцията, за да продължи да развива бизнеса си. Лозанов също обяснява на бизнесмена, че нищо трябва да брои пари за по-висшестоящите в НАП, за да му се помогне. Първоначално търговецът платил 3000 лева. След това му поискали още 5000 лева, за да „не стане по-лошо”. След излъчването на материалите по темата, репортерът на „Господарите” Боби Ваклинов се срещна с говорителя на НАП Росен Бъчваров. Той заяви, че категорично не приема подобни корупционни практики и агенцията съдейства на прокуратурата. Целият отдел, в който работел Лозанов, бил подложен на проверки. А самият главен публичен изпълнител вече е уволнен. „Тук става дума за организация, при която един служител на НАП очевидно върши безобразия\", каза Бъчваров и допълни, че според данните, събрани при вътрешно разследване, не става дума за схема, а за чист рекет. Срещу Лозанов вече е повдигнато и обвинение.", "date": "2018.03.14", "title": "Вижте как служители на НАП рекетират бизнесмен, за да работи \"спокойно\""}
{"url": "http://www.faktor.bg/bg/articles/kmet-se-moli-hora-ot-seloto-da-ne-umirat-tri-mesetsa", "text": "Предстоящ ремонт на мост на главен път Е-79 ще остави врачанско село без никакъв достъп до близкото гробище, стана ясно от рубриката \"Пълен абсурд\" на Нова телевизия.  Сигналът подаде кметът на Краводер Илия Першинков, който е разтревожен, че за около три месеца, докато трае ремонтът, ако някой в селото почине, няма къде да бъде погребан. Очаква се реконструкцията да продължи най-малко три месеца.  „От една страна, съм радостен, че най-после този мост-убиец ще се превърне в модерно мостово съоръжение. От друга страна, съм силно обезпокоен, че най-малко 90 дни няма да имаме достъп до гробищния парк”, каза кметът.  Той подчерта, че и понастоящем, за да стигне траурна процесия до гробището, някоя кола спира движението. Така се налага леки коли и тирове да изчакват преминаването на групата опечалени. За да бъде решен проблемът, местните хора се надяват на възстановяване на друг мост, по който също може да се стигне до гробището, без това да налага промени в движението по Е-79.", "date": "2018.03.14", "title": "По нашенски: Врачанско село се моли никой да не умира три месеца"}
{"url": "http://www.faktor.bg/bg/articles/noviyat-parvi-diplomat-na-sasht-tsru-tryabva-da-e-agresivno-brutalno-i-bezposhtadno", "text": "Майк Помпео, номиниран от президента Доналд Тръмп да оглави Държавния департамент, е бивш военен, чиито дипломатически способности остават загадка преди историческите преговори със Северна Корея, предаде Франс прес, цитирана от БТА. Президентът Тръмп сложи край на продължила няколко месеца несигурност, като обяви в Туитър, че досегашният първи дипломат Рекс Тилърсън - бивш шеф на петролния гигант ЕксънМобил - ще бъде заменен от директора на ЦРУ. Според висш американски представител Тръмп иска нов екип преди историческите преговори с Пхенян.   За разлика от вече бившия външен министър, Майк Помпео успя да стане част от най-близкия кръг на Доналд Тръмп. \"Ние имаме еднакъв начин на мислене\", каза президентът, обяснявайки избора си. Именно Помпео представяше на президента под формата на графики отчетите на разузнавателните агенции, знаейки, че Тръмп мрази да чете, отбелязва АФП.   Помпео възприе агресивния и на моменти войнствен тон, толкова ценен от шефа му, обещавайки едно \"по-брутално\" ЦРУ, главно по отношение на Иран и Северна Корея. Той заяви също, че именно изключително твърдата политика на Доналд Тръмп е довела до предстоящата среща със севернокорейския лидер Ким Чен-ун.   Помпео избягваше да критикува открито с президента, който редовно поставя под въпрос заключенията на разузнавателните агенции във връзка с руската намеса на изборите през 2016 г. Той обаче предупреди за възможна нова намеса на руски киберпирати на междинните избори през ноември.   53-годишният Майк Помпео съумява да се издигне мълниеносно, възползвайки се от всяка възможност, което го отвежда в крайна сметка и до Тръмп.   Роден в Калифорния, през 1986 г. той завършва престижната военна академия Уест Пойнт с най-висок успех. След пет години служба (без никога да е бил в бойни части), Помпео следва право в Харвардския университет - един от най-престижните правни факултети в страната, където е завършил и Барак Обама.   Впоследствие създава инженерна компания в Канзас, а през 2010 г. се впуска в политиката с подкрепата на милиардерите братя Коук, които финансират кандидати, прокарващи техните идеи. Избран за член на Камарата на представителите, Помпео става известен с това, че представя законопроекти, изгодни за братята Коук. По-късно той влиза в друг доста тесен кръг - Комисията по разузнаване на Камарата на представители, чиито членове имат достъп до голямо количество поверителна информация.   Помпео излиза на авансцената обаче при трудната битка на републиканците срещу Хилари Клинтън при делото за атентата в Бенгази през 2102 г., когато загина посланикът в Либия.   За да постига успехи, ЦРУ трябва да е агресивно, брутално, безмилостно и безпощадно, заяви Помпео при назначаването си начело на най-известната разузнавателна служба в света.", "date": "2018.03.14", "title": "Новият дипломат № 1 на САЩ възприе агресивния тон, толкова ценèн от шефа му"}
{"url": "http://www.faktor.bg/bg/articles/novini/svyat/tilarsan-vashington-tryabva-da-otgovori-na-obezpokoitelnite-deystviya-na-moskva", "text": "\"Вашингтон трябва да отговори на \"обезпокоителните\" действия на Москва\", заяви вече бившият държавен секретар Рекс Тилърсън в прощалната си реч.  Според него действията на Русия ще я доведат до още по-голяма изолация, което не е в интерес на никого. Междувременно според CNN, съветникът на американския президент Доналд Тръмп по въпросите на националната сигурност Хърбърт Макмастър също скоро ще напусне поста си.  Източници на телевизията твърдят, че Тръмп планира да направи големи размествания в своята администрация след уволнението на Рекс Тилърсън от поста на държавен секретар на Съединените щати.", "date": "2018.03.14", "title": "Тилърсън: ​Вашингтон трябва да отговори на \"обезпокоителните\" действия на Москва"}
{"url": "http://www.faktor.bg/bg/articles/temenuzhka-petkova-ne-sam-saglasna-s-upretsite-na-prezidenta-radev-po-sdelkata-s-chez", "text": "„Не съм съгласна с изказването на президента Радев, че правителството трябва да даде отговор как е структурирано финансирането на сделката за ЧЕЗ. То няма как да даде такъв отговор, тъй като не е участвало в процедурата. Чешката държава продава едни свои активи, които се намират в България. Имало е конкурс, който се е провел по техните правила”, заяви в ефира на Нова тв енергийният министър Теменужка Петкова. „За нас е много важно българските граждани да бъдат спокойни. Разбираме какви са страховете на хората. Искаме да създадем такива условия, че те да бъдат минимализирани и хората да бъдат спокойни, че държавата ще има определено контролно участие в тази сделка”, обясни още Теменужка Петкова. Според нея изкуствено се е създала ескалация на напрежението. \"Сделката с ЧЕЗ е стартирала като бизнессделка, но сами видяхте как ескалира тази тема и някои се опитаха да направят политически въпрос от нея. Това развитие на събитията не беше благоприятно за никой\".\" След тази ескалация на напрежението, изключително пресилена и изкуствено създадена, премиерът Борисов като отговорен държавник потърси контакт с г-жа Върбакова и българската компания, за да видим какви са възможностите българската държава да влезе по някакъв начин в тази сделка. За нас е много важно българските граждани да бъдат спокойни. Разбираме какви са опасенията на хората. Искаме да създадем такива условия, че такива страхове да бъдат минимализирани.  Темата с цената е последната, която ще бъде обект на дискусии, по-важното е как, ако има такава правна възможност, България да участва в сделката\", категоричен е енергийният министър. \"Натиск от страна на българското правителство няма. \"Инерком\" няма нищо против държавата да участва. Всичко е въпрос на анализ, който да ни даде отделните варианти, които съществуват. Най-важното е да гарантираме енергийната сигурност на страната. Държавата няма как да помогне на г-жа Върбакова. Тя не може да поема такива ангажименти да финансира подобна сделка\", добави министър Петкова.", "date": "2018.03.14", "title": "Теменужка Петкова: Не съм съгласна с упреците на президента Радев по сделката с ЧЕЗ"}
{"url": "http://www.faktor.bg/bg/articles/novini/balgariya/e-zaharieva-nie-sme-dali-na-rusiya-azbukata-no-ne-iziskvame-vseki-den-blagodarnost", "text": "\"Турският президент Реджеп Ердоган изброи много балкански държави, не само България и в частност Кърджали. Нашата душа също може да бъде доста широка. Границите са се местели, на Балканите особено интензивно. Фактът е обаче, че границите са такива каквито се. Не мисля, че такава реторика е много конструктивна. По добре е да се въздържаме от такива нещо\", коментира пред БНТ външният министър Екатерина Захариева  изказването за \"душевните граници\" на Реуджеп Ердоган. \"Ние сме дали не малко на Русия, дали сме им азбуката, но не изискваме всеки ден благодарност за това, не изискваме да не се благодари на други държави. Стремим се да имаме добри отношения, ясна е историческата ни връзка с Русия\", коментира тя скандала с руския патриарх. \"Не е приятно да се държи такъв тон в която и да е българска институция. Мисля, че е редно както винаги сме благодарили на Русия, да сме благодарни на всички други страни, които са допринесли за българското Освобождение. Избори има в Русия, особената интензивност предполагам е свързана с това\", каза още Захариева\". \"Подготвя се среща на премиера Бойко Борисов с руския президент Владимир Путин. Датата засега не е уточнена. Двамата са много ангажирани и когато програмите им позволяват, това ще се случи\", съобщи министър Захариева.  \"Европейската перспектива на Западните Балкани не е приоритет на България само за шест месеца, а е дългосрочен приоритет. Твърдо сме убедени, че можем да помагаме много\", добави тя.", "date": "2018.03.14", "title": "Е. Захариева: Ние сме дали на Русия азбуката, но не изискваме всеки ден благодарност"}
{"url": "http://www.faktor.bg/bg/articles/mihail-mikov-izgledi-za-predsrochen-vot-nyama-koalitsiyata-pokazva-konditsiya-za-upravlenie", "text": "\"Приватизацията на естествени монополи винаги има отражение върху политиката. Схващането, че държавата е лош стопанин всъщност е подмяна на истината, че стопаните на държавата са лоши. И именно това доведе до крайнолибералното схващане \"всичко за продан\". Това коментира пред Bulgaria ON AIR по повод скандала около сделката за ЧЕЗ бившият лидер на БСП Михаил Миков. Миков подчерта, че г-жа Гинка Върбакова и скандалът, който избухна, могат да бъдат повод, но не и знак за разрешаване на такъв голям политически и юридически въпрос. А именно - как държавата си връща контрола. \"Трябва да стане ясно каква е позицията на държавата. Работата и на управляващите, и на опозицията е да реализират свои политически платформи и да сменят политиката не само за ЧЕЗ, а за всички подобни дружества\", посочи Михаил Миков.  Според него от цялата ситуация развоят ще бъде в сферата на търговското право. „Големият въпрос е как българските граждани управляват енергетиката си. Как българската държава управлява енергетиката си“, посочи още Михаил Миков. Не виждам изгледи за предсрочни избори, убеден е Миков. По думите му коалицията към момента показва дадена стабилност. „Коалицията, която въпреки скандалите, показва кондиция за управление“, посочи Михаил Миков.", "date": "2018.03.14", "title": "Михаил Миков: Развоят на скандала около ЧЕЗ ще бъде в сферата на търговското право"}
{"url": "http://www.faktor.bg/bg/articles/novini/balgariya/g-bliznashki-opozitsiyata-e-tvarde-slaba", "text": "\"Премиерът е от щастливите политици и като че ли умее да ходи по въже. Един от най-благоприятните фактори за това правителство липсата на алтернатива. Твърде слаба е опозицията\", коментира пред Bulgaria ON AIR проф. Георги Близнашки и добави, че това е потенциал и за България.  Георги Близнашки коментира още скандалната сделка за ЧЕЗ. Според него някои обстоятелства около споразумението \"са странни\".  \"НС трябва да изясни много обстоятелства около тази сделка Мисля, че има голям кризисен потенциал в нея\", смята той.  \"Бойко Борисов управлява в една тежка коалиция. С такива коалиционни партньори не ти трябва опозиция\", коментира още той.", "date": "2018.03.14", "title": "Г. Близнашки: Опозицията е твърде слаба"}
{"url": "http://www.faktor.bg/bg/articles/novini/svyat/demokratite-v-kongresa-nastoyavat-razsledvaneto-za-ruska-namesa-v-izborite-da-prodalzhi", "text": "Демократите в Комисията по разузнаването към Камарата на представителите в Конгреса на САЩ заявиха вчера, че ще продължат разследване на подозренията за руска намеса в изборите в САЩ през 2016 г., въпреки заключението на републиканските им колеги, че не са намерили доказателства за сговор между кампанията на Доналд Тръмп и Москва, съобщи Ройтерс. \"Ние ще положим всички усилия да продължим нашата работа. Има лица, които искат да сътрудничат с нашата комисия и да споделят информация, и ние ще продължим да правим това\", заяви пред журналисти Адам Шиф, най-високопоставения демократ в комисията.  В понеделник републиканските членове на комисията представиха проект на доклада за проведеното разследване, в който се посочва, че конгресмените не са намерили никакво доказателство за координация на действията или заговор между кампанията на Тръмп и Москва.  Ръководещият разследването републиканец Майкъл Конуей обаче отбеляза, че законодателите са стигнали до извода, че Русия е предприемала активни мерки за намеса в изборите от 2016 г., но не заради подкрепа за Тръмп.  Адам Шиф заяви, че \"с увереност\" може да каже, че е имало значителни доказателства за сговор между кампанията на Тръмп и Русия. Демократите в комисията представиха също свой междинен доклад, в който се посочва на кои въпроси все още искат да получат отговори и с кои свидетели комисията трябва да разговаря.", "date": "2018.03.14", "title": "Демократите в Конгреса настояват разследването за руска намеса в изборите да продължи"}
{"url": "http://www.faktor.bg/bg/articles/novini/balgariya/11-sela-ostavat-otkasnati-ot-smolyan-zaradi-golyamoto-svlachishte-v-rayona", "text": "Разчистването в момента е невъзможно заради опасност от нови срутвания. Надеждите са до 10 дни да бъде подготвен алтернативен маршрут. 11 села остават откъснати от Смолян заради голямото свлачище в района. То все още не се укрепва. Очаква се днес да стане ясно дали ще започнат укрепителни мероприятия, тъй като пристигат геолози и експерти от София, за да обследват свлачището на пътя Смолян – Мадан. Преминаването през него остава абсолютно забранено не само за автомобили, но и за пешеходци. Въпреки това хората от селата преминават с риск за живота си, защото по този начин най-бързо могат да стигнат до работните си места в Смолян. Кметове на селата от района потвърдиха, че проблемът е пътуването на хората до работа и на учениците. Провизии и продукти се доставят през обходния маршрут. Той обаче увеличава пътя с около час – час и половина в едната посока. Затова и хората са недоволни, рискуват и преминават пеш.  Кметът на Търън Явор Говедаров посочи, че в селото има родилки, а медицинското обслужване е нарушено. По думите му има предложения едното платно на пътя да се пусне само сутрин и вечер за 2 часа. Докато не се произнесат специалистите, които пристигат днес, и не кажат, че сигурността е гарантирана, няма как пътят да бъде отворен, коментира зам. –областният управител на Смолян Адриан Петров. Според него ако специалистите преценят, пътят може бързо да се отвори.", "date": "2018.03.14", "title": "11 села остават откъснати от Смолян заради голямото свлачище в района"}
{"url": "http://www.faktor.bg/bg/articles/tsvetanov-podkrepyame-predlozhenieto-na-bsp-za-sazdavaneto-na-anketna-komisiya-po-kazusa-s-chez", "text": "Ще подкрепим предложението на БСП за създаване на анкетна комисия по казуса с ЧЕЗ. Така ще излезе цялата истина, за да се спрат спекулациите и заиграването със страховете на хората. Това каза председателят на ПГ на ГЕРБ Цветан Цветанов от парламентарната трибуна.  „Нямаме никакви притеснения от дебат в парламента, доказахме го с извънредните заседания на парламентарните комисии“, посочи той. „Така ще можем да представим на обществото обективната истина“, заяви Цветан Цветанов.  Предлагаме Временната комисия за проверка на продажбата на ЧЕЗ да се занимава и с приватизацията на дружеството. Това предложи депутатът Димитър Лазаров от ГЕРБ по време на дебатите по създаване на Временна комисия за продажбата на ЧЕЗ.  Заместник-председателят на ПГ на „БСП за България“ Драгомир Стойнев заяви, че започва да става съмнително в залата, но от опозицията подкрепят предложението на управляващите. В крайна сметка депутатите приеха предложението на Димитър Лазаров със 174 гласа \"за\" и 1 „въздържал се“.", "date": "2018.03.14", "title": "Цветанов: Подкрепяме предложението на БСП за създаването на анкетна комисия по казуса с ЧЕЗ"}
{"url": "http://www.faktor.bg/bg/articles/novini/svyat/samo-za-dva-mesetsa-ot-rusiya-sa-iztegleni-9-8-miliarda-dolara-chuzhdi-kapitali", "text": "От началото на 2018 година от Русия са изтеглени 9,8 милиарда долара чужди капитали, което е 2,2 пъти повече отколкото през същия период на 2017 година, съобщава руската Централна банка. Банката съобщава, че външният дълг на Русия е достигнал 529,1 милиарда долара, с 15 милиарда повече отколкото през миналата година. Само за една седмица, от 1 до 7 февруари са \"изтекли\" 70 миелиона долара.", "date": "2018.03.14", "title": "Само за два месеца от Русия са изтеглени 9.8 милиарда долара чужди капитали"}
{"url": "http://www.faktor.bg/bg/articles/promenliva-oblachnost-na-mesta-s-valezhi", "text": "Днес облачността ще е променлива, често значителна и на много места в Южна и Източна България отново ще превали. Ще духа слаб, в Северна България до умерен западен вятър. Максималните температури ще са между 11° и 16°, в София около 11°. Това съобщи дежурният сеизмолог Христо Христов от Националния институт по метеорология и хидрология към БАН, предаде Агенция „Фокус“.  По Черноморието облачността ще е променлива, след обяд - често значителна и на места ще превали слабо. Ще духа до умерен вятър от запад-северозапад. Максималните температури ще са между 15 и 18°, вълнението на морето ще бъде 2 - 3 бала. Температурата на морската вода е 7 - 8°.  В планините облачността ще е значителна, на много места ще превали дъжд, над около 1900 метра - сняг. Ще духа умерен, по високите и открити части - до силен вятър от запад-северозапад. Максималната температура на височина 1200 метра ще е около 6°, на 2000 метра - около 0°.", "date": "2018.03.14", "title": "Променлива облачност, на места с валежи"}
{"url": "http://www.faktor.bg/bg/articles/pochina-stivan-hoking", "text": "Известният британски учен Стивън Хокинг почина на 76-годишна възраст. Новината са съобщили от неговото семейство, предава АФП.  „Дълбоко сме натъжени, тъй като нашият обичан баща почина днес“, съобщиха неговите деца Луси, Робърт и Тим в обръщение, прочетено от британска агенция.  Професор Стивън Уилям Хокинг е английски астрофизик, автор на книги и статии за новите открития и идеи за Вселената и нейното зараждане, включително и на популярната „Кратка история на времето“ (A Brief History of Time, 1988), която му спечелва международна известност. До 2009 г. е Лукасов професор по математика на Кеймбриджкия университет (пост, заеман някога от Исак Нютон). Занимава се основно с космология и квантова механика, известен е и като популяризатор на науката.  Въпреки тежкото си заболяване – амиотрофична латерална склероза (АЛС) – Хокинг не престава да се труди в областта на науката, показвайки, че физическото увреждане не прави никого по-малко способен да твори. Главните интереси на Хокинг са свързани в космологията, квантовата механика и теорията на струните.  През 1971 заедно със сър Роджър Пенроуз дават математическо доказателство, подкрепящо теорията на Големия взрив: те показват, че ако теорията на относителността е вярна, то тогава трябва да съществува една сингулярна точка във Вселенското пространство-време. Хокинг също така предполага, че веднага след Големия взрив са се образували първични черни дупки, които са се изпарили почти моментално. По-късно той показва, че ако пренебрегнем ефектите на квантовата механика, то хоризонтът на събитията на черна дупка може само да се увеличава, но не и да намалява. Изчислява максималното количество енергия, която две черни дупки могат да отделят при сблъсъка си, както и че една черна дупка не може да се раздели на две по-малки.  През 1974 г. той доказва, че а излъчват енергия под формата на елементарни частици, докато изчерпят енергията си и избухнат. Това явление е известно като лъчение на Хокинг, и е първото явление, за чието описание се комбинират законите на гравитацията (общата относителност), квантовата механика и термодинамиката.  През 1981 той изказва предположението, че въпреки че Вселената няма граница, тя има краен размер в пространство-времето, математическо доказателство, за което е дадено през 1983 г. С други думи, според него Вселената е „крайна“, но „неограничена“, така както е крайна и неограничена земната повърхност. За да си представим това във вселенски мащаб, освен познатите ни три пространствени измерения са нужни две допълнителни.  Въпреки тежкото си заболяване Хокинг не спира активната си научноизследователска дейност. Като дете се занимава с конна езда, като ученик в Оксфорд е носови в отбора по академично гребане. Първите симптоми на болестта му се появяват след влизането му в Кеймбридж. Окончателната диагноза му е поставена на 21-годишна възраст, малко преди първата му женитба. Докторите му казват, че едва ли ще живее повече от 1-2 години. Въпреки това той не се отказва да се бори с болестта.  Хокинг е сред най-дълго живелите с това заболяване, познати на медицината. От 1985 г. използва специален апарат, за да говори. Компютърът, инсталиран в инвалидната му количка, му позволява освен да говори, да пише статии, други текстове, да ползва Интернет и електронна поща. Управлението се извършва чрез движение на единствения мускул, който Хокинг може да контролира – един от лицевите мускули на бузата, под окото. Движенията се разчитат от специален инфрачервен сензор, вграден в очилата му. За въвеждане на текст се използва система за предсказване на думите, но въпреки това целият процес е изключително труден и бавен.  Награди: 1975 – Едингтонов медал; 1976 – Награда Хюгс на английското Кралско общество; 1985 – Златен медал на английското Кралско астрономическо общество; 1986 – Член на Ватиканската академия на науките; 1988 – Награда Волф за постижения в областта на физиката; 1999 – Награда Джулиъс Едгар Лилиънфилд на Американското физическо общество.", "date": "2018.03.14", "title": "Почина Стивън Хокинг -  живото доказателство, че умът и духът са по-силни от тялото"}
{"url": "http://www.faktor.bg/bg/articles/novini/svyat/vladimir-putin-shte-poseti-krim", "text": "Руският президент Владимир Путин пристига днес на посещение в Крим. Полуостровът беше анексиран точно преди четири години, след като предимно руското му население гласува на референдум. По традиция руският президент посещава Южния федерален окръг всяка година по това време, който обхваща Краснодарския край и Крим. Путин ще инспектира строителството на новия мост между Крим и Русия, който ще бъде най-дългият в Европа. Днешната визита е само четири дни преди изборите за нов държавен глава, на които се очаква той да спечели с огромно мнозинство.", "date": "2018.03.14", "title": "Владимир Путин ще посети Крим"}
{"url": "http://www.faktor.bg/bg/articles/novini/balgariya/pravitelstvoto-obsazhda-upravlenieto-na-yazovirite", "text": "Министерството на икономиката трябва да предложи поправки в закона, според които язовирите, за които общините не могат да се грижат, да бъдат прехвърлени за грижа към държавата.  След извънредно заседание на министерския съвет в събота премиерът Бойко Борисов обяви , че нужни превантивни мерки, свързани с по-ясно управление и категоризация на 7-те хиляди язовира в страната. Повод за събирането на министрите беше критичната ситуация в община Хайредин, последвана от бедственото положение в Брегово, което още е в сила. Идеята на промените е държавата да поеме управлението на язовирите в районите, където общините не могат да се справят.  Министърът на икономиката Емил Караниколов смята, че държавна структура или отделна комисия трябва да се занимава с язовирите и това ще бъде разписано в спешните законови поправки в Закона за водите, които днес се очаква да бъдат представени за обществено обсъждане.", "date": "2018.03.14", "title": "Правителството обсъжда управлението на язовирите"}
{"url": "http://www.faktor.bg/bg/articles/diplomat-nomer-1-na-sasht-nauchil-za-uvolnenieto-si-ot-twitter", "text": "Държавният секретар на САЩ Рекс Тилърсън научил за уволнението си във вторник от социалната мрежа Twitter. Именно там президентът Доналд Тръмп обяви най-новите рокади по върховете в държавата си. На мястото на Тилърсън, както вече бе оповестено, Тръмп назначи шефа на ЦРУ Майк Помпео. За първи път в историята разузнавателната агенция пък вероятно ще бъде оглавена от жена - Джина Хаспел. Президентът и вече бившият държавен секретар имаха различия по много въпроси, особено по ядреното споразумение в Иран. Според CNN Тилърсън смятал за рискован стремежа на Тръмп да постигне фактическо преразглеждане на плана за действие по иранската ядрена програма. Той е съгласуван с Техеран и шестте световни сили (петте постоянни членки на ООН и Германия) през 2015 г., а през януари 2016 г. премина в стадий на реализация. Договореностите предвиждат отмяна на санкциите, въведени срещу Иран от Съвета за сигурност на ООН, САЩ и ЕС във връзка с ядрената програма. В замяна Техеран се задължава да ограничи ядрената си дейност и да я постави под международен контрол. Преди дни от кабинета на Тилърсън увериха, че той планира да остане на поста си, след като каза, че преговори със Северна Корея са невъзможни, а часове по-късно Тръмп прие поканата за среща с Ким Чен-ун. Президентът искаше да промени екипа си, преди да започне преговорите със Северна Корея, където залогът е висок, каза пред АФП високопоставен американски представител, пожелал анонимност.", "date": "2018.03.14", "title": "Дипломат номер 1 на САЩ научил за уволнението си от Twitter"}
{"url": "http://www.faktor.bg/bg/articles/v-chukov-za-situatsiyata-v-siriya-ima-risk-ot-direktna-konfrontatsiya-mezhdu-rusiya-i-sasht", "text": "Преди дни САЩ предложиха в Съвета за сигурност на ООН резолюция за 30-дневно прекратяване на огъня за Дамаск и предградието Източна Гута, което се владее от бунтовници и е обстрелвано от правителствената армия.  Според проф.Владимир Чуков резолюция 2401 се е оказала безполезна.  Пред той коментира, че от няколко дни има нова ситуация в Сирия.  \"Ако до този момент виждахме двете зони за деескалация - Източна Гута и Африн, то от няколко дни виждаме,че Южна Сирия, провинция Дера е под обстрела на правителствената авиация. Там гаранти по деескалацията са както Русия, така и САЩ, и Йордания, т.е театърът на бойните действия много силно се разгръща и ситуацията е коренно различна от това, което беше преди няколко дни.\", каза проф.Чуков.  Според него това е предпоставка за една по-сериозна възможност за директна конфронтация между Русия и САЩ.", "date": "2018.03.14", "title": "В. Чуков за ситуацията в Сирия: Има риск от директна конфронтация между Русия и САЩ"}
{"url": "http://www.faktor.bg/bg/articles/novini/balgariya/k-tsipov-darzhavata-ne-abdikira-ot-zadalzheniyata-si-sas-zakona-za-chastnata-ohranitelna-deynost", "text": "\"Смятаме, че няма основания за искане за противоконституционност на новите текстове в Закона за частната охранителна дейност\", заяви пред БНТ зам.-министърът на вътрешните работи Красимир Ципов.  \"Старият закон за частната охранителна дейност също предвижда охрана на имущество и на дейност. Идеята на новите текстове беше да се даде възможност на кмета, ако прецени, да проведе обществена поръчка за охрана на урбанизирана територия. Идеята е да се осигури сигурността на гражданите и опазването на обществения ред, но по никакъв начин не следва да се говори за отстъпление от страна на държавата\", коментира Ципов.  \"Основните задължения на охранителите са да осигуряват превенция и осигуряване на обществения ред чрез видеонаблюдение и мобилни патрули. По никакъв начин не им се вменяват извършване на оперативно-издирвателна дейност и разследване на престъпления. Частните охранители имат правомощия за задържане, но до предаване на полицията със съответния протокол\", обясни зам.-вътрешният министър. Ципов обяви, че частните охранители у нас са около 200 000 в 1800 фирми, а служителите в Охранителна полиция – около 15 000.", "date": "2018.03.14", "title": "К. Ципов: Държавата не абдикира от задълженията си със Закона за частната охранителна дейност"}
{"url": "http://www.faktor.bg/bg/articles/mariya-zaharova-nikoy-ne-mozhe-da-dava-ultimatumi-na-rusiya", "text": "Никой не може да дава на Русия 24-часови ултиматуми. След това, за което говори президентът Владимир Путин, нито един човек не може да влезе в парламента на страната си и да каже: \"Давам на Русия 24 часа\", заяви говорителката на руското външно министерство Мария Захарова, визирайки изказването на Путин, в което той представи новите ядрени оръжия на Русия.   Британската министър-председателка Тереза Мей не разполага с реални факти по случая с отравянето на бившия полковник от ГРУ (военното разузнаване) Сергей Скрипал, каза Захарова в предаването \"60 минути\" на обществената телевизия \"Русия 1\", цитирана от ТАСС и БТА. \"Става дума за Лондон, който е столица на ядрена държава\", отбеляза тя и добави: \"Не трябва да плашат Русия\".   Захарова отговори и на изявлението на британския медиен регулатор, че руската телевизия RT може да загуби разрешителното си във Великобритания, ако британското правителство прецени, че Русия е отговорна за отравянето на бившия руски двоен агент Сергей Скрипал. Тя обяви, че ако спре излъчването на RT във Великобритания, нито една британска медия няма да продължи да работи в Русия.", "date": "2018.03.14", "title": "Мария Захарова: Никой не може да влезе в парламента на страната си и да постави ултиматум на Русия!"}
