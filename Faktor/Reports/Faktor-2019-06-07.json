{"url": "https://www.faktor.bg/bg/articles/novini/svyat/rumen-radev-si-pozvoli-da-vazrazi-na-putin-ne-priemam-che-balgariya-nyama-suverenitet", "text": "\"България има дългосрочно сътрудничество с Русия в областта на енергетиката, което има стратегически измерения. Наблюдаваме дълбоки промени в енергийната и в частност в газопреносната инфраструктура и в резултат на тях България развива потенциал за бъдеща дистрибуция на природен газ към Югоизточна и Централна Европа\". Това заяви президентът Румен Радев в рамките на дискусията на Петербургския международен икономически форум, съобщи прессекретариатът на президента. Държавният глава посочи, че в процес на развитие са общите енергийни политики на ЕС, на който България е член и страната ни работи за изпълнение на заложените в тях цели - диверсификация и конкурентоспособност. Тези промени създават по-добри възможности за разширяване на присъствието и на Русия на газовите пазари в Югоизточна и Централна Европа. \"Всичко това налага да си отговорим на въпроса как в новите условия можем да продължим нашето стратегическо сътрудничество с Русия\", коментира Румен Радев.  Българският държавен глава отново подчерта, че страната ни очаква да трансформира отношенията си с Русия в областта на енергетиката, в които ценовата политика е съществен елемент. Президентът Путин заяви от своя страна, че цената на природния газ е обвързана с цената на нефта и определи това като \"справедлива цена\". По думите му България е загубила от спирането на проекта \"Южен поток\". Според руския държавен глава това не е било суверенно решение на страната ни, а загубените инвестиции в \"Южен поток\" представляват цената за евроинтеграцията, която България плаща.  В отговор президентът Радев заяви, че не може да се съгласи с твърдението, че суверенитетът на България е бил ограничен. \"Южен поток\" не беше проект само на България, а европейски проект и решението е било общо, добави държавният глава. Румен Радев подчерта и че независимо от сегашната сложна формула за формирането на цената на природния газ, ние трябва да гледаме отвъд днешния ден. В рамките на дискусията на въпрос за ефекта от наложените на Русия санкции отговориха президентът Румен Радев и министър-председателят на Словакия Петер Пелегрини. Българският държавен глава посочи, че санкциите са метод с икономически средства да се променят политически позиции. От такива решения страда бизнесът, а те засягат освен страната, на която са наложени и страните които ги налагат. Често пъти санкциите не са ефективно решение, засягат широки слоеве на населението и създават негативен ефект срещу подобна политика. \"България има негативен опит със санкциите срещу бивша Югославия, в резултат на които се появи черен пазар и организирана престъпност\", припомни още президентът Румен Радев.", "date": "2019.06.07", "title": "Радев си позволи да възрази на Путин: Не приемам, че България няма суверенитет"}
{"url": "https://www.faktor.bg/bg/articles/es-ostavkata-na-tereza-mey-nyama-da-se-otrazi-na-pregovorite-za-izlizaneto-na-velikobritaniya-ot-sayuza", "text": "Оставката на министър-председателя Тереза Мей няма да се отрази на преговорите за излизането на Великобритания от ЕС, Брюксел е готов да ги води с всеки британски премиер. Това съобщи на брифинг в петък говорителят на Европейската комисия Александър Винтерщайн, коментирайки информации за евентуално ново отлагане на излизането на Великобритания от ЕС. \"Ние не коментираме събитията, които се случват във Великобритания. Нашият партньор в преговорите за Брекзит е британското правителство, независимо кой го ръководи\", каза той. Великобритания трябваше да напусне ЕС на 29 март 2019 г., т.е. две години след подаването на писмено уведомление за оттегляне. Въпреки това депутатите от Камарата на общините на парламента на Обединеното кралство отхвърлиха на три пъти проектоспоразумението с ЕС , което премиерът Тереза Май постигна по време на преговорите с европейските лидери. В резултат на това ЕС се съгласи да отложи датата на Брекзит първо до април, а после до 31 октомври. По-рано редица британски медии, по-специално вестник The Times, цитирайки източник в Европейския съюз, съобщиха за евентуално ново отлагане на излизането на Великобритания от ЕС.", "date": "2019.06.07", "title": "ЕС: Оставката на Тереза Мей няма да се отрази на преговорите за излизането на Великобритания от съюза"}
{"url": "https://www.faktor.bg/bg/articles/novini/balgariya/sled-remonta-na-borisovata-gradina-mahat-avtokashta-zapazvat-maymunarnika", "text": "\"Изговориха се много неистини по повод проекта за обновление на Борисовата градина, като една от основните е, че ще се режат много дървета\". Това каза пред БТВ арх. Атанас Ковачев - автор на проекта. \"Нашето предложение беше избрано от авторитетно 16-членно жури и беше наречено най-консервативният проект в смисъл, че е най-щадящият и с най-малка намеса в парка. Основното ни желание беше да възстановим някогашния блясък на Борисовата градина, да върнем публичния й характер\", добави Ковачев. В проекта му се предвижда строителство под формата на възстановяване на архитектурни обеми. Такива са три сгради на бившото Климатично училище, не съществуващо от десетилетия. Кметът на София Йорданка Фандъкова не подкрепи проекта, а сега предстои да се обсъди и темата, свързана с всяка форма на ново строителство. Арх. Ковачев посочи, че един от основните проблеми на парка е, че много от терените в периода на прехода са променили своите собственици. Днес там има всички видове собствености – държавна, общинска и частна, което не би трябвало в един парк, особено с най-висока степен на защита – резерват, да има частна собственост, коментира той. Той обясни и че неговият проект е съставен от млади хора, а и предвижда извеждане  на колите от парка, както и построяване на подземен паркинг, като се премахне автокъща „Капитолия”. Ковачев отбеляза също и че няма да се премахва „Маймунарника”, но ще се въведат някои ограничения след 22 часа, за да е по-тихо в района. Първоначално заведението трябвало да се махне, но архитектът получил десетки обаждания и се съобразил с народната воля. \"Искаме да възстановим климатичното училище, което може да е зелено училище\", каза още архитектът.", "date": "2019.06.07", "title": "След ремонта на Борисовата градина: Махат автокъща, но запазват \"Маймунарника\""}
{"url": "https://www.faktor.bg/bg/articles/kaloyan-pargov-1", "text": "Макар БСП да не  постигна целта си на европейските избори - да спечели и да има повече евродепутати от ГЕРБ, на фона на задача, която сме си поставили, за смяна на модела, за промяна, разглеждаме резултата на тези избори за стъпка в правилната посока, заяви  лидерът на столичните социалисти Калоян Паргов в \"Още от деня\" на БНТ. Вътрешните противоречия имат своето влияние върху изборната загуба. В каква степен ще рлешаваме на утрешния пленум, който започва в 11 часа. Първата точна е анализ на тези резултати, каза той.  Беше малко пресилено противопоставянето със Станишев. Казвам го, защото той има едно важно качество, при всичките обвинения, които може да получи. Важното му качество е, че е президент на ПЕС, а БСП е част от това политическо семейство, което тези дни и седмици ще играе ключова роля в оформянето на бъдещия европейски пейзаж, поясни Паргов. Оценката на БСП, че намаляването на държавната субсидия за партиите на 1 лева на глас е \"див популизъм\", Паргов аргументира така: \"В момента субсидията, която дава държавата на политическите партии по определен ред и правила, дава възможност на тези участници в политическия процес да участват адекватно.\" Според него няма същинска разлика между намаляването на субсидията на 1 лев или изобщо премахването ѝ. И с двете действия той смята,че държавата абдикира от тази отговорност. Председателят на софийската организация на БСП каза, че ниската избирателна активност на европейските избори са показали, че \"всички сме под един знаменател - няма по-добри и по-лоши\". Той защити обещанията на БСП, в т.ч. и за преизчисляването на пенсиите, които според него не са популистки: \"Преизчислението на пенсиите последно е ставало в мандата на социалистическото правителство на Станишев и то по отношение на средно осигурителния доход. Оттогава досега имаме промяна в средния осигурителен доход.\" Паргов отговори, че въпросът, дали ще участва в надпреварата за лидерския пост в БСП, \"не стои на дневен ред при мен\". Той не отрече варианта да се кандидатира за кмет на София. На 9 юни Калоян Паргов ще посрещне 12-я световен шампион по шахмат Анатолий Карпов в централата на БСП – София. Карпов е депутат от „Единна Русия“, заместник-председател на Комисията по международни отношения на Руската Дума и член на Обществения съвет към президента на Русия.", "date": "2019.06.07", "title": "Калоян Паргов може да се кандидатира за кмет на София"}
{"url": "https://www.faktor.bg/bg/articles/andrey-kovachev-shengen-tryabva-da-se-razformirova-ako-ne-ni-priemat-zaradi-koruptsiya", "text": "\"Надявам се следващият Европейски парламент да гарантира сигурността, повишаването на доходите, конкурентноспособността на икономиката и по-висок стандарт на живот за хората\". Това заяви пред БНТ евродепутатът Андрей Ковачев. Той определи като пазарлък споровете между Еманюел Макрон и Ангела Меркел за председател на Европейската комисия и предупреди, че подобни схватки за постове тепърва ще предстоят. \"ЕНП гласува 100% за кандидатурата на Манфред Вебер, който пое ангажимент да помогне на страната ни за влизане в еврозоната и в шенгенското пространство\", коментира Ковачев.  Той коментира провала на Марин Льо Пен, която не успяла да консолидира около себе си еднакво мислещи. По думите му, крайните националисти в различните държави са коренно различни и няма как да влязат в една група. Андрей Ковачев остро критикува Холандия за това, че спъва страната ни за влизане в Шенген. \"Страх ги е (холандските евродепутати - б.р.) да отидат в парламента в Хага и да кажат, че страната ни е покрила всички изисквания. Не може постоянно да се измислят нови и нови условия само за да не влезе страната ни в пространството. Ако проблемът е, че в страната имало корупция и затова не сме приети, то Шенген трябва да се разпадне. Навсякъде има корупция, която няма нищо общо със защита на границите. Миналата седмица над 120 души слязоха във шенгенско пространство на летището във Виена и не бяха проверени. У нас за няколко души това става топ новина, а в Австрия един ред не се написа\", коментира Ковачев.", "date": "2019.06.07", "title": "Андрей Ковачев: Шенген трябва да се закрие, ако не ни приемат, защото сме имали корупция"}
{"url": "https://www.faktor.bg/bg/articles/turskite-lettsi-koito-se-obuchavat-za-f-35-tryabva-da-napusnat-sasht-do-kraya-na-yuli", "text": "Турските летци, които са на обучение в американски бази за пилотиране на изтребителите бомбардировачи Ф-35, трябва да напуснат САЩ най-късно до 31 юли, съобщи днес сп.\"Форин полиси\", като се позовава на изпълняващия длъжността министър на отбраната на САЩ Патрик Шанахан, предаде ТАСС, цитирана от БТА.  Според американското списание Шанахан е изпратил писмо до турския министър на отбраната Хулуси Акар, в което го е уведомил, че от 31 юли командировъчните на 42-ма турски летци, обучаващи се в бази във Флорида и Аризона, се анулират и достъпът на летците до базите ще бъде прекратен.  Освен това САЩ са се отказали да приемат 34 летци от Турция, които трябваше да пристигнат за обучение по-късно тази година. \"Обучението няма да се състои, тъй като ние преустановяваме участието на Турция в програмата за Ф-35\", се посочва в откъс от писмото, цитиран от списанието. Преустановяването на обучението на турските пилоти е предизвикано от решението на Анкара да купи руски зенитно-ракетни системи С-400. САЩ и Турция спорят от месеци заради поръчаните от Турция руски системи С-400, които според Вашингтон са несъвместими с отбранителната мрежа на НАТО и ще представляват заплаха за американските изтребители Ф-35, каквито Турция също планира да купи. Вашингтон предупреди по-рано, че ако Турция купи руските системи, САЩ могат да я отстранят от съвместния проект за създаване на изтребители Ф-35 и да откажат да й продадат такива самолети.", "date": "2019.06.07", "title": "Турските летци, които се обучават за Ф-35, трябва да напуснат САЩ до края на юли"}
{"url": "https://www.faktor.bg/bg/articles/novini/balgariya/sedem-vaprosa-na-koito-elena-yoncheva-malchi-kato-komunist-na-razpit-a-mediite-ne-y-gi-zadavat", "text": "Повече от седмица евродепутатът от БСП Елена Йончева беше потънала в дълбока нелегалност, след като партията й претърпя тежка загуба на приключилите избори. Резултатът е провал и за самата Йончева, защото въпреки скандалите, които сътвори, тя не получи народната подкрепа като водач на листата. Днес по bТВ Елена Йончева получи отново медийна легитимация, за да се изживява като победител, но и като жертва на тъмни сили. За обществото е твърде важен въпросът: има ли основание Йончева да бъде атакувана, заради  Голите факти са доста любопитни! На 31 август 2018 година срещу депутата от БСП Елена Йончева е образувано досъдебно производство за извършени финансови операции с парични средства в особено големи размери, присвоени по престъпен начин от фалиралата КТБ чрез офшорната компания „Далий Трейдинг Лимитид”. Като едноличен собственик на „Авторска телевизия” ЕООД Елена Йончева е взела решение да учреди съвместно дружество с офшорната компания „Далий Трейдинг Лимитид”, регистрирана на Британските Вирджински острови. Така се ражда новата компания  „Офроуд” ООД. В нея Йончева и офшорката си разделят собствеността по 50%, но въпреки всяка бизнес логика „Авторска телевизия” ЕООД срещу нейните 50% собственост внася скромно 5000 лв., а съдружникът „Далий Трейдинг Лимитид”, срещу същата собственост прави парична вноска в размер на 315 хил. лв. „Далий Трейдинг Лимитид” се задължава да внесе  и допълнителна сума от 250 хил. евро. Управител на новото дружества става Елена Йончева, която веднага си определя месечна заплата в размер на 12 бона. Като шеф на „Офроуд” Йончева сключва веднага договор с КТБ за платежни услуги. Според държавното обвинение в случая става дума за тежко престъпление – пране а пари, като паричният поток е с вероятно престъпен произход – присвоени от длъжностни лица средства, собственост на КТБ. Евродепутатът Елена Йончева твърди, че е невинна и не е знаела за връзката на парите с КТБ. Но и до днес, въпреки всички увъртания и усуквания тя на няколко логични въпроса, а и  журналистите угодно отказват да и ги зададат. Вместо само да възклицава и да гледа многозначително с невинен поглед, водещата Цветанка Ризова просто можеше да я запита:  Защо банкерът беглец Цветан Василев, който се предполага, че стои зад офшорката, е избрал именно нея, за да правят бизнес? Такава чест е почти невъзможно да бъде оказана на друг журналист.  Защо двете страни в новото дружество „Офроуд” внасят космически несъпоставими суми, въпреки че притежават по 50% от него?  Как като шеф на тотално неизвестната фирма „Офроуд” Йончева успява автоматично да сключи апетитен договор с КТБ за платежни услуги?  С опрян пистолет в слепоочието ли е заставена от адвокатите на ТВ7, свързана с Цветан Василев, та веднага се съгласява да стане съдружник със съмнителна офшорка и да оперира с пари с неясен произход, или това е осъзнат и напълно доброволен акт? В това съмнително и скандално съдружие Йончева се представя като жертва, но ако е била заставена или изнудвана, защо не е подала сигнал в полицията и  прокуратурата? Тя е човек с влияние и за разлика от всеки обикновен гражданин на нея щяха да и обърнат внимание.  Твърди, че с преведените пари е закупила техника и е произвела продукция – филми, но на кого са предоставени и продадени тези филми, каква сума е получила за тях и защо не са отразени в счетоводството на компанията?  Къде е закупената техника, има ли фактури – отказва да ги покаже, както и да обясни какво е станало с тях?  Как само срещу внесени от нея 5000 лв. еднократно в уставния капитал на дружеството, получава право да си определи 12 бона месечна заплата за две години?", "date": "2019.06.07", "title": "Седем въпроса, на които Елена Йончева мълчи като комунист на разпит, а медиите не й ги задават"}
{"url": "https://www.faktor.bg/bg/articles/novini/svyat/nasa-shte-razreshi-chastni-patuvaniya-do-mks-ot-sledvashtata-godina", "text": "НАСА оповести, че от следващата година ще разреши на космически туристи и фирми да ползват срещу заплащане Международната космическа станция (МКС), съобщиха световните информационни агенции. НАСА ще разреши до две краткотрайни мисии на \"частни астронавти\" годишно, уточни Робин Гейтънс от американското космическо ведомство. Става въпрос за пребиваване до 30 дни, отбелязаха от НАСА. Ще е възможно десетина \"частни астронавти\" да пребивават на борда на МКС годишно. Те ще бъдат транспортирани от двете компании, които разработват космически возила за НАСА - \"Спейс Екс\" и \"Боинг\". Компаниите ще подберат клиентите, които ще трябва да платят по около 58 милиона долара за маршрута отиване/връщане. Космическите туристи освен това ще трябва да платят на НАСА за пребиваването на орбита, храната, водата и цялата животоподдържаща система на борда на станцията, като нощувката ще струва около 35 000 долара.", "date": "2019.06.07", "title": "НАСА ще разреши частни пътувания до МКС от следващата година"}
{"url": "https://www.faktor.bg/bg/articles/novini/svyat/nahalstvo-putin-razreshi-na-zelenski-da-pretseni-sam-kakva-politika-shte-vodi", "text": "Руският президент Владимир Путин отново демонстрира имперските привички на Русия. Държавният глава заяви, че новият държавен глава на Украйна Володимир Зеленски трябва да вземе решение каква политика иска да води към Русия. Думите му прозвучаха по-скоро като разрешение от негова страна, а не доброжелателен съвет.  В отговор на въпрос на Петербургския международен икономически форум защо още не е поздравил бившия актьор Зеленски по случай убедителната му изборна победа през април, Путин отбеляза, че Зеленски продължава да нарича Москва \"враг\" или \"агресор\". Путин заяви, че Зеленски е талантлив актьор, но изтъкна, че \"има разлика между това да играеш и да бъдеш президент\", предаде Асошиейтед прес. Путин все пак смекчи изказването си, като добави, че Зеленски може да има качества за държавен глава и изрази готовност да се срещне с новия лидер на Украйна. Руският президент заяви, че няма план за обединяване на Русия и съседна Беларус в една държава и че няма основания за подобен ход. Путин заяви, че следи отблизо процеса за присвояване на средства срещу американския бизнесмен Майкъл Калви. Той заяви, че всеки трябва да спазва законите и че Калви е невинен до доказване на противното. Посланикът на САЩ Джон Хънтсман бойкотира тазгодишния Петербургски международен икономически форум в знак на протест срещу задържането на Калви, отбелязва ДПА.Според руските власти Калви е участвал в присвояването на 2,5 милиарда рубли (38 милиона долара) от банката \"Восточний експрес\", в която неговата фирма държи контролния пакет акции. Путин заяви още, че Русия ще се опита да помогне за подновяването на преговорите между американския президент Доналд Тръмп и севернокорейския лидер Ким Чен-ун, в опит за постигане на пробив в спора им за ядрената програма на Пхенян. \"Силно разчитам, че президентът Тръмп и лидерът на Северна Корея ще успеят все пак в близко време да възобновят контактите си и да придвижат напред този процес\", отбеляза Путин и добави: \"Ние всячески ще допринасяме за това\". \"В момента процесът върви по онази пътна карта, която бе формулирана от Русия и Китай\", каза руският президент и допълни: \"Като цяло може да се каже, че сме доволни от това как се развива процесът\". \"Разбира се основната роля трябва да бъде поверена на онези страни, между които е основният спор - САЩ и Северна Корея\", подчерта Путин, цитиран от ТАСС. /Христо Попов/Алексей Маргоевски/", "date": "2019.06.07", "title": "Нахалство: Путин \"разреши\" на Зеленски да прецени сам каква политика ще води"}
{"url": "https://www.faktor.bg/bg/articles/tereza-mey-podade-ostavka-kato-lider-na-konservativnata-partiya", "text": "Тереза Мей официално подаде оставка като лидер на Консервативната партия, с което поставя официален старт на кампанията за избор на неин наследник на \"Даунинг стрийт\" 10, съобщава Скай нюз. През миналия месец Мей обяви, че подава оставка като премиер и лидер на консерваторите на 7 юни. Официални представители от Комитет 1922 на торите потвърдиха, че премиерът се оттегля от лидерския пост на Консервативната партия. Но тя ще остане действащ лидер до избора на наследник. До 17,00 часа местно време в понеделник депутатите от Консервативната партия могат официално да подават документи за участие в битката за лидерския пост. До момента 11 кандидати публично обявиха намерението си да участват в надпреварата. Очаква се гласуването да приключи на 22 юли, което означава, че новият председател на Консервативната партия и премиер ще стане ясен най-рано на 23 юли. Очаква се Мей да остане премиер още няколко седмици.", "date": "2019.06.07", "title": "Тереза Мей подаде оставка като лидер на Консервативната партия"}
{"url": "https://www.faktor.bg/bg/articles/rezil-germanka-lezhi-s-razbita-glava-v-slachaka-lekari-se-karat-koy-da-ya-vzeme", "text": "Германска туристка е разбила главата си върху асфалта след падане от триколка в Слънчев бряг, но последвалите скандали дали да бъде извозена от частна или държавна линейка са шокирали очевидците. Според сигнал, подаден в 14:35 часа в районно управление – Несебър, 57-годишната жена е паднала самостоятелно от превозното средство на главната алея на хотел \"Голдън бийч\", съобщиха от полицията. Германката била в адекватно състояние, получила е травма на главата и охлузни рани, откарана е в медицински център \"Нептун\" за изследвания, гласи официалната информация. Далеч по-живописно е описанието на очевидци, цитирани от Флагман.бг. Оказва се, че на мястото на инцидента пръв пристигнал с бялата си S класа лекар от частна клиника в комплекса, оказал е първа помощ и е повикал линейка от медицинското си заведение. След броени минути на място идва и държавната линейка, но тя е принудена да изчака, тъй като е изпреварена от частниците. Между медиците възниква конфликт, вероятно заради високата застраховка, която ще покрие последствията от инцидента с чуждата гражданка. За това съобщават очевидци, които са останали потресени от меркантилното поведение на представителите на най-благородната професия. Те се карали кой да транспортира кървящата пациентка, която се нуждаела от бърза и адекватна лекарска намеса. В крайна сметка частниците не успяват да извадят носилката си, затова държавната линейка качва ранената германка и, по информация на свидетеля, я откарва до частното лечебно заведение.", "date": "2019.06.07", "title": "Резил: Германка лежи с разбита глава в Слъчака, лекари се карат кой да я вземе"}
{"url": "https://www.faktor.bg/bg/articles/obshtestvo/ulitsata/sekretarka-ot-smolyan-e-poslednata-milionerka", "text": "50-годишната Сийка Атанасова е 6-тият късметлия, спечелил грандиозната сума от 1 милион лева от началото на годината. Тя работи като секретар в библиотеката на читалище \"Извор\" в село Арда. Печелившият билет ѝ е подарен от нейния съпруг и е купен от село Смилян. Щастливците ще похарчат част от сумата, за да купят апартамент и кола на сина си, който е студент 4-ти курс. Планират да направят и ремонт на семейния апартамент. „Досега сме живеели по-трудно понеже парите на никого не стигат. Вземеш заплата и започнеш да ги разпределяш и почти не остават за странични разходи. Докато сега вече ще имаме пари и за почивка, и за екскурзии”, каза Сийка Атанасова пред Нова телевизия.", "date": "2019.06.07", "title": "Секретарка от Смолянско е най-новата милионерка"}
{"url": "https://www.faktor.bg/bg/articles/gugal-zabranata-na-huavey-predstavlyava-opasnost-za-natsionalnata-sigurnost-na-sasht", "text": "Компанията-майка на \"Гугъл\" (Google) - Alphabet Inc., лобира сред официалните длъжностни лица в Съединените щати и ги предупреждава, че забраната за китайския производител на смартфони \"Хуавей\" (Huawei Technologies Co Ltd.) трябва да бъде премахната, тъй като самата забрана представлява заплаха за националната сигурност на САЩ, съобщава в петък \"Файненшъл таймс\", цитирайки източници, запознати с въпроса. \"Гугъл\" желае да продължи да работи с \"Хуавей\" и се притеснява, че забраната на китайската компания ще означава, че няма да може да се актуализира операционната система Android на смартфоните на Huawei. Китайският технологичен гигант вече обяви, че подготвя собствена операционна система като предпазна мярка, в случай че на по-късен етап се забрани използването на Android, но дори и тази нова система ще се основава на Android. \"Гугъл\" смята, че това може да доведе до допълнителни рискове за сигурността на смартфоните на Huawei, тъй като предполага, че с новата операционна система те ще бъдат по-склонни към бъгове, грешки и възможност за хакване. \"Хуавей\", която е в контакт с \"Гугъл\" за това как да действа по отношение на операционната система, в момента работи в Съединените щати с временен лиценз, след като през май американската администрация добави китайската компания към т.нар. \"черен списък\". Други американски технологични фирми, включително Qualcomm, също се притесняват от въздействието на забраната на \"Хуавей\" върху техния бизнес. Докато санкциите на САЩ се очаква да нанесат вреда на \"Хуавей\" в краткосрочен план, експерти от технологичната индустрия твърдят, че това може да принуди компанията, както и други китайски фирми, да станат по-самостоятелни, разработвайки собствени технологии, което пък ще навреди на доминиращата роля на американски компании като „Гугъл“ в по-дългосрочен план. На този етап няма коментари нито от \"Гугъл\", нито от Министерството на търговията на САЩ относно информацията на \"Файненшъл таймс\".", "date": "2019.06.07", "title": "\"Гугъл\": Забраната на \"Хуавей\" представлява опасност за националната сигурност на САЩ"}
{"url": "https://www.faktor.bg/bg/articles/ikonomika/biznes/5-te-nay-golemi-problema-pred-avtomobilnite-kompanii", "text": "Новината, че Ford планира да затвори завода си в Бридженд във Великобритания през следващата година и ще съкрати 1 700 души е само една от серията лоши новини за автомобилната индустрия, особено на Острова, пише BBC. Съобщението идва в момент, в който производителите на автомобили по света се борят с редица предизвикателства. Ето кои са те. След години на силен растеж, продажбите на автомобили по света стагнираха през 2018 г., основно заради спад на търсенето на най-големия автомобилен пазар в света - Китай. Търговското напрежение между Вашингтон и Китай удариха доверието в Китай като цяло. Икономката се забавяше така или иначе, но спорът засили проблемите. Jaguar Land Rover посочва, че слабото ѝ представяне наскоро се дължи именно на намаляващото търсене в Китай. Ford пък се отказа да продава в САЩ произвеждания в Китай Ford Focus в Китай заради митата. Спадът в Поднебесната империя идва в момент, в който и другите два големи пазара - САЩ и Европа - също се забавят заради намаляващо доверие на потребителите. В Европа проблемите с вредните емисии също създават главоболия за автомобилните компании. Притесненията за чистотата на въздуха и промените в данъчното облагане доведоха до голям спад в продажбите на дизелови автомобили. Още по-голямо предизвикателство са новите стандарти за CO2 емисии, които трябва да помогнат за справянето с промените в климата. Те обаче правят производството още по-скъпо. През 2021 г. производителите ще се изправят пред огромни глоби в ЕС, ако гамата им автомобили не постигат ограниченията в изпускането на вредни емисии. Според анализатори от Evercore, новите правила добавят средно по €1 000 към цената на всеки нов автомобил За да успеят да свалят нивата на вредните емисии, производителите ще трябва да продават и много повече електрически автомобили. Но докато успеят, има много предизвикателства.Много от тях не са готови да произвеждат електромобили в нужните количества. Те трябва да променят начина си на работа и да ги насочат към масовия пазар, но това изисква инвестиции. Другият проблем е, че пазарът все още не е готов изцяло за електромобили, като основните проблеми са цената и разстоянието, което колите минават с един заряд. Световните продажби на електромобили подскочиха със 73% през 2018 г., но до едва 1,3 милиона - малка частица от общо 86 милиона продадени Сред другите проблеми, които тормозят компаниите, са новите технологии, които ще направят притежаването на личен автомобил далеч по-малко привлекателно. Ако автономните автомобили достигнат пазара в големи количества през следващите 15 години, много от нас ще предпочетат да наемат или споделят автомобили, което ще намали разходите за изминат километър. Традиционните компании трябва да се справят с конкуренция от Uber, например, което изисква огромни инвестиции. Един по-значим за Великобритания проблем е Brexit. Компаниите предупреждаваха многократно, че несигурността им пречи, но това не промени нищо. Заради това инвестициите на Острова намаляват през последните две години. Само през 2017 г. те се сринаха с 46,5 процента. Проблемът е, че индустрията зависи от компоненти, внасяни от ЕС. А и повечето готови коли се връщат обратно на континента. (money.bg)", "date": "2019.06.07", "title": "5-те най-големи проблема пред автомобилните компании"}
{"url": "https://www.faktor.bg/bg/articles/balgariya-zae-vtoro-myasto-kato-nay-zhelana-svetovna-turisticheska-destinatsiya-za-britantsite", "text": "България зае второ място като най-желана световна туристическа дестинация сред британските туристи в голяма национална анкета във Великобритания, съобщи \"Дейли мейл\".   На първо място с 87% е Испания, България и Гърция са втори с по 85% гласовете. След нас в топ 10 са Хърватия, Португалия, Турция, Тайланд, Канарските острови, Кипър и Балеарските острови.", "date": "2019.06.07", "title": "България е втората най-желана световна туристическа дестинация за британците"}
{"url": "https://www.faktor.bg/bg/articles/publikuvaha-rezultatite-ot-maturite", "text": "Резултатите от държавните зрелостни изпити, провели се в края на миналия месец, вече са публикувани, съобщиха от Министерството на образованието и науката. Проверка на резултати може да бъде направена  с входящ номер и идентификационен код на интернет-адрес zamaturite.bg. Официалните протоколи от изпитите ще бъдат изпратени до училищата по-късно днес.", "date": "2019.06.07", "title": "Публикуваха резултатите от матурите"}
{"url": "https://www.faktor.bg/bg/articles/knsb-pada-delat-na-sivata-ikonomika-u-nas", "text": "Делът на сивата икономика у нас е под 16% и е с 4 нива по-нисък от този в повечето европейски държави. Това стана ясно по време на Конференция за превенция и ограничаване на недекларираната заетост. Беше представено и ново мобилно приложение, чрез което работници и клиенти могат да подават сигнали за нарушени трудови права и незаконни практики. От КНСБ съобщиха, че дeлът на сивата икономика у нас спада в последните години. Най-голям той обаче остава в секторите на селското стопанство, където дялът на нерегистрираната заетост е 90%. Следват ремонтите в дома - 60%, строителство - 40%, лека промишленост. Най-малко сива икономика има в тежката индустрия - 9%. Новото мобилно приложение на КНСБ може да бъде изтеглено. На него клиенти и работници могат да подават сигнали до институциите у нас за нарушени трудови права и да подават данни за сива икономика.", "date": "2019.06.07", "title": "КНСБ: Пада делът на сивата икономика у нас"}
{"url": "https://www.faktor.bg/bg/articles/opravdaha-daniel-mitov-i-na-vtora-instantsiya-za-samoletnite-bileti", "text": "Апелативният специализиран съд оправда и на втора инстанция бившия външен министър в кабинета „Борисов 2“ Даниел Митов по обвинението му за злоупотреба с доверие. По това дело спецпрокуратурата твърдеше, че Външно и Министерството на земеделието и храните (МЗХ) неправомерно са сключили споразумение с туроператорска фирма, която осигурявала самолетни билети, хотелски настанявания и медицински застраховки при служебни пътувания, припомня \"Свободна Европа\". Заедно с Митов оправдан е и бившият му заместник Христо Ангеличин, който на първа инстанция получи 4-годишна присъда. Той бе обвинен в безстопанственост заради това, че не е изпълнил задълженията си да контролира подопечната си дирекция \"Управление на собствеността и материално-техническо осигуряване\" във Външно. Именно тя бе изплатила сумата на търговското дружество за ползването на туроператорските услуги. Обвинението срещу Митов бе разколебано още в края на процеса на първа инстанция. През октомври миналата година представителите на спецпрокуратурата поискаха от спецсъда да промени текста, по който бившият външен министър бе привлечен към наказателна отговорност от престъпление по служба в по-лекото – злоупотреба с доверие. Тезата на държавното обвинение бе, че Външно въобще не е трябвало да плаща парите, договорени в споразумението, тъй като туроператорската фирма не е спазила ценовото си предложение. Парадоксалното в случая бе, че всъщност щета няма, тъй като изплатените близо 500 000 лв. са били върнати. Бившият зам.-външен министър Христо Ангеличин бе оправдан на втора инстанция За Христо Ангеличин това е втора оправдателна присъда на втора инстанция в рамките на малко повече от месец. През април той бе признат за невинен от Апелативния спецсъд и по обвиненито му за безстопанственост заради планирано закупуване на телефонни интернет централи на завишени цени и в нарушение на Закона за обществените поръчки (ЗОП). Бившият външен министър Кристиян Вигенин подаде сигнал за това в края на ноември 2016 г. По този случай също нямаше нанесена вреда, но спецпрокуратурата твърдеше, че благодарение на действията им била предотвратена щета за бюджета в размер на 429 422 евро. По това дело той получи 2-годишна условна присъда на първа инстанция. И двете дела срещу Митов и Ангеличин бяха част активизацията на прокуратурата по отношения на кадри от предишния кабинет \"Борисов\" от квотата на \"Реформаторския блок\".", "date": "2019.06.07", "title": "Оправдаха Даниел Митов и на втора инстанция за самолетните билети"}
{"url": "https://www.faktor.bg/bg/articles/prokuraturata-v-kyustendil-proveryava-chitalishte-zaradi-plakati-s-natsistki-general", "text": "Районната прокуратура в Кюстендил разследва местно читалище за проповядване на расова омраза заради разлепени в града плакати с нацистки генерал. Досъдебното производство е образувано по сигнал на гражданин, съобщава \"Свободна Европа\". Той се възмутил, че читалище „Зора“ организира среща на тема „Героите от Втората световна война 1941-1945“, посветена на генерала от Вермахта Фердинанд Шьорнер. Със заповед на общината провеждането ѝ е забранено. След разрешение от съда е претърсено жилището на председателя на читалището, а прокуратурата е събрала доказателства за други подобни деяния в миналото. Държавото обвинение ще прецени дали да повдигне обвинение на заподозрения за проповядване на фашистка или друга антидемократична идеология, се казва още в съобщението. Фердинанд Шьорнер е фелдмаршал от германската армия по време на Втората световна война, описван като близък до фюрера Адолф Хитлер и министъра на пропагандата Йозеф Гьобелс.", "date": "2019.06.07", "title": "Провокация: Кюстендилско читалище готвело среща, посветена на нацистки генерал"}
{"url": "https://www.faktor.bg/bg/articles/nova-opasna-igra-detsa-izskachat-pred-kolite", "text": "Деца изскачат на улицата пред коли, правят смешни физиономии и бягат, за това пише сайтът mamaninja.bg, като се позовава на сигнали на притеснени майки. Случките и разказите са от различни градове на България. \"Прибирах се с колата и в една от кварталните ни улички, между колите видях, че нещо шава. Намалих, почти спрях и точно тогава две хлапета около 7-8 г. изскочиха съвсем преднамерено и притичаха пред колата... набих спирачки, но блокирах. Така се изплаших, че не отбих да потърся родител или поне да им кажа колко е опасно. А те се смееха и избягаха, докато аз се блещех. Само това повтарям на моите деца. Да не тичат, да се оглеждат, а сега онемях като мумия. Определено бяха доволни, че ме изплашиха, а и така бяха застанали - като в засада и изчакаха максимално да приближа, за да изскочат.\" \"В понеделник вечерта отивам за нощна смяна. Чакам тролея. На спирката ученици от две близки училища. Един хлапак (6-7 клас) с развързани връзки на обувките се правеше на интересен като причакваше колите и скачаше на платното да мине пред тях. И така на няколко пъти. Вярно, че спирката е до училище точно, има пътека и легнал полицай, колите са със заострено внимание, но все пак е опасно. Правя забележка, а той ми се репчи нагло и се смее идиотски.\" \"И на мен ми се случи. Две момичета на около 13-14 год. На два пъти преднамерено изскочиха пред колата на \"Нишава\" преди пресечката с \"П.Ю. Тодоров\". Добре че карах мноого бавно. Държаха се странно и неадекватно, на второто изскачане не издържах и си отворих прозореца и се развиках, но каква полза - все едно на стената говоря, просто се затичаха?!? Това поведение ме изуми!\"", "date": "2019.06.07", "title": "Нова зловеща \"игра\" шокира родители: Деца изскачат пред колите и правят физиономии"}
{"url": "https://www.faktor.bg/bg/articles/dete-padna-ot-vtoriya-etazh-ima-opasnost-za-zhivota-mu", "text": "10-годишно момче е паднало от прозорец на втория етаж в дома му в разградското село Раковски. Това съобщиха от пресцентъра на ОД на МВР-Разград, цитирани от БТА.Инцидентът е станал в четвъртък вечерта, докато майката и братчето били в същата стая.  Пострадалото дете е откарано в Многопрофилната болница за активно лечение в Разград. След преглед е настанено в интензивното отделение с черепно-мозъчна травма и с опасност за живота. За случая е уведомен дежурен прокурор и е образувано е досъдебно производство.", "date": "2019.06.07", "title": "Дете падна от втория етаж, има опасност за живота му"}
{"url": "https://www.faktor.bg/bg/articles/mariya-gabriel-v-slavovitsa-na-9-yuni-za-poklonenie-pred-aleksandar-stamboliyski", "text": "ПП Обединени земеделци организира Национален възпоменателен земеделски събор по повод 96 години от гибелта на земеделския лидер, политик и държавник Александър Стамболийски, министър-председател на България в периода 1920-1923 година. Съборът ще се проведе на 9 юни 2019 г., неделя, от 10:30 часа в местността Янини грамади над село Славовица. Земеделци от цялата страна, симпатизанти и приятели на Земеделския съюз ще се съберат да почетат живота и делото на държавника и водача на земеделското движение в България. На възпоменателното събитие ще присъстват председателят на партията Петя Ставрева, почетният председател на Обединени земеделци д-р Анастасия Димитрова-Мозер и членове на националното ръководство. Гости на събитието ще бъдат Мария Габриел – Еврокомисар по цифрова икономика и цифрово общество, Емил Христов – заместник-председател на ХLIV Народно събрание, лидери на партии, синдикати и браншови организации.", "date": "2019.06.07", "title": "Мария Габриел в Славовица на 9 юни за поклонението пред Александър Стамболийски"}
{"url": "https://www.faktor.bg/bg/articles/politsiyata-razbi-2-domashni-narkooranzherii-v-sofiya", "text": "Полицията разкри 2 домашни наркооранжерии в София, съобщиха от МВР. На място те са задържали 31-годишен мъж, занимавал се с отглеждането на наркотиците. В хода на проверката са претърсени 2 адреса в столицата. На единия, ползван от мъжа под наем, криминалистите открили оранжерия със засадени 585 растения в напреднал етап на развитие и оборудвана с въздухоотводи, поливна система, обезмирисители, лампи, суха маса и везни. Установено е още, че мъжът притежава апартамент в затворен комплекс в столицата. При претърсване на адреса , полицаите намерили 172 растения, отглеждани в парници, оборудвани с влагоуловители, въздухомери, таймери. На задържания е повдигнато обвинение.", "date": "2019.06.07", "title": "Полицията разби 2 домашни наркооранжерии в София"}
{"url": "https://www.faktor.bg/bg/articles/valeri-naydenov-bsp-ima-psihichesko-razstroystvo", "text": "„ДПС тласна Бойко Борисов към намаляването на партийните субсидии“. Това заяви пред БНР журналистът Валери Найденов. „Всички партии се готвят за есенните избори, но Борисов ги надцака, защото той не може да остави други да имат пропагандно предимство“, изказа мнение журналистът и обясни: „Забравя се какво го доведе до тази мисъл, до този ход. Според мен това е ДПС. ДПС предложи по-ниско ДДС за хранителни продукти, но защо го направи ДДС – защото явно много се стреснаха от резултатите на европейските избори. В извлеченията на ЦИК не можем да видим, но имаше твърдения, че всъщност са загубили голяма част от турския електорат и повече са разчитали на ромския. Започнаха едни много сериозни сътресения. От Карадайъ се очакваше да се откаже от евродепутатското място, но от Пеевски не се очакваше. Значи е започнала някаква вътрешна реформа. Опитали са се да се направят по-отворени към интересите на бедните хора“. В предаването „Хоризонт до обед“ Найденов подчерта, че все пак никой няма намерение да намалява наистина ДДС-то, а предложението на ДПС в тази посока е чисто пропагандно: ова е невъзможно да се направи. Над 50% от бюджета идва от ДДС. Ако се ореже една съществена част – храните, тези пари трябва да се вземат от някъде другаде или да се съкрати нещо“. Журналистът смята, че ГЕРБ има много спестени пари, които ще им стигнат за местните избори. ДПС и БСП обаче нямат чак такива средства и може да „катастрофират“ на предстоящия вот, добави мнението си той. Според него става все по-очевидно, че трябва да се избира мажоритарно: „Те са напълно скъсали с електората и му се подиграват. Тези игри не се правят заради интересите на хората, това са междупартийни борби, които са по-скоро майтап с широкия електорат“. Валери Найденов смята преференциите за миноритарен елемент, който просто хвърля прах в очите на хората. „Борисов много добре знае тези тактически игри и мисли с един ход напред от другите партии, а и може да говори така, че да бъде интересен“, коментира още журналистът. Според него кампанията на БСП е била „трагична“. По думите му партията има „психическо разстройство“. Отново изчезна волята за власт в тази партия, смята Найденов.", "date": "2019.06.07", "title": "Валери Найденов: БСП има психическо разстройство"}
{"url": "https://www.faktor.bg/bg/articles/gazprom-gotovi-da-predostavyat-25-otstapka-ot-tsenata-na-gaza-za-ukrayna", "text": "Газпром\" са готови да започнат преговори за доставките на руски газ за Украйна на цена, която е с 25 процента по-ниска от сегашната цена. Това обяви изпълнителният директор на руския газов гигант Алексей Милер след срещата си с лидерите на украинската партия \"Опозиционна платформа - За живот\", Юрий Бойко и Виктор Медведчук, по време на Международния икономически форум в Санкт Петербург, съобщават руските медии. \"Готови сме да започнем преговори за подготовка на споразумение за доставка на руски газ, което би осигурило ценово равнище с 25% по-ниско за крайния потребител, отколкото е сега\", посочи Милер. На 22 март Юрий Бойко и Виктор Медведчук се срещнаха с руския премиер Дмитрий Медведев в Москва. Алексей Милер също взе участие в тази среща и отбеляза \"стратосферното равнище\" на цените на газа в Украйна за крайния потребител, като допълни, че новият договор ще намали цената на газа с около една четвърт.", "date": "2019.06.07", "title": "\"Газпром\" готови на 25% отстъпка от цената на газа за Украйна"}
{"url": "https://www.faktor.bg/bg/articles/nosyat-se-sluhove-che-edno-chalga-shou-shtyalo-da-se-prevarne-v-partiya-ne-znam-tryabva-da-pitame-saraite", "text": "Бойко Борисов се е ядосал и сваля партийната субсидия на глас от 11 на 1 лев. \"Заиграване с популизъм\" е обяснението за този гняв, но който и да го е предизвикал, отговорът е несъразмерен на предизвикателството. Партийната субсидия не е лукс, а необходима публична подкрепа от държавния бюджет за дейността на партиите, която ги предпазва от пряка зависимост от частни и корпоративни интереси. Те много лесно могат да превърнат една парламентарна група в покорен лобистки инструмент за прокарване на закони в ущърб на обществото и на националния интерес. В такива случаи на Олимп се изчаква да мине гневът на Зевс Гръмовержец и тогава се възобновява диалога между боговете за взимане на правилните решения - както по отношение на божествения връх, така и по отношение на простосмъртните, там долу. В нашия случай това трябва да се оползотвори в промеждутъка между първо и второ четене. Преди няколко години обществото бе подлъгано да гласува в полза на подобно рязко орязване на партийната субсидия на референдум, организиран от едно чалга-шоу. Предложението получи голяма подкрепа по лесно обясними причини: \"Дай да им отрежем паричките, тяхната мамица...\" - какви повече аргументи бяха необходими. Орязването на партийните субсидии е опасно не просто с оглед на възможен - т.е. неизбежен корупционен натиск на частни интереси върху останалите без финансиране партии. Опасно е, защото то може да доведе до такъв натиск върху партийните структури, който да ги превърне изцяло в декоративен придатък на авторитарно-олигархичен, задкулисен диктат, прикриващ се със смокиновия лист на номиналния партийно-политически плурализъм. Всички ние сме заинтереовани да има ефективно правителство и мнозинство, както и организирана и ефективна опозиция. С орязването на партийната субсидия рискуваме правителствата и техните мнозинства да се сменят все по-трудно, а опозицията да бъде все по-кротка и послушна - за да може въобще да съществува. Носят се слухове, че едно чалга-шоу щяло да се превръща в политическа партия. Вярно ли е или не - не знам, трябва да питаме в Сарая... То, с годините за все повече неща трябва там да се ходи да се пита... Ако се окаже вярно, трябва да знаете, че на чалга политиците (от шоуто имам предвид), няма да им бъде нужна субсидия. Те са му намерили лесното - и преди референдума, и сега...", "date": "2019.06.07", "title": "Носят се слухове, че едно чалга-шоу щяло да се превърне в партия, не знам - трябва да питаме Сараите"}
{"url": "https://www.faktor.bg/bg/articles/radev-otkri-amerika-v-peterburg-ot-balgariya-rusiya-e-poluchila-pismenostta-i-hristiyanskata-vyara", "text": "В рамките на Международния икономически форум в Санкт Петербург президентът на България Румен Радев подчерта, че страната ни е получила от Русия свободата си – нещо, което „никога няма да забравим“, предава думите му РИА Новости, цитирана от \"Фокус\".  Типично в негов стил. „От България Русия е получила писмеността и християнската вяра, а от Русия България е получила свобода. Никога няма да забравим това“, цитира Радев думите на академик Дмитрй Лихачев. Държавният глава се очертава като един нов Колумб, който открива пред асовете на икономически форум факти, които би трябвало да са известни на всеки третокласник.    Радев говори за проблема с миграцията, който според него е пряко свързан с ксенофобията. Президентът говори и за корупцията „Необходим е глобален консенсус срещу трансграничната корупция. Убеден съм, че тези проблеми са добре известни на всички лидери“, допълни Радев. Българският президент говори от трибуната след държавния глава на Китай Си Дзинпин. Радев отбеляза, че България е втората страна, признала КНР, но първата – СССР – вече не съществува, поради което броенето може да започне със страната ни, отбеляза Радев. Думите му бяха посрещнати с аплодисменти.", "date": "2019.06.07", "title": "Румен Радев откри Америка в Петербург: От България Русия е получила писмеността и християнската вяра"}
{"url": "https://www.faktor.bg/bg/articles/desislava-kostadinova-ninova-iska-da-sazdade-grupa-polititsi-obvarzani-s-vyarnost-i-loyalnost-kam-neya", "text": "Скандали за корупция и апартаменти доминираха изминалата предизборна кампания преди Европейските избори у нас, каза за радио \"Фокус\"-Пазарджик Десислава Костадинова, народен представител от 13 МИР-Пазарджик. Тя изрази надежда, че това поставя началото на един процес на очистване. „Трябва да признаем, че преди у нас не се е случвало така мащабно да се разследват и проверяват сигнали за имотни и другипозодрения за нередности. Имаше единичен случай с къщата на Христо Бисеров – депутат от СДС и ДПС през 2000-2001 г. и толкоз. Вътрешнопартийният проблем в БСП, е много сериозен. Стремежът на Корнелия Нинова да създаде нова група политици, които да са обвързани с вярност и лоялност към нея, доведе до противопоставяне с много от старите бесепари по места. Ако тя не постигне диалог с тях, дори да спечели вътрешните избори в БСП за лидерското място, това няма да свали напрежението в партията. Нинова не направи левицата привлекателна. Това е друг голям проблем, който тя не можа да реши. БСП продължава да е капсулирана от стари партийни кадри с по 30-годишно, че и повече, присъствие. Не привличат нови симпатизанти в центъра и това води до дългосрочни проблеми в левицата. Въпреки парата в свирката, погрешни социологически поручвания, даващи й предимство и т.н., БСП се издъни, защото тези предварителни социологии са малко особени, тъй като повечето от анкетираните хора вече са наясно коя агенция на кого е и отговарят невинаги откровено като крият вота си“, заяви Костадинова. Тя допълни, че по-важно е обаче, че БСП не успя да вземе протестният вот, какъвто безспорно имаше. Той отиде при хора като осъдената на първа инстанция кметица на Младост Иванчева и други участници в евроизборите. „Вотът у нас се отличи с това, че очевидно няма остър дебат, какъвто има във Франция и Великобритания, където темата за Европа, ЕС предизвиква бунтове, протести и разделения. Големият проблем в нашата предизборна кампания бе, че не се коментираха европейските теми и политики, а вътрешни проблеми. За нас е от голямо значение темата за българските емигранти и какво може да се направи те да се върнат. Така, както направиха Полша, Естония и др. Това е една много важна тема за нас, която няма как да се реши със собствени средства и трябва да се търсят европейски средства и помощ. Много от западните страни са готови да сътрудничат затова на източноевропейските си партньори, защото дисбалансите, са проблеми на всички държави в Европа“, коментира също Костадинова.", "date": "2019.06.07", "title": "Десислава Костадинова: На Нинова са й нужни политици, обвързани с вярност и лоялност към нея"}
{"url": "https://www.faktor.bg/bg/articles/arhangelsk-postavi-ultimatum-na-putin-video", "text": "Жителите на Архангелск публикуваха няколко остри видеопослания към президента на Руската федерация Владимир Путин, в които поискаха незабавно да се спре изграждането на депото за боклук на станция Шиес в областта. В града се провеждат едни от най-масовите протести в страната през последните години. \"Ние, жителите на Архангелска област, вече не молим, а настояваме са уволните губернатора Орлов. Ние настояваме да се вслушате в нащите думи, защото иначе ситуацията може да излезе от контрол.  Престанете да се правите, че не ни виждате и не ни чувате\", призоваха Путин авторите на едно от посланията.", "date": "2019.06.07", "title": "Архангелск постави ултиматум на Путин (ВИДЕО)"}
{"url": "https://www.faktor.bg/bg/articles/kostadin-kostadinov", "text": "Костадин Костадинов от проруската партия „Възраждане“ брани със зъби  нокти Румен Радев, който отиде на евразийски форум в Санкт Петербург. В предаването „Плюс - минус“ той обяви сензационна новина - държавният глава трябвало да отиде в Русия и да се срещне с Владимир Путин, защото ставало въпрос за глобален форум, на който се обсъждало бъдещето на икономиката за 10 години напред.   Румен Чолаков от „Път за младите“ го попита, защо само България и Словакия са били представени на високо ниво от страните в ЕС, при положение, че останалите участници са само държави от бившият съветски блок и Китай. Костадинов отговори, че имало и представители на Германия. Той обаче призна, че делегацията е била на много ниско ниво. Русофилът констатира, че влизането на България в Шенген било вредно, тъй като имало опасност да задържим мигранти заради „рехавата политика на ЕС“. Той не обясни каква е връзката, но допълни, че страната не е подавала заявка за влизане в шенгенското пространство, а не било записано и в договора ни с ЕС. Костадинов отново заговори за сваляне на санкциите срещу Русия, тъй като те били вредни за всички страни в съюза. За председателя на „Възраждане“ хибридната война е измислица и клише, което дошло от Западна Европа. Остава мистерия провокацията на предаването, в което на практика беше поканен лидер на партия с по-малко от един процент, за да коментира срещата на Владимир Путин с Румен Радев. По този начин за пореден път се легитимира кремълската пропаганда.", "date": "2019.06.07", "title": "Поклонник на Кремъл със \"сензационна новина\": Радев и Путин обсъждаха световната икономика за 10 г. напред"}
{"url": "https://www.faktor.bg/bg/articles/marinov-prilaganeto-na-integriran-podhod-e-klyuchov-faktor-za-garantirane-na-sigurnostta", "text": "В хода на провеждащото се в Люксембург заседание на Съвета „Правосъдие и вътрешни работи“ министър Младен Маринов отново акцентира върху необходимостта от прилагането на интегриран подход за гарантиране на сигурността. Това съобщиха от пресцентъра на МВР. Обединявайки се около становището, участниците поставиха и силен фокус върху модерните технологии и оптималното използване на наличните данни чрез ефективно прилагане на оперативната съвместимост. Беше изразена категорична подкрепа за необходимостта от увеличаване финансирането на Европол и еu-LISA в новата Многогодишна финансова рамка, за да може агенциите да изпълняват успешно разширения кръг задачи. В контекста на новия европейския институционален цикъл бе коментиран и въпросът за бъдещето на политиката в областта на миграцията и убежището.  Вътрешните министри на държавите от ЕС дискутираха и Директивата за връщането, както и Регламента за създаването на Инструмент за гранично управление и визи като част от Фонда за интегрирано гранично управление. Министър Маринов потвърди, че ефективната политика за връщане винаги е била приоритет за България, особено в контекста на всеобхватния подход за управление на миграцията. Той изрази задоволство от показаното разбиране, че държавите на предна линия се нуждаят от помощ и солидарност, а не от допълнителни мерки по границата. В този смисъл поздрави Румънското председателство за усилената работа по досието и за постигнатия баланс. Форматът продължава с дискусии по редица текущи въпроси, касаещи актуалното състояние на сътрудничеството в сферата на вътрешните работи.", "date": "2019.06.07", "title": "Прилагането на интегриран подход е ключов фактор за гарантиране на сигурността"}
{"url": "https://www.faktor.bg/bg/articles/elena-yoncheva-1-4", "text": "Болката ми е, че тези избори не станаха началото на края на управлението на ГЕРБ. Това заяви евродеупутатът от БСП и водач на евролистата Елена Йончева в \"Лице в лице\" на БТВ.  Още по-голяма болка е, че властта се отдалечи от червената партия, бихме допълнили.  Елена Йончева за пореден път доказа, че в БСП наистина не си дават сметка колко непоносими са за обществото. И каква златна опозиция са.  Това е първата медийна изява на Йончева след загубата на изборите. Не е имало негативизъм в кампанията на червените, не е имало срив. БСП е единствената партия, за която сега са гласували повече хора, \"имаме един депутат повече\", твърди тя. Смятам, че Корнелия Нинова не трябва да подава оставка, обясни Елена Йончева. \"Мафията, организираната престъпност не могат да бъдат преборени с активноста на една партия, трябват усилията на гражданското общество - това е голямата горчива истина от тези избори. Около 70 % от българите не искат да ги управлява ГЕРБ. Четири милиона българи не излязоха да гласуват, БСП трябва да намери сили в себе се и да докаже, че може да управлява\", каза още тя. Изглежда не осъзнава, че това плаши до смърт същите тези българи. Президентът Радев и БСП са проевропейски настроени, ако вярваме на Йончева. Приведе интересно доказателство. България имала шанс за три руски енергийни проекта, но го пропиляла. Йончева открои три причини за загубата на изборите. \"Ние си създадохме необосновани очаквания. Хората имат нетърпимост от гейтове, които показват, че държавата се управлява по порочен начин. Моралното отвращение на хората към управлението на ГЕРБ не прерасна в електорална активност. Това не са мажоритални избори, на БСП като партия тепърва ѝ предстои много работа, за да спечели избори срещу ГЕРБ. ГЕРБ впрегнали цялата държавна машина в тези избори в нарушение на закона, \"беше използван корпоративният вот, купеният вот\", по думите й.  Във връзка с намерението на  бизнесмена Саздов да я съди, Йончева заяви: \"Сплашването, ваденете на бухалки продължава вече две години.  В България се насажда страх. Машината на ГЕРБ разполага с огромни ресурси.\" По-рано областният координатор на ГЕРБ-София и административен секретар на ГЕРБ Цветомир Паунов заяви в предаването „Вaжното, казано на глас\" в ефира на bTV Radio заяви:  \"БСП правеха заявки, че ще задават дневния ред на ЕС, а след изборите евродепутатите им изчезнаха\". Явно тези думи изкараха на светло Йончева.", "date": "2019.06.07", "title": "Елена Йончева: Корнелия Нинова не трябва да подава оставка, БСП и Радев са европейски настроени"}
{"url": "https://www.faktor.bg/bg/articles/arestuvaha-izvesten-razsledvasht-zhurnalist-v-rusiya", "text": "Разследващ руски журналист беше задържан в центъра на Москва. При изненадваща проверка в раницата му били намерени наркотици. Адвокатите на Иван Голунов заявиха, че арестът му е постановка. Журналистът Иван Голунов, известен с разследванията си на корупцията по високите етажи на местната власт в Москва, беше арестуван в центъра на столицата. Обвиненията срещу него са, че притежава големи количества наркотици. Забранени вещества били открити в раницата, както и в дома му. Адвокатът на разследващия журналист коментира пред Ройтерс, че всичко е постановка на полицията в Москва. Униформените дори не взели отпечатъци или натривки от ръцете на Голунов, за да докажат, че той е бил в контакт с наркотици. Журналистът също бил бит от полицията, допълни адвокат Дмитрий Джулай. Агенция Ройтерс припомня ,че кметът на Москва Сергей Собянин е близък съратник на президента Владимир Путин. През последните седмици Голунов получавал заплахи, за материал, по който работел. В момента на ареста той отивал към среща със свой информатор.", "date": "2019.06.07", "title": "Арестуваха известен разследващ журналист в Русия"}
{"url": "https://www.faktor.bg/bg/articles/pet-domashni-kucheta-razkasaha-mlad-mazh-v-sofiysko", "text": "Пет домашни кучета и собственикът им са задържани за смъртта на 39-годишен мъж край село Владо Тричков. Това съобщиха от пресцентъра на ОДМВР-София. Около 16.12 часа вчера на тел. 112 бил подаден сигнал за намерен труп на мъж в гориста местност в землището на с. Владо Тричков. На място незабавно са изпратени полицейски служители. При огледа на местопроизшествието по тялото на 39-годишния мъж и около него са установени следи от животински стъпки. В имот, в близост до местопроизшествието, са установени свободно придвижващи се кучета от породата Kане корсо. Собственикът на имота и животните е задържан за срок до 24 часа. Пет кучета са иззети и настанени във ветеринарна клиника в столицата. По случая е образувано досъдебно производство. Действията по разследването продължават под надзора на Софийска окръжна прокуратура.", "date": "2019.06.07", "title": "Пет домашни кучета разкъсаха млад мъж в Софийско"}
{"url": "https://www.faktor.bg/bg/articles/nzok-poema-finansiraneto-na-mozachni-peysmeykari", "text": "Здравната каса поема финансирането на т.нар. мозъчни пейсмейкъри. Досега пациентите с Паркинсон заплащаха за устройството по 40 000 лева. Заради високата цена на импланта малко болни успяваха да се възползват от иновативната терапия. Тя се прилага у нас вече шест години, но едва сега ще бъде безплатна за болните. Днес ще станат ясни и условията, на които трябва да отговарят пациентите, за да се възползват от безплатната терапия. Специална методика ще определя и за кои пациенти е подходяща дълбоката мозъчна стимулация, която значително подобрява качеството на живот на болните от Паркинсон.", "date": "2019.06.07", "title": "НЗОК поема финансирането на мозъчни пейсмейкъри"}
{"url": "https://www.faktor.bg/bg/articles/obshtestvo/zakon-i-red/b-magdalinchev-nikoga-glavniyat-prokuror-ne-e-bil-ot-prokuraturata-dobre-e-da-poznava-sistemata-otvatre", "text": "\"Надявам се да се появят кандидати за длъжността главен прокурор, които да са професионалисти\", заяви пред БНР представляващият ВСС Боян Магдалинчев по повод предстоящата кампания за избор на прокурор номер едно.  Според него, ако се появят слаби кандидатури за поста главен прокурор, може и да не се стигне до избор на 14 ноември на наследник на Сотир Цацаров.  Процедурата ще започне на 15 юли, уточни той. До 29 юли ще са ясни кандидатите.  \"Законът фиксира кой има право да прави номинации за главен прокурор - това са министърът на правосъдието и най-малко трима членове от прокурорската колегия\", обясни Магдалинчев и изрази очакване да има поне две кандидатури и да има истинско състезание между тях. Магдалинчев припомни, че след 10 ноември 1989 година никога главният прокурор не е бил фигура от прокуратурата и коментира, че е добре да бъде човек, който познава системата отвътре.   По думите на представляващия ВСС, гаранцията за това, че избраният е най-добрият и най-независимият, че ще работи за реформиране на прокуратурата, се дава не само по номинацията на тази личност, но и по отношението, което обществото ще има към нея: \"В закона е разписано, че има възможност неправителственият сектор, висши учебни заведения, отделни личности, които да вземат отношение към кандидатурата на определени лице, което е номинирано за главен прокурор. Комисиите по професионална етика към прокурорската колегия и комисията за атестиране и конкурсите проверяват всички тези неща и излизат с доклади преде да започне изборът. Тези доклади се обсъждат и се внасят за обсъждане от колегията пред да започне самият избор. Октомври месец те трябва да бъдат публикувани и затова изборът ще бъде чак на 14 ноември\".  Боян Магдалинчев коментира като странни думите на заместник главния прокурор Иван Гешев, че сега ще започне купуване на магистрати: \"Не ми и минава през акъл такова нещо. Това са големи избори в системата\". Във връзка със спекулации, че се търси повод да бъде прекратен предсрочно мандатът на председателя на Върховния касационен съд Лозан Панов, Магдалинчев заяви: \"Не се търси\" и припомни, че редовният мандат на Панов приключва през януари 2022-ра година.", "date": "2019.06.07", "title": "Боян Магдалинчев: Никога главният обвинител не е бил от прокуратурата, добре е да познава системата отвътре"}
{"url": "https://www.faktor.bg/bg/articles/obshtestvo/ulitsata/saboriha-nezakonno-unikalna-kashta-pametnik-na-kulturata-v-plovdiv", "text": "Вековна къща, паметник на културата в центъра на Пловдив, беше съборена вчера незаконно. Сградата бе архитектурно бижу, проектирано от известния архитект Йосиф Шнитер за богатия търговец на тютюн Васил Куцоглу. В късния следобед строежът беше запечатан, случаят се проверява от прокуратурата, съобщи БНТ. В сградата на ул. \"Гладстон\" 12 в идеалния център на града под тепетата са живели и наследници на известната пловдивска фамилия Обрейкови. Съборената сграда е част от архитектурния ансамбъл с къщи по Главната улица на Пловдив, които имат статут на групова недвижима културна ценност. Преди години мястото е било използвано и за детска градина, а в момента е частна собственост - на строителната компания \"Верона Резиденс\". Според разрешението за строеж от общината и одобрения проект от Националния институт за културно наследство собствениците са били задължени да запазят фасадата на сградата. Вместо това, багерите на инвеститора сринаха всичко до основи. \"Строително разрешение имат за възстановяване на съществуващата сграда и смяна на функцията й на жилищна. Имотът е 100% частен. Трябваше да бъде реновиран като всички външни зидове съответно да се съхранят и интегрират в новата сграда\", заяви кметът на пловдивския район \"Централен\" Георги Стаменов. От районното кметство незабавно спряха строителното разрешение на фирмата. Известната архитектка Румяна Пройкова - автор на проекта за реновиране на сградата, видимо беше разстроена от гледката: \"Чувствам се много неприятно в момента... Сградата беше с проект, идеен проект, с пълно запазване на фасадите...\" Според собственика на имота Светослав Митов, къщата-паметник на културата е съборена, защото е била опасна. \"Това са проблемните дъждове. Сутеренната част се беше напълнила с вода, две от стените се бяха пропукали, една от стените беше опасна за съседната сграда\", каза той, но всъщност експертна комисия обаче е трябвало да установи опасността от самосрутване на сградата. На което Митов отвърна: \"Аз съм собственик, а не изпълнител. Коментирайте, с който трябва - не с мен\". От фирмата-изпълнител отказаха коментар, а общински служители запечатаха обекта. От Националния институт за недвижимо културно наследство заявиха, че собствениците са длъжни да възстановят сградата в първоначалния ѝ вид. Те подлежат на санкция до 30 000 лв.", "date": "2019.06.07", "title": "Събориха незаконно уникална къща, паметник на културата, в Пловдив"}
{"url": "https://www.faktor.bg/bg/articles/pozhar-ostavi-samo-skelet-ot-mitnitsata-na-punkt-zlatarevo", "text": "Напълно изгоряла е сградата на митницата на ГКПП “Златарево” край Петрич, предаде БГНЕС.   В късния следобед в четвъртък голям пожар избухна в административната сграда на пункта, намиращ се на границата със Северна Македония. За щастие няма пострадали хора, но са нанесени огромни материални щети.   „Колегите са се опитали да загасят пожара, но не са успели. Огънят е възникнал във външно табло, материалите там са горими – пластмаса, вата, стиропор. Резултатът е това, което се вижда”, заяви тази сутрин началникът на Регионална дирекция „Гранична полиция” в Кюстендил комисар Васил Митов.   Според него пожарникарите са предотвратили разрастването на пожара към сградата на Гранична полиция, която е залепена за тази на митницата. „Видимо сградата на митниците е тотална щета”, добави Митов.   Тази сутрин през пункта се пропускат само леки автомобили, но трафикът е слаб, още при село Първомай патрул на Гранична полиция пропуска само леки автомобили към ГКПП „Златарево”, товарните ползват съседните гранични пунктове със Северна Македония – “Гюешево” край Кюстендил и “Станке Лисичково” над Благоевград.   Днес се очаква втори оглед.", "date": "2019.06.07", "title": "Само скелет остана от митницата на пункт “Златарево”"}
{"url": "https://www.faktor.bg/bg/articles/obshtestvo/ulitsata/srabsa-mina-trovi-balgarite-v-bosilegradsko-ekoministerstvoto-otkazva-da-izsledva-vodata-video", "text": "Българското екоминистерство отказа на група природозащитници да изследва водата от Любатска река, която убива природата и българите в Бослеградско.  Вчера природозащитниците от Сдружение „Балканка” – д-р Валентин Янев и екологът  Димитър Куманов, са направили неуспешен опит в лабораториите на министерството да бъдат изследвани две шишета с опасната вода. Едната проба е взета непосредствено под рудодобивната мина „Благодат”, в близост до хвостохранилището, а другата е от по-долна част от реката. Пробите са изпратени до София от босилеградския еколог и природозащитник Бранко Митов. Притесненията на хората са, че от мината в реката се изливат непозволени количества отрови, които я замърсяват, но те са и вероятната причина за високата степен на ракови заболявания в района. Сръбските власти отказват да се направят необходимите проучвания на водата, а българите от Босилеградско нямат достъп до лаборатории на територията на Сърбия. Надеждите им били поне от България да им помогнат да научат истината за водата в река Любатска. Вчера обаче зам. министърът на екологията Живков отказал да се ангажира с проблема и се скрил в кабинета си. По-късно природозащитниците получили официално отказ водата да бъде проверена и от чиновници в министерството. Оправдали се, че пробите не са взети по надлежния ред. В случая става дума хората от Босилеградско да имат ориентир – макар и неофициални резултати, какво съдържа водата им и дали е опасна за здравето им. Съмненията са, че мината трови цялото землище и две езера – Лисенско и Власинско езеро, които са се превърнали в естествени хвостохранилища.  В Белград подминават с лека ръка проблема им, но притеснително е, че и София отказва да се ангажира с драмата на сънародниците си. В района се знае, че предстои разширяване на дейността на мината, в чиято дейност се твърди, че има и руски капитали.  А това практически означава и увеличаване на изхвърляните в природата отрови. Отношението към тези българи е явен геноцид, коментира пред Faktor.bg д-р Валентин Янев.  Той припомня, че наскоро е правено изследване на водата в село Тълмино, а резултатите показват, че съдържанието на арсен е 10 пъти над нормите. Природозащитниците сега ще събират дарения от граждани, за да могат да изследват пробите в частни лаборатории, но са отвратени от безчувственото отношение на екоминистерството към проблемите на българите в Босилеградско.", "date": "2019.06.07", "title": "Сръбска мина трови българите в Босилеградско, екоминистерството отказва да изследва водата (видео)"}
{"url": "https://www.faktor.bg/bg/articles/germanskiyat-parlament-odobri-pravila-koito-ulesnyavat-deportiraneto", "text": "Германският парламент одобри нов регламент, който предвижда по-строги правила при изпълнението на депортиране на мигранти, чиито молби за убежище са били отхвърлени. Гласуването бе предшествано от бурен дебат с много прекъсвания и лични нападки, съобщава ДПА. Вътрешният министър Хорст Зеехофер, който настояваше за по-строгите правила, каза преди началото на заседанието на Бундестага, че \"задължението да напуснеш страната трябва да бъде последвано от реално напускане\". Малките опозиционни партии, включително крайната левица (Левите) и Зелените, обвиниха социалдемократите, които са по-малкият партньор в управляващата коалиция, че са подкрепили законопроекта против собствените си принципи. Новите правила премахват пречките пред задържане в арест на подлежащите на депортиране. Те могат да бъдат държани и в обикновени затвори. Депутатката от Зелените Филиц Полат каза, че това е \"черен ден за демокрацията\". Социалдемократът Хелге Линд отхвърли това обвинение и посочи примери на депортиране от провинции, в които Зелените са част от управляващата коалиция. За правилото, което задължава подлежащите на депортиране да бъдат настанени на строго определени места, гласуваха депутатите от консервативния блок ХДС-ХСС, социалдемократите и най-голямата опозиционна партия - антиимигрантската Алтернатива за Германия. Левите и Зелените гласуваха против, а либералите от Свободната демократична партия се въздържаха.", "date": "2019.06.07", "title": "Германският парламент одобри правила, които улесняват депортирането"}
{"url": "https://www.faktor.bg/bg/articles/goranov-mozhem-da-platim-f-16-navednazh", "text": "Финансовият министър Владислав Горанов не смята, че ще успеем да договорим разсрочено плащане с \"Локхийд Мартин\" по сделката с изтребителите. Според него обаче държавата ни има възможност да плати сумата наведнъж, а не както настояваше военният министър Красимир Каракачанов на вноски. С позицията си финансовият министър се разминава от създалото се мнение, че преговорите ще се водят основни за разсрочване на плащането. Изказвания в такава насока прави неведнъж именно Красимир Каракачанов. По думите на Горанов сумата за изтребителите е доста сериозна, но за радост, държавата би могла да я плати наведнъж. Той не отговори дали става въпрос за заем, но повтори, че може да си позволим да я платим наведнъж. Горанов допълнително посочи, че страната ни все още е в преговори за разсрочено плащане и все още има вероятност такова да бъде договорено. До есента страната ни трябва да бъде наясно с всичко. Горанов обясни, че със сигурност военните проекти са скъпо за фиска усилие, но това, в което е убеден е, че изтребителите са най-оптималният за България вариант. Той се надява да бъде постигната оптималната цена. \"След като сме членове на НАТО и това усилие трябва да бъде направено\", акцентира Горанов.", "date": "2019.06.07", "title": "Горанов: Можем да платим  изтребителите Ф-16 наведнъж"}
{"url": "https://www.faktor.bg/bg/articles/shokirashta-novina-narkobosove-izbrali-balkanski-premier", "text": "Албанската прокуратура започна разследване, след като германският в. \"Билд\" публикува в сряда шест аудиозаписа на подслушвани разговори, според които мафиотски наркогрупи са били включени в купуването на гласове за премиера Еди Рама за изборите през 2017 г., съобщи македонската телевизия Телма, посочват Факти.бг. Според албанското правителство вестникът е \"подкупена медия\", а самият Рама заяви, че записите са изфабрикувани. Записите на подслушвани разговори са били част от доказателствата на разследване, започнато от албанската полиция, и са били поверителни, но част от тях са успели да изтекат. \"Билд\" пише, че хората, които са били включени в този случай, вече не живеят в Албания. Прокуратурата ще разследва как записите са успели да стигнат до публикация. Изглежда, че разследването се е отнасяло за търговия с наркотици, но е включвало и дейността на наркомафията по време на предизборната кампания през 2017 г. Наркобосът Астрит Авдилай е главното действащо лице в записите, а според \"Билд\" той е и главният изпълнител в събирането на гласове за Рама. Записани са и негови разговори с кмета на Дуръс, с когото договаря кой от Социалистическата партия ще влезе в парламента. Авдилай е бос на наркобанда от най-малко 40 души, които се занимават с международна търговия с наркотици в региона около Дуръс. За да се включи в политическата кампания на Социалистическата партия на Рама, той е пуснат от затвора с оправданието, че страда от депресия, посочва Телма. Шокиращите записи допълнително задълбочиха политическата криза в Албания, където от месеци опозицията иска оставката на Рама, като го обвинява в корупция, близки връзки с подземния свят и манипулиране на избори. След скандала със записите опозицията поиска в срок от 24 часа Рама да подаде оставка, тъй като подслушаните разговори са доказателство, че страната е под властта на престъпници.", "date": "2019.06.07", "title": "Шокираща новина: Наркобосове избрали балкански премиер"}
{"url": "https://www.faktor.bg/bg/articles/novini/svyat/otkriha-martav-uvolneniya-predi-sedmitsa-finansist-na-sluzhbata-za-sekretni-bunkeri-na-kremal", "text": "Уволненият на 31 май началник на финансовия отдел на Службата за специални обекти на президентската спецслужба ГУСП Андрей Кудряшов е открит мъртъв, с травми, характерни за падане от високо, съобщава Радио \"Свобода\". Подразделението, откъдето беше уволнен Кудряшов се занимава със строителството на бункери за висшето ръководство на страната. Тялото на 55-годишния Кудряшове открито в двора на 15-етажен блок в покрайнините на Москва. Обстоятелствата на уволнението на финансиста не известни, съобщава се само, че ще бъде извършена проверка. Медията съобщава, че обичайно в тази служба се назначават хора, които преди това са служили във Федералната служба за сигурност. Тя отговаря за мобилизационната готовност на страната и отговаря за мрежа от секретни бункери, подземни тунели и съоръжения в цяла Русия.", "date": "2019.06.07", "title": "Откриха мъртъв уволнения преди седмица финансист на службата за секретни бункери на Кремъл"}
{"url": "https://www.faktor.bg/bg/articles/zadarzhaha-mazh-gotvel-vzriv-na-tayms-skuear", "text": "Нюйоркската полиция задържа мъж, който е подготвял експлозия в централната част на Манхатън, съобщава БГНЕС, позовавайки се на полицейски източници. Заподозряният е арестуван в резултат на обща операция на ФБР и градската полиция. По данни на правоохранителните органи мъжът е купувал взривни вещества, които е планирал да използва за взрив на \"Таймс Скуеър\". Те са задържали заподозряният при покупката на оръжие. Полицията не съобщава името на арестувания, но е известно, че в най-скоро време той ще бъде изправен пред съда в Бруклин. Мъжът е действал самостоятелно, няма други заплахи за експлозии в града.", "date": "2019.06.07", "title": "Задържаха атентатор, подготвял взрив на \"Таймс Скуеър\""}
{"url": "https://www.faktor.bg/bg/articles/radan-kanev-podkrepyam-sofiya-prayd-no-ne-i-gey-brakovete", "text": "Евродепутатът от \"Демократична България\" Радан Кънев написа във Фейсбук страницата, че подкрепя София прайд. Той обаче допълни, че категорично е против еднополовите бракове. За разлика от много други политици, Кънев застана с позиция около събитието, което ще се проведе на 8-ми юни и не показа двойни стандарти. Десният евродепутат допълни, че е бил \"за\" провеждането на прайда още преди 11 години, когато беше първото му издание у нас.  Минаха 11 години от деня, в който за сефте подкрепих провеждането на София Прайд и правото на участниците да заявят и защитят позициите си. Какво ли не се изсипа на главата ми оттогава, но нищо не се промени - нито позицията ми, нито - за съжаление - атмосферата на напрежение и нетърпимост. Атмосфера, която възпрепятства и заглушава всеки опит за смислен, спокоен и умерен разговор. И под този статус няма да е различно. И все пак ще изразя позицията си, с надежда разговорът някога да започне: - Подкрепям провеждането на парада. Включително и най-вече поради факта, че той има социални и политически искания. Всеки гражданин трябва да бъде свободен да изразява позициите си, а и защитен, когато го прави. Всяка позиция, която не призовава към насилие, трябва да бъде изразена и изслушана.  - Не подкрепям узаконяването на гей бракове в България. Обществото ни е дълбоко консервативно в това отношение (макар - парадоксално - да е твърде освободено в отношението си към съжителство без брак, например). Подобна законодателна инициатива има потенциал единствено да изостри обществените отношения до опасни крайности.  - Подкрепям узаконяването на отношенията на гей двойките без въвеждане на брак и без съответна конституционна промяна. Убеден съм, че в основата на модерното общество стои ненакърнимостта на индивидуалните права и свободи, която често е антитеза както на дискриминацията по групов признак, така и на стремежа към групови привилегии. Още веднъж напомням, че отношенията между гей двойките не са предмет на европейското, а на вътрешното законодателство. И обратно - всяка форма на накърняване на лични права и дискриминация е общоевропейски проблем. Оставам си консервативен по светоусещане, семеен хетеросексуален мъж и баща. И пожелавам на участниците в София Прайд свобода и кураж при отстояването на позициите. Всеки опит за възпрепятстване на тяхното събитие е както неморален, така и противоконституционен.", "date": "2019.06.07", "title": "Радан Кънев: Подкрепям София прайд, но не и гей браковете"}
{"url": "https://www.faktor.bg/bg/articles/novini/svyat/ruski-razrushitel-s-opasna-provokatsiya-kam-amerikanski-kraytser", "text": "Русия и САЩ влязоха в словесен конфликт. Военноморските сили на САЩ съобщиха, че руски разрушител е бил съвсем близо до сблъсък с американски крайцер във Филипинско море, съобщава \"Ройтерс\". Вашингтон заклейми \"опасните и непрофесионални действия\". \"Докато оперираше във Филипинско море, руският разрушител клас Udaloy I DD 572 направи опасна маневра до USS Chancellorsville\", обяви Клейтън Дос, говорител на Седми флот на САЩ. Руският разрушител се доближи на 15-30 метра от Chancellorsville\", заяви Дос. По-рано Русия обвини САЩ в опасни действия. Москва се оплака, че американският кораб внезапно е променил курса си и се е доближил на 50 метра от руския разрушител. В съобщението на руснаците се отбелязва, че инцидентът е станал в Източнокитайско море.", "date": "2019.06.07", "title": "Руски разрушител с опасна провокация към американски крайцер"}
{"url": "https://www.faktor.bg/bg/articles/ek-sazdava-tsentar-za-superkompyutri-v-sofiya", "text": "Европейската комисия съобщи, че на осем места в ЕС ще бъдат създадени центрове за суперкомпютри - София, Барселона (Испания), Болоня (Италия), Каяни (Финландия), Миню (Португалия), Острава (Чехия), Бисен (Люксембург) и Марибор (Словения). „Днешният ден е исторически за Европа. Инвестицията на държавите членки, заедно със средствата от ЕС, е в размер на 840 милиона евро. Суперкомпютрите са в основата на европейското технологично лидерство и могат да направят успешно конкурирането със САЩ и Китай. Днес България прави решителна крачка напред като страна с потенциал за регионален лидер в областта на суперкомпютрите. Благодаря на българския премиер Бойко Борисов за подкрепата от началото на процеса, за който страната ни имаше ключова роля включително чрез конференцията през април 2018 г. в София.“, заяви Мария Габриел.- „Убедена съм, че новите центрове ще повишат конкурентоспособността на Европа. Но още по-важното е, че суперкомпютрите ще носят реални и измерими ползи за хората. Те ще играят важна роля в области като персонализираната медицина, създаването на лекарства, нови продукти и материали, биоинженерството, енергетиката и прогнозирането на времето“, заяви още българският еврокомисар Мария Габриел. 0:04 Центровете за свръхбързи изчисления ще работят в подкрепа на европейските научни работници, промишлеността и бизнеса и ще разработват нови приложения в множество области - от създаването на лекарства и нови материали до борбата с изменението на околната среда, се посочва в съобщението на Еврокомисията. Комисарят подчерта, че тези суперкомпютри ще подкрепят изследователите, промишлеността и предприятията в Европа при създаването на нови приложения в широк кръг от области – от разработването на лекарства и нови материали до борбата с изменението на климата. Европейското съвместно предприятие за високопроизводителни изчислителни технологии EuroHPC е добър пример за сътрудничество между страните в ЕС, което стимулира иновациите и прави Съюза лидер на световно равнище в стратегически области.", "date": "2019.06.07", "title": "ЕК създава център за суперкомпютри в София"}
{"url": "https://www.faktor.bg/bg/articles/tsvetanov-vinagi-sme-pazeli-balgariya-ot-poemaneto-na-finansovi-riskove", "text": "„От спирането на проекта \"Белене\" през 2012 г. до сега, правителството и Народното събрание винаги сме пазели България от поемането на финансови разходи или финансови рискове, свързани с евентуалното възобновяване на този проект. Съвсем ясно записахме в решение от юни 2018 на НС забрана за сключване на договори за задължително изкупуване на енергията, преференциални цени, договори за разлика, държавни гаранции, корпоративни гаранции и/или други непазарни механизми за реализация на инвестицията!“, написа Цветан Цветанов във Фейсбук. „В последните дни по медиите последователно се прокарва тезата за промяна на тази политика и това решение. Дано това не се случи наистина! Трябва да отстояваме принципната позиция, която имахме по този въпрос от 2012 година! Обратното ще вкара енергетиката и икономиката на страната в дългова спирала!“, написа Цветанов в социалната мрежа.", "date": "2019.06.07", "title": "Цветанов: Трябва да отстояваме принципната позиция за проекта \"Белене\""}
{"url": "https://www.faktor.bg/bg/articles/nidal-algafari-1", "text": "Писателят Нидал Алгафари коментира във Фейсбука си намаляването на субсидиите от 11 на 1 лев. Пиарът е разтревожен как сега формациите ще издържат телевизиите си, как ще правят дарения за черкви, болни и чешми. Алгафари коментира, че на практика и досега са в обятията на олигарси. Разликата с по-ниската субсидия е, че трябва да се бръкнат повече. Той допълва, че трябва да се спре практиката да се дават обекти на партиите под наем за жълти стотинки.  Приятели, похвално е, че Министерският съвет внася в Народното събрание предложение да се намалят партийните субсидии от единадесет лева на един лев. Оправданието, че това ще избута партиите в обятията на олигарсите ми се вижда смехотворно, защото всички ние сме с усещането, че партиите и сега са в тези обятия. Може би вайкането е, че ще им се наложи на икономическите кръгове, финансиращи партиите да се бръкнат по-дълбоко. Но като са тръгнали от Министерския съвет да намаляват субсидиите, е редно някак да спрат и вторичните субсидии, а те са от раздадените на безценица сгради, офиси, кафенета, ресторанти, зали, клубове за партийна дейност. Наемите, които плащат партиите за тях са в десетки пъти по-ниски от пазарните, което е вид общинска субсидия. Как ще се финансират партиите си тюхкат се велможите им? Задават си въпроси с отговори тежки. Как ще финансират негледаемите им телевизии, вечните им чиновници, охраните, които ги пазят от народната любов? Как ще успяват да събудят интереса в част от обществото ни, че да пускат правилните бюлетини? Как да даряват за черкви, болни, чешми, ифтари? Може да се финансират от членски внос и така да компенсират отнетите им субсидии. Иначе написано, ако до сега са събирали по петдесет лева годишно от член, ще трябва да станат по петстотин, ако е голяма членската маса, а ако са по нюню, по над хиляда лева. И всичко това, без да се хисапа за изборите- телевизии, радиа, билбордове, плакати, брошури, листовки, транспорт, обеди и вечери.  Мъка! Мъка! Мъка! Живи да ги ожалим!", "date": "2019.06.07", "title": "Нидал Алгафари: Министерски съвет да спре вторичните субсидии"}
{"url": "https://www.faktor.bg/bg/articles/vse-poveche-germantsi-iskat-predsrochni-izbori", "text": "Повечето германци вече искат предсрочни избори. Изследване на YouGov показва, че 52% от германците са „за“ провеждането на предсрочни парламентарни избори след разместванията на Европейските избори. В подкрепа на сегашното коалиционно правителството са се обявили 27% от анкетираните. Социологическото проучване е обхванало 2000 души и е проведено между 3 и 5 юни. Европейските избори показваха сваляне на доверието в Християн-демократическата партия на Ангела Меркел, която взе 27 % от гласовете, следвана плътно от „Зелените“, които взеха 26%. По-малкият коалиционен партньор – Социалдемократическата партия взе най-лошия резултат в историята си и се класира трета с 13% наравно с евроскептичната Алтернатива за Германия.", "date": "2019.06.07", "title": "След евровота все повече германци искат предсрочни избори"}
{"url": "https://www.faktor.bg/bg/articles/tyaloto-na-ukrainska-tantsyorka-izpluva-v-reyn", "text": "Тялото на украинската танцьорка Алла Клища е изплувало от Рейн, написа британският в. Сън. Полицията в югозападния германски град Руст е заявила, че останките са били открити на брега на реката. По тялото на тридесет и три годишнината жена е имало множество травми и най-вероятно тя е била убита и след това хвърлена във водния басейн. \"По случая е бил арестуван три години по-младият бивш приятел на танцьорката\", посочи още лондонското издание, цитирайки властите в провинция Баден Вюртемберг. Клища е родена в Украйна, но по-голямата част от живота си е прекарала в членката на ЕС. Тя е станала известна с участието в шоуто \"Германия търси талант\" през 2010 г.", "date": "2019.06.07", "title": "Тялото на украинска танцьорка изплува в Рейн"}
{"url": "https://www.faktor.bg/bg/articles/planetata-yupiter-shte-se-vizhda-na-nebosvoda-tsyal-mesets", "text": "Най-голямата планета в Слънчевата система ще е достатъчно близо през юни, за да я виждаме без телескоп, съобщиха от НАСА, предаде БТА. С бинокъл ще можем да видим и няколко от луните й - Йо, Европа, Ганимед и Калисто. Юпитер ще е най-близо до Земята на 10 юни, когато ще е в опозиция, т.е. двете планети ще са на една линия към Слънцето. Дните преди и след 10 юни също са подходящи за наблюдение.  НАСА изследва отблизо Юпитер от три години с космическия апарат \"Джуно\" (Юнона). Планетата има бурна атмосфера, обгърната е с пояси от облаци и вихрещи се бури. Най-известната от тях е Голямото червено петно.  \"Джуно\" достигна Юпитер през 2016 г. след петгодишно пътешествие. Апаратът застана на полярна орбита на 5000 км от облаците. Веднъж на две седмици се спуска на 4200 км.", "date": "2019.06.07", "title": "Планетата Юпитер ще се вижда на небосвода цял месец"}
{"url": "https://www.faktor.bg/bg/articles/partiyata-na-faradzh-ne-uspya-da-vleze-v-britanskiya-parlament", "text": "Партията на Брекзита на Найджъл Фарадж бе победена от Лейбъристката партия на частичните парламентарни избори в Питърбъро (Източна Англия) и така не успя да спечели първото си място в британския парламент, съобщават Франс прес и БТА.  Нейният кандидат Майк Грийн, местен предприемач, остана на втора позиция с близо 29 процента от гласовете зад Лейбъристката партия, получила около 31 на сто от вота.  Така лейбъристите успяха да запазят мястото си в парламента, където са основна опозиционна сила.  Консервативната партия остана трета с 21 на сто пред либералните демократи с 12 процента.  Това е първо поражение за създадената преди няколко месеца Партия на Брекзита, спечелила убедително европейските избори в края на май.", "date": "2019.06.07", "title": "Първо поражение за Партията на Брекзита"}
{"url": "https://www.faktor.bg/bg/articles/kremal-bezapalatsionno-obyavi-nyama-da-promenim-otnoshenieto-si-kam-obedinenoto-kralstvo", "text": "Русия не възнамерява да променя поведението си по искане на Обединеното кралство, тъй като не то нанася щети на двустранните отношения. Това заяви пред журналисти говорителят на Кремъл Дмитрий Песков, предава TACC. Песков отбеляза, че Русия иска взаимноизгодни отношения с Великобритания, които се основават на отчитането на интересите на другия, „а в тази линия на поведение няма нищо осъдително\".  „Но има други прояви, те вредят на двустранните отношения и виждаме последствията, а именно състоянието на руско-британските отношения\", подчерта говорителят на Кремъл. В четвъртък представител на британския премиер заяви, че отношенията между Лондон и Москва зависят от руската страна и може да се променят, само ако Русия „преразгледа поведението си\".", "date": "2019.06.07", "title": "Кремъл безапелационно обяви: Няма да променим отношението си към Обединеното кралство"}
{"url": "https://www.faktor.bg/bg/articles/gerhard-shryoder-natiskat-na-sasht-zabavya-izgrazhdaneto-na-severen-potok-2", "text": "Натискът на Съединените щати върху Дания е основната причина за забавяне на изграждането на газопровода \"Северен поток 2\" към Европа. Това заяви председателят на проекта за газопровод Герхард Шрьодер, съобщават Ройтерс и БНР.  Той обаче допълни, че изборите в Дания дават надежда, че газопроводът \"Северен поток 2\" ще бъде завършен навреме.  Бившият германски канцлер също така отбеляза, че американският природен газ е по-скъп от руския и би бил лош избор за Европа.  Изявлението на Герхард Шрьодер е факт, след като преди няколко седмици властите в Кремъл омаловажиха притесненията, че потенциалните санкции, които могат да бъдат наложени от Съединените щати по отношение на газопровода \"Северен поток 2\", биха повлияли на проекта, тъй като той вече е \"до голяма степен завършен\".", "date": "2019.06.07", "title": "Герхард Шрьодер: Изборите в Дания дават надежда, че \"Северен поток 2\" ще бъде завършен навреме"}
{"url": "https://www.faktor.bg/bg/articles/kralyat-naredi-iskame-po-skoro-pravitelstvo", "text": "Социалистът Педро Санчес беше натоварен от краля на Испания със задачата да състави правителство след победата на партията му на парламентарните избори през април, предаде Франс прес. Фелипе Шести \"предложи Педро Санчес като кандидат за председател на правителството\", заяви председателят на Конгреса на депутатите Меричел Батет Ламаня след срещата между Санчес и краля. \"За мен е чест да приема тази задача\", каза малко след това Санчес пред журналисти. Санчес каза, че следващата седмица ще се срещне с лидерите на други политически партии, за да преговаря за \"съставянето на стабилно правителство за следващите четири години\". Испанската социалистическа работническа партия спечели най-много гласове на изборите на 28 април, но не успя да постигне мнозинство в парламента и ще се нуждае от подкрепа, за да остане на власт. Санчес каза, че четирите стълба на управленската програма ще бъдат борба срещу климатичните промени, цифровизация, намаляване на неравенствата и работа за по-силна Европа.", "date": "2019.06.07", "title": "Кралят нареди: Искаме по-скоро правителство"}
{"url": "https://www.faktor.bg/bg/articles/liderite-v-ep-se-razbraha-za-sledvashtiya-zakonodatelen-period", "text": "Лидерите на Европейската народна партия, социалистите, либералите и зелените в Европейския парламент обявиха, че са постигнали съгласие за политическия процес, насочен към определяне на обща амбиция за следващия законодателен период. \"Това ще даде основата, върху която очакваме следващият председател на Европейската комисия да се ангажира, за да получи широко и стабилно мнозинство в Европейския парламент\", се казва в изявлението на Манфред Вебер, Удо Булман, Ги Верховстадт, Ска Келер и Филип Ламбертс, съобщи БНР. Петимата се ангажираха да постигнат споразумение до Европейския съвет на 20 юни. След евроизборите миналия месец ЕНП и социалистите загубиха общото си мнозинство и в следващия Европарламент ще трябва да разчитат на либералите и зелените.", "date": "2019.06.07", "title": "Лидерите в ЕП се ангажираха да постигнат споразумение до Европейския съвет на 20 юни"}
{"url": "https://www.faktor.bg/bg/articles/atina-negoduva-kremal-izpolzva-ankara-kato-instrument", "text": "Гръцкият министър на отбраната Евангелос Апостолакис заяви, че Русия използва Турция в качеството на инструмент за провеждане на политиката си в региона, предаде ТАСС. Русия използва Турция в качеството на инструмент, който ѝ позволява да предприема различни действия в региона. В това се състои проблемът, който трябва да бъде разрешен, каза Апостолакис, който говори на конференция във Вашингтон, организирана от списание \"Форин полиси\" по въпросите за външната политика и сигурността. Според гръцкия министър на отбраната дейността на Кремъл в региона не се отразява пряко върху Атина.", "date": "2019.06.07", "title": "Атина негодува: Кремъл превръща Анкара в свой инструмент на Балканите"}
{"url": "https://www.faktor.bg/bg/articles/moshtna-eksploziya-v-yuzhna-shvetsiya", "text": "Мощна експлозия в южния шведски град Линшьопинг нанесе днес щети на сгради и рани 19 души, съобщи местната полиция, цитирана от Ройтерс. Причината за експлозията не е ясна, но органите на реда са изпратили сапьори на място в центъра на града. Прозорци на близките сгради са се счупили от мощния взрив, причините за който не са известни. Районът е отцепен в радиус от няколко пресечки. Местни медии съобщиха, че експлозията е унищожила балкон на 5-етажна жилищна сграда и е нанесла щети на други постройки. Няма опасност за живота на пострадалите.", "date": "2019.06.07", "title": "Мощна експлозия в Южна Швеция"}
{"url": "https://www.faktor.bg/bg/articles/novini/svyat/le-monde-shveytsartsite-sa-ustanovili-poredniya-ruski-agent-pod-diplomatichesko-prikritie", "text": "Спецслужбите на Швейцария са установили, че в кибератаката срещу Световната антидопингова агенция (WADA) през 2016 година е участвал руски агент, съобщава френският Le Monde позовавайки се на свои източници. По информация на медиите става дума за руския граждадин Сергей Желтиков, който в момента на атаката е работил в руското консулство в Марсилия на длъжността вицеконсул. Френското разузнаване е следило Желтиков и е предоставило информацията на швейцарците.  Вестникът пише, че руснакът е обвинен от швейцарски съд в това, че е част от група на ГРУ, както и, че е поддържал връзка с арестуваните през април 2018 година руски агенти Евгений Серебряков и Алексей Моренц, които са действали под дипломатическо прикритие. Спецслужбите са установили, че те са членове на подразделение 26165 на ГРУ, което източникът на Le Monde определя като \"плацдарм на военния кибершпионаж\". Задачата на Желтиков е била да осигурява тяхната безопасност по време на атаката срещу Антидопинговата агенция.  През 2018 година Желтиков организира пътуването на още двама агенти за друга операция против федерална лаборатория в Шпиц.", "date": "2019.06.07", "title": "Le Monde: Швейцарците са установили поредния руски агент под дипломатическо прикритие"}
{"url": "https://www.faktor.bg/bg/articles/novini/balgariya/t-ermenkov-bsp-nastoyava-za-darzhavna-garantsiya-za-stroezha-na-aets-belene", "text": "\"Аз не си представям българската електроенергетика без Белене. Винаги сме настоявали за това да има държавна гаранция\", заяви пред бТВ депутатът от БСП Таско Ерменков, който от години лобира за строителството на Белене и от от руска компания. По думите му АЕЦ \"Белене\" е инвестиция, която трябва да помогне за икономическото бъдеще на България. \"Площадката на Белене е проектирана да издържа на земетресение от 9-та степен. Аз съм сигурна, че тя е изградена така, че да не бъде компрометирана. Самите реактори са направени така, че да издържат падане на самолет \"Боинг\". Освен това при евентуално наводнение, мястото на централата, ще бъде най-сухото в района. Агенция за ядрено регулиране е дала становище за всичко това\", заяви той в отговор на мнението на  експерта по ядрена енергетика проф. Георги Касчиев в ефира на БТВ, който предупреди, че осъществяването на проекта АЕЦ \"Белене\" ще донесе само негативи на страната ни. \"Чернобил\" е в главата на професора от 2002 година, когато беше уволнен заради фалшива информация за завишение на радиационния фонд\", обвини Ерменков проф. Касчиев, който твърди, че \"Белене\" е в силно земетръсна зона и това се доказва от различни експертни доклади. \"Ние говорим за цена, която ще плащаме след 10 години и при друга. Държавната гаранция дава възможност за по-ниски цени след това\", каза той по повод изчислението, че токът от новата централа би струвал два пъти повече. Според него, трябва да \"побързаме, защото вече изоставаме от съседните страни\".", "date": "2019.06.07", "title": "Т. Ерменков: БСП настоява за държавна гаранция за строежа на АЕЦ \"Белене\""}
{"url": "https://www.faktor.bg/bg/articles/nov-korab-za-vms-shte-bade-dostaven-do-2023-g", "text": "Първият кораб за военноморските сили ще бъде доставен до 2023 година, а вторият до края на 2024 г., съобщи по време на парламентарния контрол вицепремиерът и военен министър Красимир Каракачанов, като припомни, че общата стойност е 820 милиона лева без ДДС. В същото време Каракачанов изрази притесненията си от евентуално забавяне за модернизацията на военноморските сили, ако се наложи да се плати цялата сума за бойните самолети: „Казвам, имам притеснения. Няма такава индикация към момента. Разбира се, аз не бих искал това да се случва, тъй като това няма как модернизацията на един от видовете въоръжени сили да бъде за сметка на останалите. Това не е справедливо, не е нормално, и ще създаде само недобри усещания в личния състав на въоръжените сили“. Забавяне на проекта за военноморския флот може да има и само ако до 12 юни, докато се подготвя докладът, се докаже, че ценовите и технически параметри, които се разглеждат, имат пропуски. В този вариант Министерството на отбраната ще даде възможност на фирмите за корекция, обясни Красимир Каракачанов. „При такъв вариант ние ще направим всичко възможно, а именно ще дадем възможност на трите фирми участнички да си подобрят офертите, ако има такъв вариант. Ако не може – при първо разглеждане да се прецени, ако има надхвърляне на сумата… ще даде възможност да си коригират офертите до рамките, които е гласувало Народното събрание с идеята да стигнем до подписване на договор. Амбицията ни е до края на годината да имаме договор за ВМС“, каза министърът.", "date": "2019.06.07", "title": "Нов кораб за ВМС ще бъде доставен до 2023 г."}
{"url": "https://www.faktor.bg/bg/articles/radev-kam-balgarite-v-sankt-peterburg-imame-obsht-dalg-da-pazim-ezika-kulturata-i-traditsiite-si", "text": "\"Всички ние имаме общ дълг и отговорност да пазим езика, културата и традициите си, независимо колко далеч от родината се намираме. Много е важно децата да не прекъсват връзката с България, защото ако следващото поколение не познава езика, културата, традициите и обичаите, ние ще загубим тези млади хора като българи\", заяви президентът Румен Радев на среща с представители на българската общност в Санкт Петербург. Държавният глава открои дълбоките културни и исторически връзки между България и Русия и цитира думите на видния гражданин на Санкт Петербург академик Дмитрий Лихачов, който определя България като „държава на духа“. Румен Радев припомни, че от България Русия е получила своята писменост, а от нашите земи в Русия е дошла християнската вяра и старобългарският църковнославянски език. Хилядолетие по-късно - през 1878г., България получава от Русия свободата си, за която своя живот са дали хиляди руски войници. „Това са толкова здрави и дълбоки духовни връзки, които никоя политическа конюнктура не може да промени. Затова отношения ни са важни и наш дълг е да ги развием във всички измерения“, подчерта президентът. Румен Радев отбеляза и че през 2019 г. предстои да отбележим 140 години от установяване на дипломатически отношения между двете държави и призова за общи усилия тези връзки да стават все по-пълноценни, както в икономиката, така и в областта на културата. „Инвестициите от Русия са много важни за нашата икономика и инвеститорът трябва да бъде убеден, че влага на сигурно място. Вие сте хората, които давате примера за България в Русия и ви благодаря, че представяте достойно страната ни със своите постижения във всяка сфера, в която се занимавате“, заяви още държавният глава в приветствието си към представителите на българската общност в Санкт Петербург, срещата с които се състоя в първия ден от посещението му в руския град.", "date": "2019.06.07", "title": "Радев към българите в Санкт Петербург: Имаме общ дълг - да пазим езика, културата и традициите си"}
{"url": "https://www.faktor.bg/bg/articles/antoniy-galabov-1-7", "text": "Неяснотите в закона са резултат на политическа воля, т.е. имало е воля законът да бъде неясен. Това  заяви пред БНР политологът доц. Антоний Гълъбов. Първият важен въпрос, на който не можем да постигнем съгласие като отговор, е – за какво са им на партиите пари, т.е. кои са разрешените дейности, не толкова кой е таванът. Сметната палата няма отчетлив и ясен списък от дейности, които да са позволени за една партия, за да може да прецени във финансовите отчети на политическите партии доколко те наистина изразходват обществените пари за това, за което ги получават, коментира политологът. Онова, което не е ясно в закона, и онова, което не се прилага като норма, не е въпрос на случайност – там има ясно изразен интерес, смята Гълъбов. Той припомни, че преди е имало истинска „партийна икономика с цел генериране на средства за избори, включително купуване на гласове“. Българският обществен интерес е в това българската демокрация да функционира нормално, т.е. да има партийни организации, които могат да си позволят да издържат персонала си, да плащат наемите си, да имат контакт с избирателите си, но не и да дават дарения. В тази кампания за европейските избори отново имахме партии, които раздаваха дарения, което означава, че те практически не разбират за какво получават обществените си субсидии, коментира още Антоний Гълъбов.", "date": "2019.06.07", "title": "Антоний Гълъбов за партийните субсидии: Имало е воля Законът за политическите партии да бъде неясен"}
{"url": "https://www.faktor.bg/bg/articles/petar-cholakov", "text": "Намаляването на партийната субсидия на 1 лев няма да реши никакви проблеми в партийната система, а ще отвори по-широко кутията на Пандора. И в момента има финансиране на политическите партии под масата. Намаляването на субсидията няма да спре тези незаконни процеси, а ще даде стимул на партиите да търсят още повече други сиви източници на финансови ресурси. Това коментира пред БНР политологът Петър Чолаков.  Като аргумент на тезата си той посочи обществените поръчки като пример за такова финансиране, при което фирмата се отблагодарява на партията, която ѝ е дала възможност да спечели поръчката.  Преди местните избори сме свидетели как политическите партии се надпреварват кой първи да пусне дивия популизъм от клетките, заяви Чолаков. Според него всички тези предложения - и за намаляване на субсидията, и за намаляване на ДДС, са в този контекст. Политологът обаче изрази съмнение, дали ще има сериозни последици от това, което сега обещават политиците. Петър Чолаков изрази мнение, че ДПС губи избиратели - тези, които живеят в държави в Европа, които са добре уредили живота си там и за тях присъствието на Делян Пеевски в листата ги отказва от подкрепа за тази партия. Според политолога обещанията, които чухме от Пеевски в българския парламент за безплатни детски градини и за намаляване на ДДС на храни, е заради електората в ромските махали, където ДПС е навлязло сериозно на изминалите избори.", "date": "2019.06.07", "title": "Петър Чолаков: Намаляването на партийната субсидия ще отвори още по-широко кутията на Пандора"}
{"url": "https://www.faktor.bg/bg/articles/novini/balgariya/v-simeonov-koalitsiya-op-e-ot-tri-partii-znachi-bez-ataka-ne-bi-tryabvalo-da-mozhe", "text": "\"В \"Обединени патриоти\" сме се събрали да вършим работа и личните отношения трябва да остават на заден план. Коалицията се състои от три партии. Значи без \"Атака\" не би трябвало да може\", каза пред журналисти в парламента лидерът на НФСБ Валери Симеонов. \"На мен тази обстановка на обвинения, на упреци, на противопоставяне не ми е приятна. И бих препоръчал на колегите да намерят нормален начин да водят своите взаимоотношения\", добави той. По думите му, трите партии не са се събрали да се обичат, а да изпълняват програмата, под която са се подписали.  \"Всеки представлява партия и стотици хиляди избиратели, пред които е отговорен. И би трябвало личните отношения да остават на заден план, а не както в последно време всички се фокусират в личните отношения на моите партньори, които естествено, че не са образец за подражание\", заяви Симеонов.", "date": "2019.06.07", "title": "В. Симеонов: Коалиция ОП е от три партии, значи без \"Атака\" не би трябвало да може"}
{"url": "https://www.faktor.bg/bg/articles/ivo-hristov-atakuva-kabineta", "text": "\"Предложението на Бойко Борисов партийните субсидии да бъдат сведени до лев за глас цели да засенчи унищожителния доклад на ЕК относно неговото управление, огласен вчера\". Това написа са страницата си във Фейсбук евродепутатът Иво Христов. \"Ако предложението бъде прието, то партиите, лишени от бюджетно финансиране, ще останат на произвола на бизнеса, а той зависи от Борисов и едва ли ще се реши да прави дарения на опозиционните формации. Затова пък ГЕРБ не зависи от тези пари, а реално финансира кампаниите си от милиардния бюджетен излишък, който Борисов раздава от свое име. Ако ли предложението не мине, противниците ще бъдат клеймени като сребролюбиви партократи, а за Борисов остава популистката слава на борец с партокрацията. Ходът е прозрачен. Партийните субсидии трябва да бъдат ограничени, но не и символични. А бюджетният излишък трябва да се разпределя от парламента, а не за политическата и икономическата облага на правителството и обръча му от фирми\", написа още Христов в социалната мрежа.", "date": "2019.06.07", "title": "Иво Христов атакува кабинета: Законът за 1 лев партийни субсидии цели да засенчи унищожителния доклад на ЕК за сегашното управление"}
{"url": "https://www.faktor.bg/bg/articles/novini/balgariya/lapaneto-na-partiyni-subsidii-ubi-zakanite-na-korneliya-che-shte-smenya-sistemata", "text": "БСП се хвърли в люта битка за главата на финансовия министър Владислав Горанов, който бил виновен, че партиите получавали субсидии по 13,20 лв. за действителен глас, а не 11 лв., както е редно. Останалите парламентарни групи  замълчаха,  посипаха си главите с пепел и наведаха гузно очи. Очевидно е – всички са знаели, че в партийните им каси влизат повече средства, отколкото трябва. Въпреки това, през годините са си траели и явно са приемали като изборен бонус неочаквания подарък.  В бюджета на „Позитано“ 20 по същия начин са капели с по 2,20 лв. повече на глас, но другарите, които днес са стожери на честността и справедливостта, не са се обадили и още при първото нарушение не са потърсили сметка на финансовото министерство. БСП са живели с мъдростта на Мечо Пух – „колкото повече, толкова повече“. Ако от „Шоуто на Слави“ не бяха извадили данни за нарушението, Крум Зарков нямаше да чете морал и да обвинява Владислав Горанов, че не си е свършил работата.   в червените редици са безгранични. Младият депутат дори не се усеща, че и той е лапал от надписаните субсидии. Лидерката на Крум Зарков Корнелия Нинова пък се заяде, че като карал джипа, за да проверява участъци от магистралите, Бойко Борисов харчел държавно гориво. Народът отдавна е свикнал с подобни кръчмарски изпълнения, които в началото бяха смешни, вече са отблъскващи. От вътрешната опозиция в БСП са вдигнали ръце и избягват панически всяко събитие, на което може да се засекат с Корнелия Нинова и хората ѝ, за да не се излагат и да стават част от цирковете на по-младите си съпартийци.    Ченгеджийските манипулации и опитите да се заблуждава с фалшиви новини е в кръвта на голяма част от членовете на БСП, които толкова са се оплели в собствените си сценарии и лъжи, че понякога се объркват кога наистина е ден и кога е нощ. Знаейки, че харчиш пари, които не са твои и си мълчиш, а след това обвиняваш другите, е поредният до болка познат подъл номер от безкрайния набор на „столетницата“. Бившият финансов министър в кабинета на Ренета Инджова Христина Вучева спокойно, без излишни страсти обясни, че не става въпрос за грешка на Владислав Горанов, а за административна инертност. Това едва ли ще трогне особено социалистите, които през цялата години наред си повтарят стиха на Христо Радевски за партията: „аз знам, аз вярвам, че си права, когато съгрешиш дори!“.  В отговор на всичко изречено и изписано около субсидиите, премиерът Бойко Борисов заяви, че ще предложи на парламента партиите да взимат по 1 лев на действителен глас. Парламентарната комисия по бюджет и финанси прие предложението с 10 гласа „за”. Борците за честност и справедливост от  и не присъстваха на заседанието на комисията. Единствено Корнелия Нинова се опита да обвини Бойко Борисов от парламентарната трибуна, че си прави кризисен пиар, за да прикрие грешката при изплащането на субсидиите. Няколко часа по-късно обаче лицемерието на червените лъсна – уж щяха да сменят системата, уж щяха да подкрепят предложения, които са в социална полза на народа, но се изпокриха по кьошетта в парламента. Колеги и съпартийци на Корнелия Нинова се шегуват, че дори Борисов да направи пенсиите 2 000 лв., а заплатите – 5 000, пак другарката от Крушовица ще намери кусур заради безкрайната злоба и лична неудволетвореност, която е насъбрала срещу всички – „сини“, „червени“, патриоти и т.н. Социалистката от Крушовица не чертае светла политическа съдба. В недалечно бъдеще обаче вероятно ще се окаже сама. Ще ѝ останат само част от групичката млади вълчета, с които се е обградила, ще ходи по селата да я черпят с питки и баници, ще се включва в глупави инициативи и ще гостува на Ламбо да ѝ разказва за събития от 1975 г.", "date": "2019.06.07", "title": "Лапането на партийни субсидии уби заканите на Корнелия, че ще сменя системата"}
{"url": "https://www.faktor.bg/bg/articles/vladislav-goranov-ne-mi-e-izvestno-da-sam-spisak-na-prokuraturata", "text": "Не ми е известно моето име да е списък на прокуратурата, в който има имена на държавни служители, нарушили закона за партийните субсидии. Това заяви пред журналисти министърът на финансите Владислав Горанов след форума на КНСБ. Финансовият министър обясни, че причината за отпусканите повече пари като държавна субсидия за партиите е заради различно тълкуване на закона.", "date": "2019.06.07", "title": "Владислав Горанов: Не ми е известно да съм  в списък на прокуратурата"}
{"url": "https://www.faktor.bg/bg/articles/solomon-pasi-1-2", "text": "Това, което американската страна направи по въпроса със закупуването на военни изтребители, бе да предложи таван, до който можем да си позволим да купуваме. Тъй като в момента пазаруваме за първи път от САЩ подобни самолети, затова сме и такива първопроходци. След някоя и друга година обаче, когато имаме повече опит, ще купуваме при много по-изгодни условия. Това сподели в ефира БНТ бившият външен министър Соломон Паси. Повод за коментара му е офертата на американския Конгрес по сделката с новите изтребители Ф-16 за Българските военновъздушни сили. По думите му сравнението със Словакия е интересно, но ние не знаем първо какъв е пакетът, който са поръчали. Освен това, за разлика от нас, това далеч не е първата покупка, която правят от САЩ и поради това Словакия получава бонуси като лоялен клиент. Макар да сме продали огромно количество оръжие на САЩ през последните 15 години, ние не сме купували нищо военно досега от тях', разкри още бившият външен министър. Според Паси би било хубаво след Ф-16 България да се ориентира към закупуването и на по-модерни изтребители в лицето на Ф-35. Има една голяма разлика между двата самолета и тя е, че Ф-35 е стелт, т.е. оръжията му са невидими за радарите. От своя страна Ф-16 е един от най-сигурните за живота на летеца самолети, тъй като това е тяхната философия, каза Паси. Много неща могат да се кажат в сравненията с ''Грипен''. Но от ''Грипен'' са произведени около 250 самолета, докато от Ф-16 са произведени между 4000 и 5000 бройки. Освен това ''Грипен'' никога досега не са били изпитани в бойни действия за разлика от американския изтребител. Казано с други думи, не сме достатъчно богати, за да купуваме толкова евтино, коментира бившият ни първи дипломат и припомни, че Втората световна война е дошла заради популизма на Хитлер, а популизмът сега отново се завръща. Заради това е нужно образование, трябва да се говори за последствията, когато станеш жертва на популизма, защото има смяна на поколенията, които помнеха войната с тези, които не помнят войната'', разясни Соломон Паси. Бившият външен министър коментира и политиката на Владимир Путин в контекста на срещата му с българския президент Румен Радев. Владимир Путин има ясно поставени цели пред себе си. Той е един от хората, които дават мило и драго да разбият ЕС, той работи именно в тази насока, подчерта Паси. Що се отнася до това, дали България скоро ще влезе Еврозоната, той бе лаконичен: В интерес на истината от Николай Василев разбрах, че не сме кандидатствали за ''чакалнята'' на Еврозоната. Ако наистина не сме кандидатствали, няма как да обсъждаме дали ще ни приемат или няма да ни приемат. В крайна сметка няма да уцелиш шестица от тотото, ако те пуснеш фиш, допълни Паси. В заключение бившият ни външен министър сподели, че България трябва да направи няколко големи неща за бъдещето си - да кандидатства за Еврозоната, за Организацията за икономическо сътрудничество и развитие, за Европейската космическа агенция, както и да се стреми към членство в Г-20, дори това да стане реалност и след 20 години.", "date": "2019.06.07", "title": "Паси: Стратегически цели за България трябва да са влизане в Еврозоната и ОИСР, членство в Г-20"}
{"url": "https://www.faktor.bg/bg/articles/volen-siderov-se-skri-ot-vaprosite-na-nova-tv", "text": "Днес лидерът на \"Атака\" Волен Сидеров трябваше да кръстоса шпага в ефира на Нова ТВ със своя коалицоенен партньор Красимир Каракачанов, председател на ВМРО. По сценарий той трябваше да отговаря на въпроси на  водещите след интервюто, което даде военният министър пред медията.  Но партийният лидер не се появи в студиото.  Волен Сидеров  в продължение на месец критикува по различен повод войводите. А след изборите за Европарламент ги обвини в манипулации на вота, като с купени гласове на ромите са успели да пратят в ЕП двама депутата - Ангел Джамбазки и актьорът Андрей Слабаков.  По думите на лидера на ВМРО подобен тип говорене най-вероятно се дължи на лошото представяне на \"Атака\" на европейските избори. А заради неоснователните нападки на  Сидеров  към ВМРО Каракачанов не вижда вариант да си говорят повече като коалиционни партньори. И ако не иска Сидеров повече да остане в коалицията, никой няма да го спре да я напусне.", "date": "2019.06.07", "title": "Волен Сидеров се скри от въпросите на Нова ТВ"}
{"url": "https://www.faktor.bg/bg/articles/novini/balgariya/m-manov-za-namalyavaneto-na-partiynata-subsidiya-bsp-govoryat-che-shte-smenyat-sistemata-no-sega-udariha-nazad", "text": "\"По време на цялата кампания представителите на БСП непрекъснато говореха, че ще сменят системата, но сега удариха назад\", коментира пред бТВ реакцията на предложението за намаляване на партийната субсидия на 1 лев депутатът от ГЕРБ Маноил Манов. Като популизъм той определи и думите на президента Радев, че правителството трябвало да започне преговори с Русия за газа, при положение, че тези преговори се водят. \"Странно е, че някои хора не знаят, че правителството определя външната политика на страната\", коментира той .  \"Популизъм е и да искаш да сменяш системата, а после да изчезваш от парламента и да не гласуваш\", обърна се Манев към Александър Симов от БСП.  \"Симов е най-неподходящият човек, който да защитава тази теза около субсидията, освен депутатската заплата, той получава и заплата от  субсидията на БСП за предаването, което води в телевизията им. Шизофренията на БСП е в най-висока степен, досега БСП говориха за смяна на системата, а сега г-н Симов, първи взривател и разрушител, идва тук да защитава системата. Системата се защитава от БСП\", коментира той и упрекна опонента си, че се \"противопоставят на желанието на целия народ за намаляване на субсидията\". \"Никаква система няма да защитавам. Става въпрос, че получихте звучен шамар от Брюксел и боли\", отговори Симов, който те даде ясен отговор на въпроса дали подкрепя предложението и какво мисли за него. \"Веднага след референдума внесохме предложение за субсидия от един лев, но не бяхме подкрепени. Въпросът сега е кой се заиграва с популизма\", обърна се Манев към Симов. Симов добави, че БСП ще вземат решение в събота и обвини ГЕРБ в \"театрален опит да се хвърли политическа пиратка\".", "date": "2019.06.07", "title": "М. Манов за намаляването на партийната субсидия:  БСП говорят, че ще сменят системата, но сега удариха назад"}
{"url": "https://www.faktor.bg/bg/articles/desislava-taneva", "text": "Глобите по издадени актове на къщи за гости няма да се платят от данъкоплатците. Ще положим всички усилия да се платят от тези, които са нарушили правилата. Това увери земеделския министър Десислава Танево в студиото на Нова ТВ и уточни, че в момента прокуратурата проверява всички къщи за гости. По думите на земеделския министър вече има платени глоби по издадени актове и държавата си е събрала тези глоби. Другите са в процедура – или съдебна, или по събиране на тези глоби”, обясни министърът. „И в предния мандат, когато бях министър, имаше индикации за възможни злоупотреби. Проверките при ДФ „Земеделие” са 18% при изискване по европейския регламент от 1 до 5% . Очевидно за нас и това е бил малък процент”, коментира Танева. По думите й от 130 проверки са наложени 80 акта. По 65 от тях в момента са в процедура на вземане. Министър Танева разкри и нещо интересни - отново като министър е заварила 14 договора, които са предоставени за одобрение на ДФ\"Земеделие\" за допълнителни дейности към къщите за гости - за допълнителни туристически атракции. Това е допустимо по програмата за развитие на селските райони. Въпросът тук е дали тези предоставени за одобрение допълнителни пари ще бъдат използвани по предназначение. Собственици на такива имоти са поискали пари за басейни, джакузита и ресторанти, обясни Десислава Танева и добави: Ние ще поканим всички тези собственици на къщи за гости и медиите, за да види обществото дали те наистина функционират по предназначение.", "date": "2019.06.07", "title": "Десислава Танева: Ще направим усилия глобите за къщи за гости да платят нарушителите, а не данъкоплатците"}
{"url": "https://www.faktor.bg/bg/articles/desislava-atanasova-neobyasnimo-e-mlad-sotsialist-da-si-predstavya-politikata-kato-tsirk-v-koyto-nyakoy-kasa-biletcheta", "text": "От вчера чувам една и съща опорна точка - ГЕРБ търси кризисен пиар. Ние нямаме нужда от подобно нещо, защото ГЕРБ е първа политическа сила и е последователна в своята политика. Това заяви в студиото на Нова ТВ депутатът от ГЕРБ Десислава Атанасова.  Още от 2016 година аз и колегите ми от ГЕРБ след проведения референдум дали да се намалят партийните субсидии, подкрепихме предложението. Затова да се обвинява ГЕРБ в популизъм е абсолютно несериозно, посочи още тя. Депутатът от БСП Явор Божански се опита да направи своя прочит на предложението държавната субсидия за партиите да стане 1 лв. за глас. Според него това е ход, с който се отклонява вниманието както от реалните резулати от евровота, така и от факта, че ЕК отново ни показа червен  за сегашното управление, а Холандия в прав текст ни каза, че не ни иска в Шенген. Божански оприличи днешния парламент с цирк, в който всеки от играчите си има роля и това продължава вече от години.  Атанасова не остана длъжна на социалиста и контрира: Не знам какъв аналитичен център има в БСП и кой има дава тези опорни точки. Но за мен е необяснимо млад човек да си представя политиката като цирк, в който някой къса билетите. Просто това е демокрацията - всеки може да участва в избори, да дава идеи, да мисли различно. Що се отнася до отклоняването на вниманието - класически пример за отклоняването на вниманието от оставката на Корнелия Нинова като лидер на БСП са празните приказки, които чухме от г-н Божански.", "date": "2019.06.07", "title": "Десислава Атанасова: Необяснимо е млад социалист да си представя политиката като цирк, където някой къса билетчета"}
{"url": "https://www.faktor.bg/bg/articles/novini/balgariya/do-kraya-na-septemvri-spirat-kamionite-v-petak-i-nedelya", "text": "т днес до края на септември влиза в сила постоянна мярка за ограничаване на тежкотоварните превозни средства над 12 тона по главните пътища всеки петък и неделя. За различните трасета часовият диапазон е различен във всеки от дните, но обхваща предимно следобедните часове, когато трафикът от леки коли е най-натоварен.  От вчера пък започна ремонт на фугите на началните 3 киломента след София на магистрала \"Хемус'.", "date": "2019.06.07", "title": "До края на септември спират камионите в петък и неделя"}
{"url": "https://www.faktor.bg/bg/articles/novini/svyat/v-tsentralna-sarbiya-obyaviha-bedstveno-polozhenie-zaradi-dazhdovete", "text": "Сръбското правителство обяви бедствено положение в централната част на страната.  Наводненията взеха една жертва, а заради обилните валежи и прелелите реки са нанесени сериозни материални щети в редица общини.  В централните райони на Сърбия под вода са най-малко 600 сгради, унищожени са 16 моста, блокирано е движението на 20 места, унищожени са посеви.  Тежка е ситуацията и в съседна Босна и Херцеговина.", "date": "2019.06.07", "title": "В Централна Сърбия обявиха бедствено положение заради дъждовете"}
{"url": "https://www.faktor.bg/bg/articles/novini/balgariya/karakachanov-ne-iskam-siderov-v-op-nyama-otnovo-da-stavam-zveroukrotitel", "text": "Ако някой смята да напусне коалицията ОП, нека да го направи. Няма да ставам звероукротител отново. Няма да го каня да остане в коалицията. Аз не мога да отговарям за хора, които не знаят какво искат. Компромиси няма да правя. Тонът, който той държа по време на цялата кампания - има нещо, което се скъса. Няма смисъл да си говоря със Сидеров. Като не му харесва коалицията - няма никой да го спре да си отиде. Аз не го искам в коалицията. Това че съм министър на отбраната, не ми дава правото да се държа като фатмак. Но както се казва в една поговорка - насила хубост не става. Така коментира пред Нова ТВ продължителните критики и нападки на лидера на \"Атака\" Волен Сидеров към ВМРО, изтъквайки и факта, че с купен вот са спечелили две места в Европейския парламент. Той намекна, че някои от колегите му не можели да преживеят прекалено ниските резултати на евроизборите. Освен това с подобно говорене като на Сидеров на практика се скриват истинските купени гласове. Каракачанов посъветва да бъдат направени проверки в Монтана и в ромските махали в Ямбол, родния град на Сидеров, където \"Атака\" е първа политическа сила. Военният министър счита, че разприте в ОП няма да повлияят на голямата коалиция.  Резултатите на евровота показват, че хората не искат предсрочни избори. БСП катастрофално загубиха изборите. Но много искам да направим преглед на програмата за управление - какво е свършено и какво не е свършено, посочи Каракачанов и посочи като един от нерешените проблеми циганската престъпност, заради която е внесъл цяла концепция.  Красимир Каракачанов опроверга и твърденията на Сидеров, че със сделката за Ф-16, което вся още е на етап преговори, военният министър е продал българския национален интерес.  Да предложим, че съм предал националния интерес заради ф-16. Как тогава могат от това да трупам дивиденти. Освен това Конгресът ни даде таван от 1.673 млрд. долара, но това е максимума. Ние гоним варианта да платим за изтребителите около 2 млрд. лева. На пример ние може да си спестим езиковата подготовка на пилотите. Аз считам, че е реалистично да имаме окончателна оферта през лятото. Тогава ще кажа официално пред обществото дали офертата е приемлива или не за България, подчерта Каракачанов.", "date": "2019.06.07", "title": "Каракачанов: Не искам Сидеров в ОП, няма отново да ставам звероукротител"}
{"url": "https://www.faktor.bg/bg/articles/novini/balgariya/nfsb-shte-podkrepi-predlozhenieto-za-namalyavane-na-partiynata-subsidiya-na-1-lev", "text": "\"От една крайност, каквато е прекалено високата субсидия и едни партии си държат парите във влогове в банки и получават лихва от тях, до друга - ситуация, в която става проблематична издръжката на една партия, особено ако е малка и извънпарламентарна. Действително има опасност партиите да се обърнат не само към олигарси, а към участници в обществено-политическия живот, които да подпомогнат финансово нейната дейност, което няма как да стане безвъзмездно\". Това каза пред БНР депутатът от \"Обединени патриоти\" - НФСБ и зам.-председател на правната комисия в парламента Христиан Митев. \"Трябва да се обърнем към модели, които са известни и в Европа, и в САЩ - да се разшири възможността за финансиране на политическите партии\", заяви Митев и уточни, че по сега действащия закон партиите могат да се финансират единствено от физически лица, като те могат да даряват суми до 10 хиляди лева годишно. Христиан Митев заяви, че НФСБ ще подкрепи предложението за намаляване на субсидията на 1 лев, но и ще иска да бъдат въведени гаранции за финансирането на партиите. Митев коментира, че в парламентарната група на \"Обединените патриоти\" още не са обсъждали каква ще е общата им позиция по предложението за намаляване на субсидията на 1 лев.", "date": "2019.06.07", "title": "НФСБ ще подкрепи предложението за намаляване на партийната субсидия на 1 лев"}
{"url": "https://www.faktor.bg/bg/articles/novini/svyat/senatori-iskat-razsledvane-za-vrazkite-na-tramp-s-deutsche-bank", "text": "Сенатори демократи поискаха разследване на връзките на президента Доналд Тръмп и зетя му Джаред Къшнър с Deutsche Bank, съобщи \"Ройтерс\". Във връзка с това групата сенатори, оглавявана от Шеръд Браун, е написала обръщение до Федералния резерв. От Федералния резерв посочиха, че са получили документа и ще отговорят на сенаторите, но не бяха дадени конкретни коментари по темата. Засега Тръмп и екипът му не са коментирали искането. През май в. \"New York Times\" съобщи, че фирми на Тръмп в продължение на много години са се възползвали от руски инвестиции. Според конгресмени, по такъв начин Русия и други страни може да упражнявали влияние върху него. Смята се, че това влияние може да е осъществявано именно чрез банката. Стана известно, че Тръмп има най-малко 130 милиона долара задължения към Deutsche Bank. Прокуратурата на Ню Йорк поиска от Deutsche Bank документи за кредитите, давани на компании на Тръмп. Банката вече започна предаването на документите, а междувременно адвокатите на президента подадоха иск срещу нея за \"нахлуване в личната сфера и бизнеса му с цел нанасяне на политическа щета\".", "date": "2019.06.07", "title": "Сенатори искат разследване за връзките на Тръмп с Deutsche Bank"}
{"url": "https://www.faktor.bg/bg/articles/novini/balgariya/nivoto-na-dunav-pri-vidin-premina-750-sm-obyavena-parva-stepen-na-opasnost-ot-prelivane", "text": "Продължава наблюдението на дигите на река Дунав. Във Видин е обявена първа степен на опасност от преливане, в Лом - втора. Нивото на Дунав в началото на българския участък в четвъртък надхвърли 760 сантиметра. Водата се вдигна с половин метър само за ден. До критичното ниво остава малко повече от метър. Засега няма залети къщи или застрашени хора. Прогнозата обаче е реката да продължи да се покачва, отбелязва Нова телевизия. Осигурени са 50 тона пясък за изграждане на диги.  Въведено е 24-часово наблюдение на дигите по реката. Следят се и притоците.", "date": "2019.06.07", "title": "Нивото на Дунав при Видин премина 750 см, обявена първа степен на опасност от преливане"}
{"url": "https://www.faktor.bg/bg/articles/tereza-mey-ofitsialno-podava-otstavka-kato-lider-na-konservatorite", "text": "Британският премиер Тереза Мей днес официално подава оставка като председател на британската Консервативна партия. Това поставя началото на надпревара за неин приемник. Тази надпревара ще доведе на власт и нов премиер, предаде БТА. Мей обяви намерението си да подаде оставка на 24 май в емоционално изказване, след като британските депутати на три пъти отхвърлиха нейното споразумение за Brexit, договорено с ЕС. След днешното обявяване на оставката започва процес по избор на приемник на лидерския пост на Консервативната партия. На 10 юни ще се приемат кандидатури за поста. На 13 юни консервативните законодатели ще проведат няколко кръга гласувания, за да намалят броя на кандидатите, като всеки път ще се гласува тайно. Всеки кандидат с 16 гласа или по-малко в първия кръг отпада от състезанието. Ако всички кандидати имат повече от 16 гласа, отпада този с най-малко гласове. Във втори кръг на гласуване отпада всеки кандидат с 32 гласа или по-малко. Ако всички кандидати имат повече от 32 гласа, отпада този с най-малко гласове. По-нататъшните гласувания са насрочени за 18, 19 и 20 юни и ще продължат, докато останат двама кандидати. За окончателните двама кандидати гласуват всички членове на Консервативната партия, като победителят се обявява за нов лидер. При предишни състезания за лидерския пост това гласуване се извършваше по пощата. Партията каза, че иска да завърши този етап в седмицата, която започва на 22 юли. Докато тече процедурата, Мей ще изпълнява функциите на премиер.", "date": "2019.06.07", "title": "Тереза Мей официално подава отставка като лидер на консерваторите, търси се нов премиер"}
{"url": "https://www.faktor.bg/bg/articles/novini/balgariya/do-obyad-slantse-sledobed-oblatsi-i-dazhd", "text": "Сутринта ще бъде предимно слънчево. Около и следобед ще се развива купеста и купесто-дъждовна облачност и на много места ще превали, в отделни райони - и ще прегърми. След пладне в Дунавската равнина ще духа до умерен западен вятър. Максималните температури ще са между 25 и 30 градуса.  По Черноморието ще е предимно слънчево, след обяд ще има временни увеличения на облачността и на много места ще превали краткотрайно. Максималните температури ще са между 25 и 28 градуса. Вълнението на морето ще е 1-2 бала. Температурата на морската вода е 18-21 градуса, съобщават от НИМХ, цитирани от БТА.", "date": "2019.06.07", "title": "До обяд слънце, следобед - облаци и дъжд"}
{"url": "https://www.faktor.bg/bg/articles/novini/balgariya/kevr-obsazhda-novite-tseni-na-toka-i-parnoto", "text": "В Комисията за енергийно и водно регулиране ще се проведе обществено обсъждане на новите, по-високи цени на тока и парното от 1 юли. Регулаторът предлага увеличение, съобразено с годишната инфлация - 3,5% за електроенергията, и 4,5% средно за страната на топлоенергията. От топлофикационните и електроразпределителните дружества вече изказаха несъгласие с недостатъчното, според тях, поскъпване. Недоволство от поскъпването обаче вече изразиха и хората.   Големите фирми-консуматори на ток вчера също изразиха публично недоволство от планираното от 1 юли поскъпване на тока за бита с 3,5%, приемат го за твърде малко. От федерацията на индустриалните енергийни консуматори твърдят, че предприятията ще понесат нов удар, защото тока, който могат да купуват само от енергйната борса, ще остане скъп, отбелязва БНР.", "date": "2019.06.07", "title": "КЕВР обсъжда новите цени на тока и парното"}
