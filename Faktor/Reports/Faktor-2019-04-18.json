{"url": "https://www.faktor.bg/bg/articles/ria-novosti-manipulira-orban-e-predlozhil-na-varshava-da-si-podelyat-ukrayna", "text": "Министър-председателят на Унгария Виктор Орбан е предложил на Варшава да си „поделят Украйна“. Това твърди полският депутат Славомир Нитрас, предава РИА Новости. „По време на украинската криза Орбан ни убеждаваше да превземем страната и да си я поделим“, цитират думите на Нитрас полски медии, на които се позовава руската агенция. Но те не са споменати. Полският депутат определи унгарския премиер като „много опасен и умен човек“, който се стреми към преразглеждане на европейските граници. Нитрас обаче не поясни кога и къде Орбан е отправил съответното предложение, цитира \"Фокус\".  Напрежението между Киев и Будапеща възникна около приемането в Украйна на нов образователен закон, който съществено ограничи възможностите за обучение на езиците на националните малцинства в страната. Това се случи през 2017 г., припомня агецията.  През октомври 2018 г. Киев обяви унгарския консул за персона нон грата. Причината: в Киев бяха възмутени от решението на унгарското консулство да даде на украинците, живеещи в Закарпатска област, унгарски паспорти. Будапеща отговори със същата мярка, а освен това заплаши Киев да възпрепятства европейската интеграция на страната.  На фона на нарастващото напрежение Орбан обяви невъзможността за сътрудничество между двете страни. Неговото изявление беше причина украинското външно министерство да внесе протестна нота пред унгарския посланик Ищван Айдйарто.", "date": "2019.04.18", "title": "РИА Новости манипулира: Орбан  предложил на Полша да поделят Украйна"}
{"url": "https://www.faktor.bg/bg/articles/zelenite-oligarsi-na-ukrayna", "text": "Украйна преживява бум на зелената енергия благодарение на едни от най-щедрите субсидии в света. Страната привлича инвестиции от цял свят, но едни от най-облагодетелстваните са влиятелните украински олигарси, които използват непрозрачната система на субсидиите, за да забогатеят още повече. Въпреки нарастващите цени възобновяемата енергия представлява малка част от украинския енергиен микс, пише в свой коментар европейското онлайн издание на \"Политико\". Печелещите от зелената енергия упорито се стремят да запазят сегашната система, тъй като украинският парламент обмисля закон, който ще промени правилата, като се въведат търгове на пазарна основа вместо субсидиите. Това е въпрос, който едва ли ще бъде решен до края на сегашните президентски избори в Украйна. Засиленият растежа на зелената енергия започна през 2015 година, когато Украйна определи много високи \"преференциални цени \" (feed-in tariffs) в сила до 2030 година и отмени предишно драконовско законово изискване да бъдат използвани местни компоненти в производството на възобновяемата енергия. \"Преференциалните цени\" са цените, които се плащат на производителя, за да продава в общия енергийна система. В момента производителите на слънчева електроенергия продават на цена 15-16 цента за 100 киловатчаса, а производителите на вятърна енергия получават по 10,2 цента за 100 киловатчаса. Цените са в евро, а не в гривни, което защитава инвестициите от колебанията на валутните курсове. Има и допълнителен бонус при използването на украинско оборудване. За сравнение, производителите на ядрена енергия получават 1,7 цента, а топлоцентралите - 5,8 цента. \"Преференциалните цени за зелените проекти в Украйна са едни от най-високите в света, което прави инвестициите в този сектор много привлекателни,\" посочва консултантската компания Baker McKenzie в документ от февруари миналата година. Местните политици и бизнесмени бяха много напред в играта и бързо схванаха, че зелените субсидии са нов начин да заграбят по-голям дял от богатството на страната. До края на миналата година източниците на възобновяема енергия осигуряваха 1,9% от общото производство на електроенергия в страната, но представляваха 8,6% от общата сметка на стойност 5,5 милиарда евро, според националния регулатор. Украинската национална енергийна стратегия призовава възобновяемата енергия да представлява 11% от брутното окончателно енергийно потребление до 2020 година и 25% до 2035 година спрямо 2,6 % процента през 2018 година. До началото на 2019 година регулаторът даде на 313 компании преференциални цени, а много от тях са свързани с богати и добре ориентирани политически украинци. Най-малко 35 от тези компании принадлежат на членове на парламента, техни роднини или на техни бивши или настоящи приближени, които понякога са използвани като параван, за да се скрие истинският собственик в Украйна, сочи проучване от февруари на независимия новинарски сайт Ekonomichna Pravda. Още 19 компании са свързани с представители на местните власти в регионите, където проектите на зелената енергия никнат като гъби. Около 30 други компании са собственост на около 6-тима души от списъка на най-богатите украинци, както и на едър бизнес, който се възползват от предоставената възможност. Субсидиите за зелена енергия създадоха нова олигархия, каза Олга Биелкова, депутат от \"Блока\" на президента Петро Порошенко, специалист по енергийните въпроси. Игра за хора с вътрешна информация Олигарсите са украинското проклятие от десетилетия. Една шепа хора забогатяха в хаоса след разпада на Съветския съюз през 1991 година и те държат здраво не само икономиката, но също и политическата власт, и медиите. Тимъти Аш, икономист от Лондон, работещ за BlueBay Asset Management, който следи нововъзникващите пазарни икономики, е на мнение, че олигарсите контролират около 40% от украинската икономика. Макар по-голяма част от богатството и влиянието им да идва от по-традиционни индустрии като металургията, конвенционалната енергия и селското стопанство, олигарсите не пропускат нови възможности за печалби. По този начин бе даден тласък на сектора на зелената енергия при управлението на бившия президент Виктор Янукович. Първият закон за насърчаване на производството на зелена енергия бе одобрен през 2008 година, но високите разходи за инвестиции навремето, наред със спъващото изискване да се използват местни компоненти, както и други регулаторни пречки, означаваха, че само първият вицепремиер Андрий Клюев и брат му Серхий Клюев, мултимилионери, близки до Янукович, са били в състояние да започнат този бизнес. Те създадоха първата голяма украинска компания за слънчева енергия Activ Solar. Тя притежаваше шест електроцентрали в Одеска област и Крим до края на 2012 година с общ капацитет 313 мегавата. След като братя Клюеви губят влияние, когато покровителят им Янукович избяга от страната през 2014 година, повечето техни активи в слънчевата енергия са купени от китайската CNBM International Corporation, а някои са изгубени при руското анексиране на Крим. Променен закон за възобновяемата енергия от 2015 година привлича още олигарси в бизнеса, включително най-богатия човек в Украйна Ринат Ахметов. Ахметов вече притежаваше множество активи в традиционното производство на електроенергия, включително топлоцентрали, въглищни мини, петролни и газови активи, както и разпределителни мрежи. Бизнесът му понася тежък удар, след като Украйна изгуби част от територията си в родния на Ахметов източен район Донбас от подкрепяните от Русия сепаратисти. Ахметов направи преобразования и до края на годината енергийният му холдинг DTEK ще приключи третия си вятърен парк. Освен това управлява два соларни парка, сред които най-големият украински. Той е вторият по големина играч в сектора на възобновяемата енергия в Украйна след CNBM. Всички тези компании зависят от преференциалните зелени тарифи за успеха си. Системата за преференциалните цени досега се оказа успешна, като се има предвид, че инвестициите във възобновяема енергия се превърнаха в третия най-привлекателен сектор за преки инвестиции в Украйна след селското стопанство и сектора на информационните технологии, посочва в изявление DTEK на Ахметов. \"Както и в други страни, въвеждането на специфична регулаторна рамка бе изключително важно за решението на DTEK и други инвеститори да започнат да инвестират в този сектор и бе предварително условия за привличане на чуждестранен дългосрочен дълг за финансирането на необходимото внесено оборудване\". Събратът милиардер на Ахметов магнатът от аграрния сектор Юрий Косюк се насочи към биогаза, а мултимилионерът и инвеститор в технологичния сектор Васил Хмелницки изгради соларен парк. Външни се опитват да влязат Високите преференциални цени изкушиха и чуждестранни инвеститори. Компании, като се започне с френската Total и се стигне до фирми от Китай, САЩ, Канада, Норвегия и Литва наливат пари в украинската възобновяема енергия. Украйна, която непрекъснато е определяна като една от най-корумпираните страни в света според годишния индекс на \"Трансперънси интернешънъл\", не е лесно място за правене на бизнес. Чуждестранните компании харчат огромни суми от инвестициите си за адвокати, за да разберат как функционира системата. \"Ако попитате адвокатите с какво се занимават днес, те се занимава само с проблеми в зелената енергия,\" каза Анди Хъндър, шеф на Американската търговска камара в Украйна. Инвеститорите се оплакват, че начинът, по който се определят преференциалните цени е непрозрачен и непредвидим, а и е трудно външни хора да се ориентират. Получаването на свързване с електропреносната мрежа се описва като \"проблемна зона\" от един от инвеститорите. А политическата и регулаторната среда остава силно променлива. \"Дали се изправяме пред трудности? Със сигурност, но ги преодоляваме,\" казва Майкъл Юркович, главен изпълнителен директор на TIU Canada. \"Имаме дългосрочна перспектива (...) Затова продължаваме да се движим напред с изграждането на втория ни соларен парк край град Николаев, като имаме планове за строителството на още два обекта в Одеса по-късно тази година, което ще повиши общото ни електропроизводство до 56 мегавата до края на годината\", допълни той. Тази година общо зеленият енергиен украински капацитет се очаква да нарасне с 50% до 3 гигавата. Мнозина обаче се притесняват, че зелените субсидии ще направят електричеството прекалено скъпо. Миналата година средната сметка за електроенергия на домакинство нарасна с 19%, докато търсенето на енергия се повиши само с 2%. Част от това поскъпване се дължи на зелените субсидии, а друга част на настояването на Международния валутен фонд Украйна да прекрати субсидиите за газа, които изкривяват пазара. Парламентът обсъжда няколко различни закона, които съдържат доста разминаващи се положения, създава се обаче впечатлението, че системата ще се откаже от преференциалните цени и ще премине към търговете, като това може да се случи по-скоро от 2020 година. Само че огромните пари и направените вече капиталовложения на инвеститорите, които са изграждали съоръженията според съществуващия закон, превърнаха процеса в лобиране без правила. Усилието да се промени системата се натъква на упорита съпротива както от олигарсите, така и от чуждестранните инвеститори, които се притесняват, че кранчето на зелените пари ще бъде затворено. \"Има много упорито и жестоко лоби в парламента\", казва Биелкова.", "date": "2019.04.18", "title": "Зелените олигарси на Украйна"}
{"url": "https://www.faktor.bg/bg/articles/ukrayna-razsledva-rusko-finansirane-na-kandidata-za-prezident-zelenski", "text": "Службата за сигурност на Украйна съобщи, че официално е започнала проверка за финансиране на кампанията на кандидата за президент на страната Володомир Зеленски от страна на руските специални служби, съобщава радио \"Ехото на Москва\", като се позовава на разкрития на разследващия сайт The Insider. Според писмо, което е изтекло в мрежата, на 25 февруари офицерът от руските специални служби Андрей Пинчук е издал нареждане собствениците на WEX, платформа за търговия с криптовалути, и Дмитрий Хавченко от паравоенните структури на Донецката народна република, периодично да превеждат пари за финансиране на кампанията на Зеленски. Според публикацията Хавченко е свързан с руския националист Константин Малофеев, а Пинчук е дал указания на Зеленски незабавно да бъдат преведени 200 000 (не се уточнява в каква валута), а следващите траншове са били поставени в зависимост от резултатите от социологическите проучвания. Комикът Володомир Зеленски, който в реалния живот е актьор и играе ролята на президент на Украйна в сериала „Слуга на народа“, спечели първия тур на изборите в Украйна с около 30 на сто от гласовете, а действащият държавен глава Петро Порошенко получи почти два пъти по-малко гласове. Комикът е фаворит и в социологическите проучвания, според които ще спечели балотажа с 61 на 39%, а последни сондажи му дават още по-голяма преднина.", "date": "2019.04.18", "title": "Украйна разследва руско финансиране на Зеленски чрез спецслужбите"}
{"url": "https://www.faktor.bg/bg/articles/rumanskiyat-ministar-na-pravosadieto-podava-ostavka", "text": "Румънският министър на правосъдието Тудорел Тоадер заяви днес, че отива в правителството, за да предаде оставката си на премиера Виорика Дънчила, предаде Аджерпрес, цитирана от БТА. По-рано днес Тоадер се срещна с Дънчила и заяви, че до края на работния ден ще вземе решение за оставката. Вчера управляващата Социалдемократическа партия заяви, че оттегля политическата си подкрепа към министъра на правосъдието Тудорел Тоадер, а премиерът Дънчила каза, че очаква оставката му. Социалдемократите предложиха за поста министър на правосъдието депутата Еуджен Николича.", "date": "2019.04.18", "title": "Румънският министър на правосъдието подава оставка"}
{"url": "https://www.faktor.bg/bg/articles/novini/balgariya/tsvetanov-v-lyubimets-poslednite-prouchvaniya-sochat-che-enp-otnovo-shte-ima-nay-mnogo-evrodeputati", "text": "Резултатите от европейските избори ще дадат оценка за работата на кандидатите за кметове и общински съветници по места. По време на предизборната кампания ние няма да отговаряме на агресията на нашите опоненти с агресия, а ще се стремим да показваме на хората какво сме направили и какви са целите ни занапред. Това заяви зам.-председателят на ГЕРБ и председател на Националния предизборен щаб на партията Цветан Цветанов днес в Любимец по време на среща с жители на общината и със симпатизанти на ГЕРБ. „Добър резултат на ГЕРБ на европейските избори ще даде възможност българските градове и села да продължат да се развиват. Европейската политика означава солидарност и местната власт трябва да влага цялата си енергия в реализирането на различни проекти, които подобряват средата за живот“, подчерта Цветанов. По думите му според последните проучвания ЕНП отново ще има най-много евродепутати, а председател на ЕК ще бъде големият приятел на България Манфред Вебер. „Той е политик, за когото сигурността е тема номер 1, а това е много важно за България и конкретно за Хасковска област. Ето защо ние трябва да бъдем част от голямото семейство на ЕНП и да вкараме в ЕП хора, които имат нужния опит, капацитет и авторитет да защитават националните ни интереси“, сподели председателят на Националния предизборен щаб на ГЕРБ. Цветан Цветанов благодари на депутатите от ГЕРБ-Хасково за активната им работа лице в лице с хората, както и на областния координатор на ГЕРБ Делян Добрев за идеята и модела на работа на програмата за енергийна ефективност на многофамилни жилищни сгради. „Тази програма единодушно се оценява като успешна, а доказателство за това е желанието на хората тя да продължи“, обясни той. Кметът на Любимец Анастас Анастасов съобщи, че за последните 3 години в общината са усвоени 3,5 млн. лв. държавни средства. Те са инвестирани в изграждането, ремонта и рехабилитацията на важни инфраструктурни обекти.", "date": "2019.04.18", "title": "Цветанов в Любимец: Последните проучвания сочат, че ЕНП отново ще има най-много евродепутати"}
{"url": "https://www.faktor.bg/bg/articles/valentin-nikolov-stava-predsedatel-na-komisiyata-po-energetika", "text": "Досегашният заместник председател на Комисията по енергетика в парламента Валентин Николов от ГЕРБ става нейн председател.  Това съобщи самият той в \"Още от деня\" на БНТ. \"Днес ми беше предложено, предстои гласуването на парламента\", обясни той.  Това става заради излизането на досегашния председател Делян Добрев от Народното събрание. \"За съжаление, загубихме един добър експерт\", коментира Николов оттеглянето на досегашния шеф на комисията.  Той не скри, че държавата продължава да провежда социална политика през тока. \"Нормално е дружествата да искат максималния размер за повишаване цената на тока във връзка с евентуално претърпени загуби. Въпросът е, че  през 2015 г. направихме такъв модел, че да има възможност за компенсация на такива искания, това е Фондът за енергийна сигурност\", поясни  заместник председател на Комисията по енергетика . Няма как да се сме лицемерни, че токът няма да поскъпне заради изборите, и после той да скочи двойно. коментира Николов. Според него цените няма да скочат с исканите от дружествата стойности, а вероятно поскъпването ще се движи около нивото на инфлацията. \"Текат инфлационни процеси, няма как токът да стои на тази цена\", аргументира се експертът. Николов уточни, че все пак решението се взима на Комисията за енергийно и водно регулиране.  Бойко Борисов е от доста време във външната политика, съюзниците му вярват.", "date": "2019.04.18", "title": "Валентин Николов става председател на Комисията по енергетика в парламента"}
{"url": "https://www.faktor.bg/bg/articles/dneshna-rusiya-stalin-vmesto-putin", "text": "Днешните руснаци нямат визия за бъдещето и затова търсят опора в миналото. Така Иван Преображенский обяснява рекордния ръст на одобрението за една от най-мрачните личности в историята на страната - диктатора Сталин. Социолозите регистрират покачване на популярността на Йосиф Джугашвили /Сталин/ в Русия. През 2019 година положителното отношение на руснаците към него е достигнало максималната си стойност, откакто се прави такова проучване, твърдят от центъра \"Левада\", чийто въпрос е предизвикал много гневни коментари, както уточняват авторите на анкетата. Вярно ли е, че Сталин е герой на нашето време? И можем ли да говорим за сталинистка революция в умовете на хората? Редица коментатори побързаха да обвинят руснаците за променените им нагласи към Сталин, тълкувани и като желание за възстановяване на масовите репресии. Именно с тях по-образованите руснаци свързват мустакатия генералисимус. В огромната си част обаче населението на страната има друго разбиране за неговата роля в националната история: намалява делът на хората, които знаят и помнят \"големия терор\" срещу собствения народ, който достига своя апогей именно при Сталин. Подобно изследване на центъра \"Левада\" от 2017 година показа, че всеки пети руснак не знае практически нищо за сталинистките репресии. При споменаването на името Сталин руснаците, които са израснали със съветските и руските учебници по история, на първо място си спомнят за победата във Втората световна война и за някакъв общ мит за великия Съветски съюз. Това безусловно е резултат от пропагандните усилия за \"изчистване на името\" на съветския диктатор. Това обаче не ни дава основание да подозираме хората, които не знаят или не искат да знаят нищо за масовите репресии, че са за връщане на репресиите. На съвсем друго място трябва да търсим обяснението за това обръщане към Сталин: очевидно драстично се разминават в оценките си за историческия образ на диктатора едните и другите - сталинистите, които не са никак малко в руското общество, и образованите руснаци.  Не е трудно да забележим, че нарастването на популярността на Сталин сега съвпада с намаляването на рейтинга на президента Путин. Руснаците не вярват, че страната се движи в правилната посока. Броят на оптимистите и песимистите в последно време се е изравнил. Създава се чувството, че недоволството от настоящето кара хората да търсят ориентири в миналото. И на първо място тук не става дума за търсенето на справедливост, както е прието да се говори - руснаците търсят фигура, която да им помогне и да накаже разпасалите се чиновници, например. И естествено откриват такъв ръководител в лицето на Сталин. Трудно може да бъде оспорен фактът, че сред милионите репресирани е имало и представители на властта, за което пишат и руските учебници по история. А Сталин, макар и много погрешно, в масовото съзнание се свързва с твърдите порядки, от каквито явно руснаците имат нужда. И колкото по-мрачно изглежда бъдещето и намалява доверието в сегашните лидери, толкова по-силно става желанието да се търси опора в миналото. Именно като исторически прецедент, а не като пример за пълно подражание. И все пак един от важните изводи от тази анкета е следният: расте безразличието към Сталин сред младите хора. За разлика от възрастните, затънали в блатото на днешния руски застой и загубили надежда за достойно бъдеще, младежта вярва в себе си и мечтите си. Дори те (мечтите им) да са само илюзия. От тази гледна точка последната анкета за мустакатия генералисимус е само временно явление. Когато пред руснаците отново се открие перспективата за бъдещето, Сталин ще бъде запратен в учебниците по история. Въпросът е в това, как може да изглежда това желано бъдеще в очите на тези, които не знаят, или не искат да научат за най-тъмните страни от историята си. В търсенето на справедливост и ред много лесно на тези основи може да се роди нов тоталитаризъм - с интернет и социални мрежи, но без хуманизъм, който напоследък все по-рядко се забелязва в руското общество.", "date": "2019.04.18", "title": "Изходът от блатото на руския застой: Мустакатият генералисимус на мястото на Путин"}
{"url": "https://www.faktor.bg/bg/articles/tsvetanov-v-harmanli-ot-11-te-obshtini-v-haskovska-oblast-harmanli-e-poluchila-nay-mnogo-darzhavni-sredstva-v-poslednite-godini", "text": "Преди няколко години жителите на Харманли избраха Мария Киркова за кмет и получиха стабилна местна власт, която работи в техен интерес и получава подкрепа от правителството. От 11-те общини в Хасковска област – Харманли е получила най-много държавни средства в последните години. Те са използвани за реализирането на изключително важни проекти. Близо 5 млн. лв. са отделени за реконструкция на стадион „Хеброс“ и за изграждането на нов спортен комплекс. Почти 1 млн. лв. струваше цялостното обновяване на най-голямото читалище в града – „Дружба“. Отделно са дадени стотици хиляди за изграждане на ВиК и канализация. Това съобщи зам.-председателят на ГЕРБ и председател на Националния предизборен щаб на партията Цветан Цветанов по време на среща в Харманли с представители на местния бизнес, граждани, членове и симпатизанти на ГЕРБ. Домакин на форума бе кметът на Харманли Мария Киркова. „Нашата политика е да градим, а не като опонентите ни – да разрушаваме. Важно е да запазим този курс на устойчиво държавно развитие, а това минава през победа на изборите. На предстоящия вот трябва максимално много евродепутати да се присъединят към голямото семейство на ЕНП в ЕП“, посочи Цветанов и обясни, че след края на изборите ще бъде направен анализ на личния принос по време на кампанията и на обществената подкрепа към всеки един потенциален кандидат за кмет или общински съветник по места. Цветан Цветанов изтъкна заслугата на премиера Борисов за продължаващия диалог с Турция и за извеждането на отношенията с южната ни съседка като приоритет по време на европредседателството. „На срещата на високо равнище ЕС-Турция във Варна бе препотвърдено споразумението за бежанците, а днес в България можем да отчетем нулев миграционен натиск“, отбеляза той. По думите му помощта на държавата към Харманли не е случайна, защото хората от общината понесоха много през 2016 г., но останаха толерантни към мигрантите и запазиха своята човечност. По време на събитието жители на с. Бисер припомниха м. февруари през 2012 г., когато селото пострада много тежко от наводненията. „За нас Цветан Цветанов е бисерчанин, защото с всеотдайната си работа преди 7 години не само като министър, но и като човек, той спаси човешки животи“, споделиха хората. Областният координатор на ГЕРБ Делян Добрев отговори на въпроси на граждани относно Националната програма за енергийна ефективност на многофамилни жилищни сгради. „В цялата страна благодарение на програмата са санирани 1660 блокове. Спестената електроенергия само за една година е 1 млн. мегаватчаса.  Това означава, че най-големият блок на „ТЕЦ Марица изток 2” може вместо да работи за вътрешния пазар – да изнася ток. Това пък на свой ред означава печалба за бизнеса, по-чиста околната среда и ниски сметки за всяко семейство“, обясни Добрев. След края на събитието Цветанов, заедно с кмета Мария Киркова, Делян Добрев и областния управител Станислав Дечев - инспектираха хода на ремонтите дейности по стадион „Хеброс“, за които правителството осигури 5 млн. лв.", "date": "2019.04.18", "title": "Цветанов: От 11-те общини в Хасковска област Харманли е с най-много държавни средства в последните години"}
{"url": "https://www.faktor.bg/bg/articles/tramp-za-ruskata-namesa-game-over", "text": "Президентът на САЩ Доналд Тръмп отново пусна своя снимка в стил \"Игра на тронове\", за да обяви \"Game over\"/\"Kрай на играта\" в сагата за руската намеса в изборите. С поредната си проява на любов към саморекламата, Тръмп се е снимал откъм гърба, облечен в типичното за него черно палто, докато стои пред мъглив фон. С големи букви в центъра на снимката са думите \"Играта свърши\", а в горния ляв ъгъл, \"Без тайни споразумения. Без обструкции. За мразещите и радикалните леви демократи\" , предава Канал 3. Тръмп публикува снимката, след като генералният прокурор Бил Бар отново обяви Тръмп за свободен от всякакви подозрения за заговор. Това стана в момента, в който Бар се подготвяше да издаде редактирана версия на официалния доклад на специалния прокурор Робърт Мълър относно неговата двугодишна проверка. Докладът се фокусира върху намесата на Русия в изборите през 2016 г., дали кампанията на Тръмп е помогнала в това усилие и дали сегашният американски президент се е опитал да попречи на правосъдието. Тръмп публикува снимката, докато Бар разговаряше с репортери за доклада, който генералният прокурор вече трябва да е изпратил в Конгреса и да бъде публикуван онлайн.", "date": "2019.04.18", "title": "Тръмп за руската намеса: Game over"}
{"url": "https://www.faktor.bg/bg/articles/na-15-may-zapochva-testvaneto-na-tol-sistematasnimka-mrrb", "text": "Изграждането на пътя между Ботевград и Видин е приоритет за правителството.  Това заяви във Враца министърът на регионалното развитие и благоустройството Петя Аврамова, която взе участие в дискусията \"Европа в нашия дом“, съобщиха от пресцентъра на МРРБ. Министърът посочи, че за изграждането на трасето от Ботевград до Мездра, което е разделено на два лота, са подадени съответно 9 оферти за първия лот и 6 оферти за строителството на втория участък. \"В момента комисия към Агенция \"Пътна инфраструктура“ разглежда подадените оферти, така че се надявам в най-скоро време да имат готовност да отворят и ценовите предложения, да имаме избран изпълнител и да стартираме строителните дейности“, коментира тя. Петя Аврамова напомни, че този път плащането ще е в края, когато бъдат построени обектите и имат акт 16, с което се очаква строителите да работят максимално бързо и качествено. Тя добави, че се работи активно и за магистралата от Видин до Враца. От Видин до Монтана има изготвени технически проекти за отсечките от Видин до Димово и от Димово до Ружинци, както и от Ружинци до Монтана. Процедира се парцеларният план за първия етап и се извършват отчуждителни процедури. До края на годината ще обявим тръжните процедури за отсечката от Видин до Ружинци, а в последствие и от Ружинци до Монтана, където технически проектът е напреднал, каза Аврамова. И допълни, че се предвижда и рехабилитация на съществуващото трасе по Е-79 от Враца до Мездра. Предстои да завърши и рехабилитацията на пътя до пещерата „Леденика“, който се финансира от ОП „Региони в растеж“. 43,2 млн. лв. без ДДС от Оперативна програма „Околна среда 2014 – 2020 г.“ ще бъдат инвестирани в модернизация на ВиК мрежата в област Враца, информира още регионалният министър. Средствата са предвидени в проектното предложение на ВиК – Враца за безвъзмездна финансова помощ по програмата, каза министърът и допълни, че предвидените инвестиции са за четири населени места в областта: Бяла Слатина, Враца, Козлодуй и Мездра, разпределени по 3 компонента за реконструкция, рехабилитация и частично доизграждане на вътрешна водопроводна мрежа и на довеждащ водопровод за гр. Враца, както и реконструкция, рехабилитация и частично доизграждане на вътрешна водопроводна мрежа на Мездра, Козлодуй и Бяла Слатина. В резултат ще бъде реконструирана и доизградена водоснабдителна мрежа с дължина близо 54 километра, както и реконструиран близо 800 метра довеждащ водопровод. На форума регионалният министър подчерта, че МРРБ има сключени споразумения с няколко общини от областта за финансиране на ВиК обекти. По Оперативна програма „Региони в растеж“ 2014 – 2020 в област Враца се инвестират 64,4 млн. лв., стана ясно още по време на форума. Средствата са за изпълнението на 33 проекта за подобряване на градската среда, образователната, пътната, социалната и здравна инфраструктури. 24 млн. лв. са вложени по Националната програма за енергийна ефективност за изпълнението на мерки за енергийна ефективност на 36 жилищни сгради в областта, съобщи министър Аврамова и допълни, че правителството обсъжда варианти за продължаване на програмата, така че да бъде изготвен нов модел за повишаване на енергийната ефективност на жилищата в България. Техническото изграждане на тол системата върви в график и към 16 август ще имаме готовност за пускането й, коментира Аврамова пред медии. Тя обясни, че от 15 май започват тестове на отделните елементите на системата. „Стартирали сме диалог с браншовите организации, с превозваческите фирми, представили сме един вариант на тарифа, който е обект на обсъждане. В скоро време ще представим и карта на пътищата, които ще обхваща тол системата. От 20 хил. км републиканска пътна мрежа, в нея ще бъдат включени 10 800 км, като част от тях, въпреки че са в обхвата, ще имат нулева ставка поради лошо експлоатационно състояние“, каза Аврамова. Регионалният министър каза още, че магистралите са само 4% от републиканската пътна мрежа. „Много сме закъснели с въвеждането на тол системата, а средствата, които ще се генерират от нея, са необходими за рехабилитация и изграждане на нови пътища, както и на магистрали. Продължаваме диалога, аз се надявам той да е конструктивен. В рамките на този диалог ще коментираме обхвата и размера на тарифите“, каза Аврамова.", "date": "2019.04.18", "title": "На 15 май започва тестването на тол системата"}
{"url": "https://www.faktor.bg/bg/articles/prokuraturata-sezira-konpi-da-proveri-aleknadar-manolev", "text": "Във Върховна касационна прокуратура се извършва проверка с оглед изнесени в медиите твърдения за извършени от заместник-министър на икономиката Александър Манолев злоупотреби със средства, засягащи финансовите интереси на Европейския съюз, съобщава \"24 часа\". От ДФЗ са постъпили изисканите копия от проекта, финансиран по Програма за развитие на селските райони /ПРСР/, цитиран в публикациите – „Изграждане на жилищна сграда за гости в м.“Чинар куши“ гр. Сандански“. Това съобщиха от пресцентъра на прокуратурата. Установено е безспорно, че договорът за отпускане на безвъзмездна финансова помощ по проекта в размер на 391 160 лева е сключен на 06.10.2014г. с ЕТ „Агротрейд – Ана Димитрова“ и Александър Манолев не е бенефициент. В хода на проверката са установени и следните обстоятелства: 1.На 13.02.2013 г. и на 25.10.2013 г. Александър Манолев е учредил в полза на ЕТ „Агротрейд – Ана Димитрова“ право на строеж на „Жилищна сграда – къща за гости“, басейн и ограда в собствения си поземлен имот. 2. На 01.10.2011г. Манолев е предоставил на ЕТ „Агротрейд – Ана Димитрова“ ползването на собствената си земеделска земя - лозе с площ от 9,7 дка. 3. На 03.08.2015г., в качеството си на управител и представител на „Ес Ди Ес Про“ ЕООД Манолев е предоставил на заем сумата от 700 000 лева на ЕТ „Агротрейд – Ана Димитрова“. 4. Александър Манолев е представлявал ЕТ „Агротрейд – Ана Димитрова“ като упълномощено лице при извършената проверка на място на осъществената инвестиция по проекта, като е предоставил и документи, свързани с нея, изискани от експерти при Регионален технически инспекторат – Благоевград, съгласно контролен лист от 27.11.2015г. Същевременно за периода 19.07.2017 г. – 18.04.2019 г. Александър Манолев е бил член на Управителния съвет на Държавен фонд „Земеделие“. Съгласно чл. 43 ал.1 т.1 и 2 от Наредба № 30/ 11.08.2008г. за условията и реда за предоставяне на безвъзмездна финансова помощ по мярка \"Разнообразяване към неземеделски дейности\" от Програмата за развитие на селските райони за периода 2007 - 2013 г. за срок 5 години след сключване на договора за отпускане на финансова помощ ползвателят е длъжен да използва придобитите въз основа на одобрения проект активи по предназначение. А съгласно разпоредбата на чл. 46 от същата Наредба в случай, че ползвателят на помощта не изпълнява свои нормативни или договорни задължения след изплащане на финансовата помощ, РА може да поиска връщане на вече изплатени суми заедно със законната лихва върху тях и/или да прекрати всички договори, сключени с ползвателя на помощта. С оглед на установените обстоятелства и предвид правомощията на УС на ДФЗ по чл. 19 ал.1 т.4 от Закона за подпомагане на земеделските производители да осъществява контрол за целевото разходване на средствата, ВКП сезира КПКОНПИ за извършаване на проверка и преценка за конфликт на интереси за Александър Манолев.", "date": "2019.04.18", "title": "КОНПИ подхваща Александър Манолев, ще проверява и имотите му"}
{"url": "https://www.faktor.bg/bg/articles/ikonomika/biznes/nikolay-vasilev-balgariya-oshte-ne-e-podala-molba-za-vlizane-v-chakalnyata-na-evrozonata", "text": "Инфлацията у нас е скромна, тя е най-ниската от десетилетие насам. Това не е проблем. Тя е 3.6%, което е считам за нещо съвсем нормално. Това коментира в студиото на Би Ти Ви бившият царски министър на икономиката Николай Василев. Проблем е дефлацията, от която Европа се опитва да излезе през последните години, допълни той.  Василев обясни, че само при трайна инфлация, може да бъде проблем влизането на България в еврозоната, а не в чакалнята. Въпросът е политически - засега не ни искат в еврозоната. България не е подала заявление за чакалнята на еврозоната. Ние приказваме от 15 години, но нищо не се е случило. Правим обещания за годеж, но нищо не се случва. Има институции, които не искат да влезем в еврозоната. Но те да си кажат защо не искат, аргументира тезата си Василев.", "date": "2019.04.18", "title": "Николай Василев: България още не е подала молба за влизане в чакалнята на еврозоната"}
{"url": "https://www.faktor.bg/bg/articles/vrashtat-na-30-000-antichni-predmeta-v-balgariya-sled-operatsiya-serdika", "text": "Иззетите в Испания над 30 000 незаконно изнесени от България антични предмета ще бъдат върнати и приобщени към националното ни културно наследство в резултат на съвместната операция „Сердика“ на Специализираната прокуратура, ГДБОП, ГДНП и испанските полицейски и съдебни власти. Това съобщиха от пресцентъра на Специализираната прокуратура. На 23 октомври 2018 г., с подкрепата на Европол и Евроджъст, на територията на Испания и България бе неутрализирана организирана престъпна група, осъществявала трансграничен трафик на антики от страната към Иберийския полуостров и продажбата им на местния черен пазар. Съвместното разследване се води срещу 16 български граждани, 8 от които и до момента са задържани под стража в град Торенте, област Валенсия. Събраните доказателства сочат, че групата е действала от януари 2016 г., като първоначално е изкупувала артефакти от иманяри и от дилъри на антики в България. Впоследствие организирала изнасянето им от страната и транспортирането им в Испания. Движимите културни ценности са били предлагани за продажба чрез „Ebay.com“, в т.ч. чрез наддаване от фалшиви профили. При съвместната операция бяха намерени и иззети общо 30 600 артефакта (около 600 от тях в България) - гръцка и римска керамика, шлемове, погребални урни, стрели, копия, монети, както и 180 000 евро в брой. Резултатите от назначените до момента експертизи показват, че става дума за автентични културно-исторически ценности с произход България, които съгласно международните договорености трябва да бъдат върнати у нас след приключване на делото срещу участниците в групата. Ако сред артефактите има фалшификати, предлагани на клиенти като оригинали, ще им бъдат повдигнати обвинения и за измама. На координационна среща на разследващите, проведена на 11 април 2019 г. в централата на Евроджъст в Хага, е постигната договореност съдебното дело срущу членовете на престъпната група да се води в Испания, където са задържани повечето от участниците. Събраните в България доказателства ще бъдат предоставени на испанските съдебни власти и приобщени към тамошното досъдебно производство.", "date": "2019.04.18", "title": "Връщат над 30 000 антични предмета в България, иззети в Испания"}
{"url": "https://www.faktor.bg/bg/articles/sport/svetat/izmamnitsi-sabirat-pari-za-restavratsiya-na-notr-dam", "text": "Измамници се възползват от пожара в \"Нотр Дам\" и лъжат, че събират пари за реставрацията на катедралата, съобщават АФП и БТА. Властите предупредиха, че измамниците искат пари от донори и ги уверяват, че дадените суми ще се използват за ремонта на храма. \"Голям брой измами бяха засечени както във Франция, така и в чужбина\", казват от Фондацията за френско наследство, която събира пари за възстановяването на \"Нотр Дам. \"Ние не искаме пари по телефона, чрез имейл или по пощата. Всичко това са измами\", уточниха от организацията. Легитимните места за събиране на пари са сайта на фондацията (don.fondation-patrimoine.org), нейната страница във Facebook, преводи до фондацията чрез системата за онлайн плащания Pay Pal, дарения в метростанциите в Париж и изпращане на СМС за тези, които живеят във Франция. Министърът на културата Франк Риестер се присъедини към призивите към гражданите да бъдат внимателни и мнителни към всеки, който твърди, че събира пари за \"Нотр Дам\".", "date": "2019.04.18", "title": "Измамници прибират пари за реставрацията на \"Нотр Дам\""}
{"url": "https://www.faktor.bg/bg/articles/tseluvkata-na-kobrata-provalya-mach-za-titlata-na-dzhoshua", "text": "Целувката на Кубрат Пулев с Джени Суши е осуетила възможността за мач между Кубрат Пулев и световния шампион в тежка категория Антъни Джошуа на 1 юни. Това обяви специализираният сайт Boxing News 24, който се позова на думи на мениджъра на Кобрата - Боб Аръм. Както е известно, Калифорнийската атлетическа комисия “замрази” лиценза на българина, след като Пулев си позволи да целуне американската репортерка Джени Суши след победата над Богдан Дину. В резултат на това тя го обвини в сексуално посегателство и нае известната адвокатка и защитничка на правата на жените Глория Олред да я представлява на изслушването на двете страни на 14 май. Първоначално Антъни Джошуа трябваше да се бие на 1 юни с Джарел Милър. Мачът им в “Медисън Скуеър Гардън” обаче пропадна, след като американскит боксьор бе уличен в употреба на допинг. Така британецът бе принуден да си потърси друг съперник за тази дата. При това срещу същия хонорар за съперника му - 10 млн. долара. И тъй като Кубрат Пулев е задължителен претендент за титлата във версия ITF, той бил първи избор на световния шампион. От лагера се свързали с промоутъра на българина Боб Аръм, но той им обяснил, че няма как да има мач на тази дата именно заради временно отнетия лиценз на Кобрата. Според изданието, имало и друга причина Аръм да пази Пулев от мач с Джошуа. Той искал да направи мач между българина и Тайсън Фюри, като ще се чака официалния край на сагата с журналистката. И двамата имат договор с Top Rank, агенцията на Аръм, а според него две битки в рамките на няколко месеца с двама от тримата най-велики в тежка категория в момента може да изтощят Кобрата.", "date": "2019.04.18", "title": "Целувката на Кобрата ще му струва $10 млн., проваля мача за титлата с Джошуа"}
{"url": "https://www.faktor.bg/bg/articles/na-kapitan-andreevo-spipaha-rekordnoto-kolichestvo-heroin-v-iranski-kamion", "text": "Близо 289 килограма хероин на стойност 17 744 700 лв. е задържан на ГКПП „Капитан Андреево“, съобщават от прокуратурата, която вече е обвинила и задържала иранец на 36 години и 40-годишен турчин. Рекордното количество хероин е било укрито в ирански камион, превозвал машина за боядисване от Иран до България – град Пловдив. Установен е получателят на товара в страната ни – турският гражданин, който също е привлечен като обвиняем. Днес наблюдаващият прокурор е внесъл искане в Окръжен съд - Хасково за вземане на мярка за неотклонение „задържане под стража“ спрямо двамата обвиняем ", "date": "2019.04.18", "title": "На „Капитан Андреево“ спипаха рекордното количество хероин  в ирански камион"}
{"url": "https://www.faktor.bg/bg/articles/aleks-sarchadzhieva-katastrofira-na-pat-za-tv-uchastie", "text": "Удариха колата на Алекс Сърчаджиева. Това съобщи самата Алекс в ефира на „Здравей, България” по Нова ТВ. За щастие, тя не е пострадала. Заради инцидента, актрисата закъсня за интервю по повод сериала „Господин X и морето”. „Колата отзад е чудесна. Минавах през ромската махала. Бях спряла и ме удариха, докато си седя така. Седя и си мисля: „Ей, как ще ме удари това момиче” и то си ме удари. Разбрахме се, че ще се оправим после, защото бързах за интервюто”, разказа Алекс.", "date": "2019.04.18", "title": "Удариха колата на Алекс Сърчаджиева на път за ТВ предаване"}
{"url": "https://www.faktor.bg/bg/articles/otvaryat-kriti-seyfove-s-proizvedeniya-na-kafka", "text": "Дълго крити сейфове с произведения на Франц Кафка ще бъдат отворени след десетгодишен съдебен спор за собствеността на литературното му наследство, предаде Асошиейтед прес, цитирана от БТА. През миналата седмица Цюрихският районен съд потвърди решението на израелски съд, според което няколко сейфа в Цюрих могат да бъдат отворени и тяхното съдържание да бъде пренесено в Израелската национална библиотека. Точното съдържание на сейфовете не е известно, но се предполага, че може да разкрие края на основни творби на Кафка, публикувани посмъртно в недовършен вид от неговия приятел и издател Макс Брод, като \"Процесът\", \"Замъкът\" и \"Америка\".  С друго решение Израелският върховен съд отне от израелско семейство ръкописи на Кафка, част от които се съхранявали в израелска банка, а друга - в апартамент в Тел Авив.", "date": "2019.04.18", "title": "Отварят крити сейфове с произведения на Кафка"}
{"url": "https://www.faktor.bg/bg/articles/sanktsiite-na-sasht-udariha-ruskiya-avtomobilen-gigant-gaz", "text": "Сериозни проблеми пред руския автомобилен гигант ГАЗ. Причината – ĸoмпaниятa попада в „черния списък“ на американските санкции. Руският олигарх Олег Дерипаска и някои от контролираните от него компании бяха засегнати от американските наказателни мерки преди година.  Санкциите бяха наложени от Финансовото министерство на САЩ не заради поведението на тези компании на пазара, а защото собственикът им фигурира в „черния списък“ на Вашингтон и минава за близък до руския президент Владимир Путин. В момента руският автомобилопроизводител ГАЗ paбoти cъc cпeциaлeн лицeнз, ĸoйтo пoзвoлявa чуждестранни ĸoмпaнии дa пpoдължaт cдeлĸитe си с него, без самите те да попаднат под ударите на санкциите.  Лицензът обаче изтичa пpeз юли, а вce oщe нямa paзгoвopи c Baшингтoн oтнocнo ycлoвиятa зa удължаването му или за пpeмaxвaнe нa наказателните мерки. През март Дерипаска подаде граждански иск срещу американското правителство, твърдейки, че е несправедливо обвинен за участие в дейности на руското правителство. Дерипаска е готов да се откаже от собствеността си над компанията, ако тя бъде изключена от черния списък. Той предупреди, че дори и дъpжaвaтa дa пoeмe ĸoнтpoлa, нaй-вepoятнo xиляди cлyжитeли щe зaгyбят paбoтaтa cи. Дaли ГAЗ щe пoпaднe пoд още по-тeжĸитe yдapи нa aмepиĸaнcĸитe caнĸции, вce oщe нe е ясно.  B cлyчaя с РУСАЛ – aлyминиeвият гигaнт, ĸoйтo Дepипacĸa ĸoнтpoлиpaшe, Вашингтон отпусна хватката и пoзвoли на компанията да paбoти, зa дa пpeдoтвpaти тpyc нa световния пaзap нa мeтaли. Caнĸциитe бяxa пpeмaxнaти изцялo пpeз янyapи, cлeд ĸaтo Дepипacĸa ce cъглacи дa прехвърли ĸoнтpoлa над компанията. (източник: България он Еър)", "date": "2019.04.18", "title": "Санкциите на САЩ удариха руския автомобилен гигант ГАЗ"}
{"url": "https://www.faktor.bg/bg/articles/mariyan-popov-li-shte-diktuva-v-hazarta", "text": "Мариян Попов ли ще диктува в хазарта като председател на Държавната комисия по хазарта /ДКХ/?, попитаха от бранша. Според тях длъжността председател на ДКХ по закон изисква високи морални и нравствени качества, както и професионализъм. Веднага след назначението, Мариян Попов злоупотребява с поста си, разкриват още запознати. Той повежда битка в защита на игрална зала „Сезам“, намираща се на „Петте кьошета“, за което получава колосална сума, отбелязва сайтът „19 минути“. За игралната зала има подаден сигнал, че ѝ липсва отстояние 300 м. от 20-то Основно училище „Тодор Минков“. Игралната зала няма необходимото отстояние, но Попов срещу допълнителна месечна крупна сума от оборота ѝ, поема ангажимент да не я затваря и да не отнема нейният лиценз за организиране на хазартни игри, твърдят от бранша. Мариян Попов продължава да злоупотребява със служебното си положение, провеждайки срещи с организатори на хазартни игри от Бургаския регион, за да ги рекетира с такса спокойствие. Срещу 1000 лв. на месец от игрална зала Попов, урежда безпроблемни проверки на отчитащите се зали.", "date": "2019.04.18", "title": "Атакуват шефа на хазарта, обвиняват го в злоупотреби"}
{"url": "https://www.faktor.bg/bg/articles/kubrat-pulev-s-pocheten-plaket-za-prinos-v-populyariziraneto-na-balgarskiya-turizam", "text": "Mинистърът на туризма Николина Ангелкова връчи по време на Международното туристическо изложение \"Културен туризъм\" във Велико Търново почетен плакет на шампиона по бокс Кубрат Пулев за приноса му в популяризирането на българския туризъм. Кубрат Пулев е рекламно лице на кампанията \"Година на вътрешния туризъм\". Той участва в клип, популяризиращ природни и исторически забележителности в цялата страна. ,,Радвам се да бъда в този красив град. Идвал съм неведнъж тук и наистина се вижда, че Велико Търново се превръща в столица на България. Винаги идвам с голямо удоволствие, защото тук има много история, която трябва да бъде пазена. Надявам се Министерството на туризма да допринесе за това. Благодаря на министър Ангелкова за почетния плакет на министерството и на кмета на града Даниел Панов за поканата да присъствам на изложението. Оценявам високо тази награда и се надявам да мога да помагам на българския туризъм и да популяризирам страната ни в чужбина, за да идват повече туристи и да се гордеем с България и нашата история'', заяви Кубрат Пулев, цитиран от \"Фокус\". Той получи и подарък от представители на Руската федерация, изработен специално за него.", "date": "2019.04.18", "title": "Кубрат Пулев с почетен плакет за принос в популяризирането на българския туризъм"}
{"url": "https://www.faktor.bg/bg/articles/sasht-uvelichat-flota-si-s-robotizirani-korabi-za-4-mlrd-dolara", "text": "Американските военноморски сили планират да увеличат флота си за сметка на роботизирани кораби, предаде РИА Новости.  В командването на ВМС на САЩ се опасяват, че големите съдове, на които служат стотици моряци, са уязвими за руски и китайски ракети.  По информация на „Нешънъл интерест“ Вашингтон възнамерява да похарчи около 4 млрд. долара за десет големи безпилотни кораба и девет роботизирани подводници. Тези разходи може значително да се увеличат след оценка на структурите на армията, която трябва да приключи тази година.  Контраадмирал Ранди Крайтс заяви пред изданието, че новите роботизирани кораби ще имат и нападателни функции. Той отбелязва, че те ще бъдат по-малки по размери и по-автономни.  Освен това САЩ разработват нова ракетна фрегата, която ще бъде център за управление на флотилията безпилотни кораби и подводници. За създаването на първата от 20 такива фрегати се предвижда отпускането на 1,3 млрд.", "date": "2019.04.18", "title": "САЩ увеличават флота си с роботизирани кораби за 4 милиарда долара"}
{"url": "https://www.faktor.bg/bg/articles/tsvetanov-v-ivaylovgrad", "text": "Жителите на Ивайловград избират най-работещите кметове, общински съветници и депутати и всички те нито за миг не са спирали да работят за града. В Ивайловград програмата за енергийна ефективност е разгърната максимално и хиляди хора вече усещат нейните предимства. Във всички санирани жилища разходите падат на 50%. Това заяви зам.-председателят на ГЕРБ и председател на Националния предизборен щаб на партията Цветан Цветанов по време на среща с жители на Ивайловград, която се проведе в читалище „Пробуда“. Заедно с Цветанов бяха областният координатор на ГЕРБ Делян Добрев, народният представител Евгения Ангелова, кметът на общината Диана Овчарова и председателят на Общински съвет-Ивайловград Дарина Зафирова. „Нуждаем се от подкрепа, за да продължат успешните ни политики. Нашите опоненти не предлагат алтернатива, те се опитват да опорочат нашата работа“, допълни Цветанов и напомни, че основният приоритет на правителството на Бойко Борисов е образованието. „Свърши се много работа в сектор „образование“, а в края на мандата на кабинета през 2021 г. учителските възнаграждения ще бъдат двойно увеличени, а образователната инфраструктура ще бъде цялостно модернизирана. Всичко това ще струва на бюджета до края на мандата 1, 380 млрд. лв. Това обаче няма да увеличи дефицита“, обясни той. Цветанов изтъкна важността на изборите на 26 май. „Благодарение на нашите евродепутати България ще получи 18 милиарда евро европейски средства в периода 2021 – 2027 г. С други думи - 4 милиарда евро повече от досегашния европейски бюджет. Нека не се поддаваме на провокациите на опонентите ни“, призова зам.-председателят на ГЕРБ. Областният координатор на ГЕРБ-Хасково Делян Добрев благодари на хората от Ивайловград да доверието и поиска тяхната подкрепа за евроизборите. „Защото нашият глас се чува в Европа и показателно за това е успешното европредседателство и резултатите от него. А  Ивайловград е община – пример за успешно управление и модерни практики. Затова и нашето правителство подкрепя работещите и можещите кметове като Диана Овчарова“, сподели Добрев. По време на срещата със симпатизанти кметът на Ивайловград Диана Овчарова отбеляза, че макар и все още да не е започнала предизборната кампания – опонентите на ГЕРБ започнаха да изливат в публичното пространство компромати. Тя съобщи, че с  постановление на Министерски съвет през декември 2018 г. на община Ивайловград бяха отпуснати 1 075 821 лв. за реконструкция и рехабилитация на ул.\"Възрожденска\", ул.\"Асен Златаров\", ул.\"Орфей\", ул.\"Иван Вазов\". Пред всички присъстващи кметът призна, че лично Цветан Цветанов е съдействал за реализирането на тези ремонти и на неговата подкрепа днес Ивайловград дължи обновената си инфраструктура. „Ивайловград притежава едно безценно наследство от римско време - това е Вила Армира. Когато аз станах кмет на общината, тук беше само руини и бурени. Сега Вила Армира е национален туристически обект, с който се гордеем. Казвам това, защото управлението на нашите опоненти се характеризира много точно с този пример“, съобщи Диана Овчарова след посещението на Вила Армира, на което я придружи и Цветан Цветанов. (снимки: пресцентър на ГЕРБ)", "date": "2019.04.18", "title": "Цветанов в Ивайловград: Опонентите ни само опорочават нашата работа, а не предлагат алтернатива"}
{"url": "https://www.faktor.bg/bg/articles/maya-manolova-otreche-da-ima-kakvito-i-da-bilo-ambitsii-da-se-vrashta-v-parlamenta", "text": "\"Към този момент нямам никакво намерение да си сменям позицията, която обаче не означава, че в някакъв момент няма да реша друго.\" Това заяви омбудсманът Мая Манолова пред журналисти в Народното събрание по повод информацията, че е възможно да се кандидатира за кмет на София на предстоящите местни избори. \"Когато реша, каквото и да реша, ще го обявя публично и пред всички, така че няма как да нахраня тези подозрения\", коментира тя. Манолова заяви, че обича работата си и за момента не обмисля да сменя позицията си на омбудсман, но е възможно това да се промени за в бъдеще. Омбудсманът отрече да има каквито и да било амбиции да се връща в парламента. Днес Манолова представи в парламента доклада за дейността на институцията за 2018 година.", "date": "2019.04.18", "title": "Мая Манолова отрече, че се връща в парламента"}
{"url": "https://www.faktor.bg/bg/articles/zam-kmetitsata-na-sozopol-syada-v-stola-na-panayot-reyzi", "text": "Извънредна сесия на Общинския съвет в Созопол ще се проведе в понеделник. До няколко минути ще бъде обявен дневният ред на заседанието, но предварително се знае, че ще има две точки – първата ще е за приемане на решение, касаещо отмяна на общинска наредба, а втората – избор на вр.и.д.кмет на Община Созопол, съобщава Флагман. За поста ще бъде предложена Катя Стоянова, дългогодишен зам.-кмет, експерт, който добре познава работата на цялата администрация. Совалка между общинските съветници е показала, че всички подкрепят това предложение, защото Стоянова първо е най-добре подготвения кадър в Общината, а второ – ще е самоубийствено външен човек да влезе в администрация месец на прага на летния сезон. Почти сигурно Катя Стоянова ще наследи Панайот Рейзи и като лидер на ГЕРБ в Созопол. Тя е сред учредителите на гражданското движение ГЕРБ в града още през 2006 година и се ползва с категоричната подкрепа на актива. Припомняме, че Панайот Рейзи бе отстранен от поста, след като срещу него се образува обвинение за източване на общината. Решението бе потвърдено на втора инстанция във вторник, което наложи спешното събиране на местния парламент. Какво е бъдещето на Панайот Рейзи трудно може да се прогнозира. Самият той бе категоричен, че не е направил нищо нередно и невинността му ще се докаже.", "date": "2019.04.18", "title": "Катя Стоянова  сяда в кметския стол на Рейзи и става лидер на ГЕРБ в Созопол"}
{"url": "https://www.faktor.bg/bg/articles/tsvetanov-svilengrad-e-vanshna-granitsa-na-es-i-tova-pravi-otgovornostta-na-zhitelite-mu-oshte-po-golyama-za-evropeyskite-izbori", "text": "Свиленград е външна граница на ЕС и това прави отговорността на жителите му още по-голяма за европейските избори. Благодарение на отличната работа на МВР и приятелския диалог, който правителството има с Турция – днес отчитаме нулев миграционен натиск по границата. Неслучайно, един от основните приоритети на ГЕРБ, залегнал и в предизборната платформа на партията – е именно контрол и запазване на нулевите стойности на миграционния натиск. Това заяви зам.-председателят на ГЕРБ и председател на Националния предизборен щаб на партията Цветан Цветанов по време на среща с общинското ръководство на ГЕРБ и жители на общината. Цветанов бе посрещнат от зам.-кмета Мария Костадинова, областния координатор на ГЕРБ Делян Добрев, както и депутатите Евгения Ангелова и д-р Георги Станков. На събитието, което се проведе в заседателната зала на Община Свиленград, зам.-председателят на ГЕРБ акцентира върху ползите от доброто партньорство между централната и местната власт в България. „Свиленград е пример за работеща община. Качествените проекти и предложения, които Общината изготвя, провокират българското правителство да оказва подкрепа. През август 2018 г. с постановление на Министерски съвет по бюджета на Община Свиленград са преведени 1 000 000 лв. за реализиране на проект „Пътна връзка на АМ „Марица“ с индустриална зона, гр. Свиленград“. Няколко месеца по-късно, през декември, община Свиленград получи от правителството  1 701 185 лева за реконструкция на улична мрежа в града“, обяви Цветанов. Той припомни колко важни са европейските избори и отбеляза, че противно на някои твърдения – работата на евродепутатите пряко се отразява върху начина на живот на хората. „Аз не искам България да се връща към времената на Орешарски, когато европейските средства към страната ни бяха блокирани. Затова дори на 26 май да не избираме преките си управници – трябва да гласуваме, ако искаме националните интереси на България да бъдат отстоявани активно и успешно на европейско ниво“, категоричен бе той. Зам.-председателят на ГЕРБ акцентира и върху основния приоритет на правителството на Бойко Борисов – образованието. Той съобщи, че МОН полага усилия да направи така, че родителите да играят по-сериозна роля в образователния процес на децата им, за да може по-ефективно да се противодействия на тревожните тенденции като агресията сред учениците. Родителска организация от Свиленград използва посещението на Цветанов, за да му връчи своите предложения за промени в Националната стратегия за детето. Родителите споделиха, че са се обърнали към Цветан Цветанов заради неговото отношение към децата и образованието. В рамките на срещата зам.-председателят на ГЕРБ връчи на зам.-кмета Костадинова подарък за Георги Манолов, кмет на Свиленград, който днес празнува своя рожден ден. Подаръкът на Цветанов бе символичен – пейзаж на р. Марица. „Пожелавам ви никога повече да не преживявате ужаса на наводненията през 2012 г. Спомням си много добре каква беше ситуацията тогава и виждам колко много превантивни мерки са взети сега от кмета и екипа му“, сподели той. На свой ред Мария Костадинова изказа своята благодарност към правителството и към Цветанов, който през 2012 г. беше неотлъчно до хората по време на бедствието. „Веднага след това бе подпомогнат проекта на Общината за укрепване и почистване на брега. Оттогава до днес няма нито един инцидент“, изтъкна тя.", "date": "2019.04.18", "title": "Цветанов: Свиленград е външна граница на ЕС и това прави европейските избори много важна за вас"}
{"url": "https://www.faktor.bg/bg/articles/pravitelstvoto-odobri-kandidaturata-na-balgariya-za-sedalishte-na-evropeyskiya-organ-po-truda", "text": "Правителството одобри намерението за издигане на кандидатурата на Република България за седалище на Европейския орган по труда. Обсъждането на предложението за регламент на Европейския парламент и на Съвета за създаване на новата структура започна през март 2018 г. в рамките на Българското председателство на Съвета на Европейския съюз. Това съобщи Правителствената информационна служба.  Органът ще подкрепя държавите-членки на ЕС в сътрудничеството, обмена на информация, съгласуваните и съвместните инспекции, медиацията, сътрудничеството в случай на трансгранични нарушения на функционирането на пазара на труда. Създаването на новата структура ще спомогне за гарантиране на правата на работниците и гражданите на равно третиране и равен достъп до възможности за заетост и социална закрила в трансгранични ситуации. С дейността си институцията ще осигури прозрачност за предприятията по отношение на местните трудови стандарти в целия вътрешен пазар.  Със създаването на Европейски орган по труда се интегрират съществуващите структури и инструменти на Европейския съюз в областта на трансграничната трудова мобилност и координацията по въпросите на социалната сигурност. Очаква се новата структура да стартира своята дейност до края на 2019 г.   Правителственото решение е взето неприсъствено.", "date": "2019.04.18", "title": "Правителството одобри кандидатурата на България за седалище на Европейския орган по труда"}
{"url": "https://www.faktor.bg/bg/articles/tramp-se-razyari-razsledvaneto-na-ruskata-vrazka-e-nay-golyamata-politicheska-izmama-na-vsichki-vremena", "text": "Президентът на САЩ Доналд Тръмп отправи нови критики срещу разследването на предполагаемите връзки между кандидатпрезидентската му кампания и Русия, предадоха Асошиейтед прес и Франс прес.     \"Най-голямата политическа измама на всички времена! Престъпления бяха извършени от нечестните, мръсни полицаи и Националния комитет на Демократическата партия/Демократите\", заяви Тръмп в Туитър, без да предостави доказателства. \"ТОРМОЗ НА ПРЕЗИДЕНТА!\", добави той.     Главният прокурор на САЩ Уилям Бар ще редактира доклада на комисията Мълър за предполагаемата руска намеса в американските президентски избори през 2016 г., за да премахне поверителна информация и лични данни на трети страни. Той ще даде пресконференция във Вашингтон по-късно днес, съобщи министерството на правосъдието, цитирано от ДПА.     Най-високопоставените конгресмени от Демократическата партия в Камарата на представителите и Сената призоваха Мълър да даде показания пред двете камари възможно най-скоро, за да възстанови доверието на обществото.     Подходът на Бар към доклада на Мълър е повлиян от партийната му принадлежност. Това намали доверието в неговата независимост и безпристрастност, заявиха председателката на Камарата на представителите Нанси Пелоси и лидерът на демократите в Сената Чък Шумър в съвместно изявление, публикувано в Туитър.     Разследването на Мълър доведе до повдигането на десетки обвинения, включително срещу бивши приближени на Тръмп. Нито един гражданин на САЩ обаче не беше обвинен в сговор с Русия, отбелязва ДПА.", "date": "2019.04.18", "title": "Тръмп:\"Руската връзка\" е най-голямата политическа измама на всички времена!"}
{"url": "https://www.faktor.bg/bg/articles/skandal-s-biografiyata-na-rumen-radev-v-sayta-na-prezidentstvoto", "text": "Скандална подробност в биографична справка за Румен Радев е на път да взриви академичната общност. На сайта на президентската институция, в информацията за държавния глава пише, че през 2000 г. става доктор на военните науки в областта на усъвършенстването на тактическата подготовка на летателния състав и симулиране на въздушния бой.    Справка в Регистъра за академични длъжности и дисертации към Националния център за информация и документация (НАЦИД) обаче показва, че президентът има обикновена докторска степен в направление “Организация и управление на въоръжените сили”. Темата на дисертационния труд на Радев е “Създаване и използване на системи за тактическа подготовка на авиационните екипажи и подразделения”, информира topnovini. Макар темата да е близка до дефинираната в биографичната справка, има съществена разлика между това Румен Радев да е получил образователна и научна степен “доктор” и да е получил научната степен “доктор на военните науки”.  В класификацията на научните степени “доктор на военните науки” стои много по-високо от степента “доктор” и много по-малко хора, с доста натрупан опит, сериозна академична кариера и значителен научен принос стигат до нея. На практика, отбелязването в биографичната справка, че Радев е “доктор на военните науки” не отговаря на истината и приписва на президента много по-висока научна степен от тази, която реално има. Не е възможно грешката да е и в регистрите на НАЦИД, тъй като там се съхранява цялостна и актуална информация, а отразяването на промяна в получена степен от някого става в реално време след издаването на съответната диплома. До момента не е ясно дали грешката в президентската биография е случайна, или не, както и кой е отговорен за качването на тази информация в сайта на институцията.", "date": "2019.04.18", "title": "Скандал с биографията на Румен Радев в сайта на президентството"}
{"url": "https://www.faktor.bg/bg/articles/novini/svyat/putin-i-kim-chen-un-shte-se-sreshtnat-do-kraya-na-mesetsa", "text": "Путин и лидерът на Северна Корея Ким Чен-ун ще се срещнат в Русия до края на този месец, се казва в съобщение на Кремъл, цитирано от ТАСС.     \"Владимир Путин ще се срещне с лидера на КНДР Ким Чен-ун. По покана на Владимир Путин председателят на Държавния съвет на Корейската народно-демократична република Ким Чен-ун ще посети Руската федерация през втората половина на април\", се казва в съобщението, предаде БТА.    По-рано южнокорейската агенция Йонхап съобщи, че визитата на Ким в Русия може да се състои идната седмица. По информация на агенцията, руско-севернокорейската среща на високо равнище ще се състои най-вероятно във Владивосток. Освен това, както съобщи помощникът на президента Юрий Ушаков, на 26 и 27 април Путин ще участва в международния форум \"Един пояс, един път\" в Пекин.     Още миналата година се обсъждаха няколко варианта за организиране на среща между Путин и Ким, включително във Владивосток - на Източния икономически форум в началото на септември 2018 г., припомня ТАСС. Руските власти подчертаха, че са готови да приемат лидера на КНДР във всяко удобно за него време.     Московският в. Известия\" писа вчера, че срещата Путин - Ким ще е в разположения близо до КНДР Владивосток, преди руският държавен глава да замине за икономическия форум в китайската столица, припомня Франс прес.     Ким е посещавал Китай като държавен глава, но това ще е първата му официална визита в Русия, посочва ДПА.", "date": "2019.04.18", "title": "Кремъл: Путин и Ким Чен-ун ще се срещнат до края на месеца"}
{"url": "https://www.faktor.bg/bg/articles/rumen-ovcharov-stanishev-otkaza-sreshta-s-korneliya-ninova", "text": "Корнелия беше убедена, че присъствието на Станишев в листата отблъсква избирателите. Това заяви бившият енергиен министър Румен Овчаров в \"Лице в лице\" на Би Ти Ви. Стана по-добре, че листата на Корнелия Нинова не беше гласувана, смята той. И поднесе една новина. Станишев отказа среща с Корнелия Нинова в неделята преди пленума с мотива, че вече няма време, че е късно, че всичко е решено, в което също има логика, продължи Овчаров.   Би трябвало да съм негативно настроен към Иво Христов. Той е приказвал много по мой адрес, по адрес на БСП, но моята логика е, че рейтингът на президента е значително по-висок и от този на БСП, и от този на Корнелия. От тази гледна точка тази симбиоза е оправдана, смята той. Първите седмици от излизането на БСП от парламента имаха позитивен ефект, тогава ГЕРБ се гърчеше, непрекъснато изпълняваше това, което им искат, но вече не е така. Още, когато президентът върна изборния закон, казах, че , ако той не го беше направил така фелдфебелски, БСП щеше да се върне. Той тогава каза : \"Опозицията да се върне\". Трябваше да се върнат, когато предложиха освобождаването на Пламен Георгиев, категоричен е социалистът. Ако искат  истински да строя АЕЦ ”Белене”, не бих го направил по начина на ГЕРБ. Те са с процедура за привличане не на стратегически инвеститор, а на политически инвеститор. Трябва да се направи цялостно оценка на това, което имаш. Да поканиш независим консултант, смята Румен Овчаров. Поканили сме ги да купят АЕЦ, а не сме им казали колко струва. Затова трябва да дойде някой независим консултант. Слава Богу, че чуха, че трябва да лицензират проекта. Едно е да имаш лицензиран проект, друго ей така да са нещата. Трябва да се направи оценка какво ще произвежда тази централа, на каква цена. Това не е направено. Има един човек в министерството, който малко от малко знае как се строи централа, обясни той.  Проектът е същият. Проблемът е, че се сменя инвестиционната схема на проекта и затова трябва да се информира ЕК. Не може да се мине без реална оценка на това, което имаме, категоричен е Овчаров, отговаряйки на въпрос, дали ще има пречки от Европейската комисия.", "date": "2019.04.18", "title": "Румен Овчаров: Станишев отказа среща с Корнелия Нинова"}
{"url": "https://www.faktor.bg/bg/articles/geshev-razbitata-v-gorna-oryahovitsa-prestapna-grupa-s-alo-izmami-za-nad-2-mln-leva", "text": "\"При спецакцията в Горна Оряховица е разбита група за телефонни измами. Става въпрос за една от най-големите групи, занимаваща се с \"ало\" измами. Благодаря и на румънските власти, които се включиха в акцията заедно с нашите колеги\". Това каза заместник-главният прокурор Иван Гешев пред журналисти след провеждането на акцията в два квартала в града. Специализираната операция се е провеждала паралелно с акция в Румъния.  \"Сред задържаните лица е и ръководителят на групата. Четирима от задържаните са били на много високо йерархично ниво в групата. В Румъния са задържани други петима души. Останалите 23-ма задържани са хората, които са извършвали обажданията. Всички задържани са български граждани, както и такива от ромски произход. Те са били доста добре интегрирани, видно от жилищата им. При акцията са иззети шест луксозни автомобила. До момента има доказателства за нанесени щети от \"ало\" измамите в размер на 2 млн. лв.\", каза още той.  \"В акцията участваха 150 служители на реда. Това е много дълго разследване. То е стартирало още през 2017 г. Изпитваме огромни трудности при документирането на престъпленията, тъй като са събрани много доказателства\", добави главният секретар на МВР Ивайло Иванов.  \"Никой не може да каже колко точно измами за извършени. В Румъния са иззети стотици български карти и ваучери\", завърши Иван Гешев.", "date": "2019.04.18", "title": "Телефонните измамниците в Горна Оряховица откраднали над 2 млн. лева"}
{"url": "https://www.faktor.bg/bg/articles/prokuraturata-obvini-oshte-7-za-katastrofata-kray-svoge-pri-koyato-zaginaha-20-dushi", "text": "Действията на прокуратура по разследването на тежкия пътен инцидент на 25 август 2018 г. край гр. Своге продължават с привличане като обвиняеми на още 7 лица. На двама членове на Управителния съвет на АПИ е повдигнато обвинение за престъпление по служба - престъпление по чл. 282 ал.2 НК, а 5 лица се обвиняват в престъпление по транспорта, извършено при независимо съпричиняване, заедно с водача на автобуса, за смъртта на 20 пътници и причинените средни телесни повреди на 8 лица. Това съобщиха от пресцентъра на прокуратурата. Незабавно след настъпване на тежкия инцидент, под ръководството на Окръжна прокуратура – София започна досъдебно производство. Главният прокурор Сотир Цацаров обяви, че Прокуратурата ще разследва тежката автобусна катастрофа край Своге в три направления - действията на водача на автобуса, задълженията на транспортната фирма – превозвач и състоянието на пътя, и възложи на екип от следователи от Националната следствена служба провеждане на разследването.  На 26.08.2018 г. Окръжна прокуратура – София привлече като обвиняем Григор Григоров – водач на автобуса за това, че на 25.08.2018 г. в гр. Своге, София област, на път 2 -16, при управление на автобус МАН, с посока на движение Своге – София, е нарушил правилата за движение по пътищата – чл. 21 ал. 2 от Закона за движение по пътищата: „При избиране на скоростта на движение на водача на пътно превозно средство е забранено да превишава 40 км/ч, сигнализиран с пътен знак В 26“ и по непредпразливост е причинил телесна повреда на повече от едно лице и смъртта на повече от едно лице и случаят е особено тежък - престъпление по чл. 343 ал. 4 вр. ал. 3 б. „Б“ пр. 2 вр. ал. 1 б. „В“ вр. чл. 342 ал. 1 пр. 3 от Наказателния кодекс. С постановления на наблюдаващия прокурор на обвиняемия е наложена забрана да напуска пределите на страната и по реда на чл. 69А от НПК му е отнето свидетелството за правоуправление на МПС. На 31.08.2018г. следователи иззеха 9 броя образци за сравнително изследване от пътния участък/ проби от настилката/, които са предоставени на вещите лица за изготвяне на експертиза за показателите на асфалтовата смес и отговарят ли те на утвърдената рецепта за асфалтова смес за износващ пласт на покритието на пътя и на нормативно установените стандарти.  В хода на разследването на Окръжна прокуратура – София са били събрани доказателства за извършени престъпления по служба от длъжностни лица от АПИ, поради което с постановление на Окръжна прокуратура – София от 16.11.2018г. са отделени материали от разследването и са изпратени по компетентност на Софийска градска прокуратура. Образуваното от СГП досъдебно производство също е възложено от главния прокурор на следователи от НСлС.   По досъдебните производства, ръководени от ОП-София /за престъпление по транспорта/ и от СГП /за престъпление по служба/ са извършени множество процесуално следствени действия и са събрани голям обем доказателства. По двете дела са извършени общо 10 огледа на местопроизшествие, разпитани са 155 свидетели, назначени са общо 46 експертизи. Изготвени са мащабна скица на местопроизшествието и множество динамични скици с местата на ударите и крайните положения на установяване на процесните МПС Установен е механизмът на настъпване на пътно транспортното произшествие, причините и условията за настъпване на инцидента, състоянието на пътя и на мантинелата и несъответствието им с установените стандарти. Събрани са доказателства за действията и бездействията на различни длъжностни лица.   От събраните по делото доказателства е изяснено, че при движението си в зоната на десен завой, по двупосочно платно за движение, състоящо се от две пътни ленти, при мокра асфалтова настилка, автобусът МАН е навлязъл в лентата за насрещно движещи се автомобили и се е удрил с товарни автомобили Нисан Примера (първи удар) и Ситроен Берлинго (втори удар). След втория удар автобусът напуснал платното за движение от дясната му страна, ударил се в еластичната ограда, преминал през нея и навлязъл в страничния скат. При спускането си по него автобусът се преобърнал и се установил на дясната си страна върху равнинен терен. Скоростта на автобуса към момента на навлизане в завоя е около 53,5 км./час а с тази скорост водачът на автобуса не е имал техническа възможност при наличното състояние на мократа асфалтова настилка да премине през пътния участък на завоя без да навлезе в насрещната пътна лента. Такава техническа възможност водачът на автобуса е имал, ако е спазил максимално допустимата скорост от 40 км./час. Поради това прокуратурата продължава да поддържа обвинението си срещу шофьора Григоров за това, че е нарушил правилата за движение по пътищата, в резултат на което е причинил по непредпазливост смъртта на 20 лица и телесни повреди на 8 пострадали, което представлява основната причина за настъпване на пътния инцидент.  От събраните доказателства е установена и техническа причина за възникването на ПТП и това е значително намален коефициент на сцепление между гумите и асфалта, дължащ се на лошото му качество. В резултат на нормативно несъответстващата структура на пътната настилка, коефициентът на сцепление е бил силно занижен, което е в причинно-следствена връзка с възникването на ПТП. Грапавостта на пътното покритие по показател дълбочина е оценена като незадоволителна. Съпротивлението на хлъзгане на пътната настилка е по-малко от минимално допустимото. В строителната документация за изпълнение на СМР на ЛОТ 17 от проект „Транзитни пътища V“, са заложени изисквания относно вида и качеството на вложения материал. Изискването е било в асфалтовата смес да има едър трошен камък, с коефициент на полируемост не по- малко от 50. От заключението на експертизата се установява, че в асфалтовата смес е вложен не трошен камък, а трошен варовик, а коефициентът на ускорено полиране е 28. Липсата на едър скален материал води до това да не се създаде добър скелет на асфалтовия пласт и податливост за образуване на коловози и недобро сцепление между гумите на автомобила и пътната настилка. Това състояние на участъка от пътя в района на местопроизшествието се явява в причинно – следствена връзка с настъпилия тежък резултат. Установено е, че пътят в района на произшествието, предвид интензивността на натоварването му, съгласно утвърдените правила и изисквания, е следвало да бъде обезопасен със стоманени предпазни огради с висока способност на задържане. Установено е също, че в проектната документация дори не е било предвидено поставяне на еластична предпазна ограда. От събраните доказателства се установява, че монтираната в участъка на произшествието еластична предпазна ограда не би могла да задържи пътно превозно средство - автобус върху пътната настилка. Съобразявайки събраните доказателства за действията, които са били извършени от 5 различни длъжностни лица, ангажирани с ремонта на този участък от пътя, както и създадените от тях документи, удостоверяващи точното и качествено изпълнение на дейностите по ремонта и вида и качеството на вложените материали, Окръжна прокуратура – София ангажира наказателната отговорност и на следните лица, служители по транспорта: -Б.Иванов - ръководител екип и изпълнителен директор на „Трейс София“ ЕАД- изпълнител по Проект „България- Транзитни пътища V - ЛОТ 17“, път II – 16, „Своге- Нови Искър“ Участък 3 от км 50+790.53 до км 81 + 778.84,  -С.Трифонов - Началник Асфалтова база „Костинброд“, на който по надлежния ред е възложена дейност по ремонта на пътищата, съгласно Трудов договор № 337/13.05.2013г., сключен с „Трейс – София“ ЕАД,; -И. Иванов - технически ръководител, на който по надлежния ред е възложена дейност по ремонта на пътищата, съгласно трудов договор № 337/13.05.2013г. сключен с „Трейс – София“ ЕАД ; -М.Т. - строителен инженер, член на екипа за строителен надзор на ПЪТКОНСУЛТ 2000 ЕООД, на който по надлежния ред е възложена дейност по строителен надзор при ремонт на пътя, съгласно Трудов договор № 8/03.04.2012г. и -С. Попниколова - Директор на дирекция „Управление на проекти, финансирани с кредитни инвестиции“ в Агенция „Пътна инфраструктура“. На 18.04.2019 г. се предявяват постановленията за привличане на 4 длъжностни лица –Б. Иванов, С. Трифонов, И. Иванов и М. Томова. На 22.04.2019 г. предстои привличането на още едно длъжностно лице от Агенция пътна инфраструктура- М.Т. Наказателната отговорност на петте длъжностни лица е ангажирана за това, че чрез свои действия и бездействия, при условията на независимо съпричиняване са причинили по непредпазливост, заедно с водача на автобуса Григоров, смъртта на 20 пътници и средни телесни повреди на 8 пострадали.  Доказателствата, събрани от СГП са обосновали повдигане на обвинения и на Дончо Атанасов и Светослав Глосов, за това, че в качеството си на членове на Управителния съвет на АПИ, отговарящи за дейността на Дирекция „Управление на стратегически инфраструктурни проекти“ и дирекция „Поддържане на пътната инфраструктура“ не са изпълнили служебните си задължения, регламентирани в Закона за пътищата и в Правилата за работата на УС на АПИ, с цел да набавят за ДДЗД „Трейс Своге“ облага и от това са настъпили значителни вредни последици. Те са привлечени като обвиняеми на 17.04.2019 г. Целяната облага за ДДЗД „Трейс Своге“ се изразява в неизвършването за сметка на дружеството на ремонт за отстраняване на констатираните дефекти. От това са настъпили значителни вредни последици за водачите на МПС, ползващи участък 3 от път ІІ-16 „Своге – Нови Искър“ и това е поставянето им в опасност от реализиране на ПТП, изразяваща се в по-дълъг спирачен път и загуба на стабилност на МПС при маневра, вследствие на намаленото съпротивление на хлъзгане на посочения участък. Дончо Атанасов и Светослав Глосов са с мерки за неотклонение парична гаранция в размер на 10 000 лева, Б. Иванов – гаранция в размер на 15 000 лева, а на останалите обвиняеми гаранцията е в размер на по 2 000 лева. Разследванията по двете дела продължават.", "date": "2019.04.18", "title": "Прокуратурата обвини още 7 за катастрофата край Своге, при която загинаха 20 души"}
{"url": "https://www.faktor.bg/bg/articles/zhestok-sluchay-na-domashno-nasilie-v-panagyurishte", "text": "Жесток случай на домашно насилие в Панагюрище. Мъж, за когото имало издадена ограничителна заповед, нарушил съдебната разпоредба и извършил жесток побой на жената, с която живеел на семейни начала. Снощи в полицейското управление в града бил получен сигнал за пострадала жена в резултат на домашно насилие.  Около 20:30 ч. 47-годишният панагюрец И.И. отишъл в апартамент обитаван от 46-годишна жена от същия град, с която са живеели на семейни начала. С това си действие той е нарушил Заповед за незабавна защита издадена от Районния съд. Насилникът разбил входната врата на жилището, проникнал вътре и нанесъл поредния побой на жертвата. Жената е транспортирана за преглед в местната болница, след което е освободена за домашно лечение. Екипи от полицейското управление незабавно са реагирали на сигнала за случилото се. Предприети са действия за издирване и задържане на И.И., тъй като той се укрива от органите на реда. По случая е образувано полицейско производство под наблюдението на прокуратурата, съобщават от ОДМВР-Пазарджик.", "date": "2019.04.18", "title": "Жесток случай на домашно насилие"}
{"url": "https://www.faktor.bg/bg/articles/spetssadiite-s-bezpretsedentno-obrashtenie-kam-balgarskite-grazhdani", "text": "Три дни след като съдия Иво Хинов обяви присъдите от 20 години затвор за бившата кметица на столичния квартал \"Младост\" Десислава Иванчева, 15 години за заместничката й Биляна Петрова и 12 години \"лишаване от свобода\" за бившия кмет на същия район Петко Дюлгеров, както и след последвалите атаки от страна участници в процеса, медии и други, съдиите от Специализирания наказателен съд (СНС) и Апелативния специализиран наказателен съд (АСНС) излязоха с безпрецедентно обръщение към българските граждани. Това съобщава \"Правен свят\".  В него не се коментира конкретното дело, нито се споменава името на съдията, постановил присъдите по него, но от съдържанието му става ясно, че магистратите са възмутени от атаките към съдебната власт и опитите за намеса в дейността й.  Ето и пълния текст на обръщението на съдиите от специализираните съдилища:  До българските граждани, в името на които правораздаваме:  Правосъдието е висша ценност, ако се стреми към най-висшата – справедливостта!  Правосъдието се постига от Вас и нас ЗАЕДНО!  Правосъдието не е пошло. Има хора, които го опошляват.  Правосъдието не се произвежда в телевизията. То се ражда САМО в съдебната зала!  И милион пъти да чувате една гледна точка, тя си остава една.  Съдът чува всички!  Не искайте от съда доброта. Искайте справедливост!  Справедливостта е нашият труден път, който мнозина не са готови да последват.  Не питайте: \"Защо сега?\"  Никога не е късно да израснем!", "date": "2019.04.18", "title": "Спецсъдиите с безпрецедентно обръщение към българските граждани"}
{"url": "https://www.faktor.bg/bg/articles/fregata-drazki-se-zavarna-ot-zadgranichno-plavane", "text": "Фрегата „Дръзки” от състава на Флотилия бойни и спомагателни кораби се завърна днес, 18 април, в пункт за базиране Бургас. За времето от 30 март до 18 април 2019 г. фрегатата беше част от състава на Втората постоянна военноморска група на НАТО. В състава на групата, корабът участва в учението на Военноморските сили на Република Румъния „Sea Shield 2019”, в учение от типа „PASSEX” с кораби от състава на бреговата охрана на Република Грузия, посети пристанище Поти в Грузия и пристанище Констанца в Румъния. На 17 април фрегата „Дръзки“ излезе от състава на Втората постоянна военноморска група на НАТО и извърши преход до пункт за базиране Бургас. На ритуала по посрещането присъства флотилен адмирал Мален Чубенков, който поздрави екипажа на кораба и изказа своята благодарност за високия професионализъм и всеотдайност при изпълнението на поставените задачи.", "date": "2019.04.18", "title": "Фрегатата „Дръзки” се завърна от плаване с Втората постоянна военноморска група на НАТО"}
{"url": "https://www.faktor.bg/bg/articles/kola-plamna-v-dvizhenie-kray-tsarigradsko-shose-v-sofiya-ima-ranen", "text": "Мъж е с изгаряния, след като автомобилът му се е запалил в движение на кръговото кръстовище при 4-ти км на бул. \"Цариградско шосе\", съобщиха от МВР. Инцидентът е станал около 18.00 часа.  Шофьорът е с изгаряния и е откаран в болнично заведение. Водачът на запалилия се лек автомобил в столицата е с изгаряния по лицето. Говорителят на Центъра за спешна медицинска помощ в София Катя Сунгарска уточни, че пострадалият мъж е с изгаряния по лицето, които не са тежки и животозастрашаващи. Транспортиран е към УМБАЛСМ \"Н. И. Пирогов\". Инцидентът се случва край бензиностанция до бул. \"Цариградско шосе\" на кръговото кръстовище на 4-ти километър, заяви Сунгарска, цитирана от \"Фокус\". Най-вероятно колата е пламнала заради гръмнала газова бутилка след зареждане.", "date": "2019.04.18", "title": "Кола пламна в движение на \"Цариградско шосе\" в София, има ранен"}
{"url": "https://www.faktor.bg/bg/articles/vmesto-telefonna-tsentrala-varhu-obshtinska-zemya-e-postroen-blok-dokato-valeri-simeonov-e-shef-na-obshtinski-savet", "text": "Фирма, близка до лидера на НФСБ Валери Симеонов, е построила жилищен блок върху парцела, който той и фирма \"СКАТ\" придобиват от общината през 2008 г. Сделката за земята е сключена, докато Симеонов е председател на Общинския съвет в Бургас. Вместо бъдеща централа на кабелната телевизия, върху имота се издига жилищна сграда.Септември 2008 г. - Валери Симеонов е председател на Общинския съвет в Бургас и управител на фирма \"СКАТ\", съобщава БТВ. Дружеството му купува 555 квадрата общинска земя за 1 020 978 лева. Така компанията на Симеонов става собственик на парцел от 875 квадрата. По думите му преди сделката СКАТ е било съсобственик на останалата част от имота. „Аз не участвам в оценката на имота. Тя се прави от експерти. Моята работа беше да говоря с кмета и с заместниците му, които отговарят за общинска собственост да вдигнат цената, за да няма приказки по мой адрес”, обясни Валери Симеонов. През 2008-а обаче той казва друго: „Лично аз участвах във формирането на оценката.” Години върху земята няма нов строеж. „През 2008 г. започна една криза, отрази се и на СКАТ. Приходите паднаха и нямахме тези средства, за да започнем изграждане на въпросния имот. Аз мислех да направя там студията”, обясни още Симеонов. В края на 2008 г. „СКАТ” ООД прехвърля собствеността върху имота на „СКАТ ТВ” ООД. Февруари 2017-а „СКАТ ТВ” предоставя на Източноевропейски строителен холдинг, представлявано от Мартин Дяков, право на строеж за жилищна сграда върху парцела, като ”СКАТ ТВ” запазва 38% от собствеността в бъдещия блок. Гарант в сделката е „Евробилдинг инженеринг”, управлявана също от Мартин Дяков. Днес сградата е построена, а от сайта на „Евробилдинг инженеринг” е видно, че имотите в нея са продадени, с изключение на офис и аптека. „Някак си внушаваме на хората, че всеки има право да се рови във фирмените дела, които не са публични. Обектът в Златоград са ми го строили те. Обектът в Малко Търново са ми го строили те. Познавам собствениците, доволен съм от качеството на работата”, заяви Валери Симеонов. На въпрос участвали ли са те под някаква форма в кампании на НФСБ, СКАТ или на „Атака”, той категорично отрича. През лятото на 2011 г. - няколко месеца преди местните избори, от репортаж, излъчен по телевизия СКАТ, става ясно, че Мартин Дяков и неговата „Евробилдинг инженеринг” даряват материали и се включват в изграждането на храм „Свети Георги Победоносец”. Инициативата за строежа е на тогавашния кандидат за кмет Валери Симеонов. „Мартин Дяков участваше с материали и безвъзмезден труд”, обясни той. Управителят на „Евробилдинг инженеринг” Мартин Дяков отклони поканата на bTV за интервю. Преди седмица прокуратурата обяви, че проверява Валери Симеонов за имотни сделки от последните години.", "date": "2019.04.18", "title": "Валери Симеонов в имотен скандал"}
{"url": "https://www.faktor.bg/bg/articles/zapochva-poetapnoto-stroitelstvo-na-novi-56-km-ot-am-hemus", "text": "Следващата седмица започва поетапното строителство на нови 56 км от автомагистрала „Хемус“. Трасето е първият участък от 134-те км, които държавното дружество „Автомагистрали“ ЕАД ще изгради. Това съобщи в Плевен зам.-регионалният министър Николай Нанков.  За строителството на участъка между пътен възел „Боаза“ и разклона с пътя Русе – Търново е осигурено държавно финансиране в размер на 1 милиард и 120 милиона лв. без ДДС. През 2021 г. магистрала „Хемус“ трябва да достига до пътя Ловеч – Плевен, съобщи Нанков.", "date": "2019.04.18", "title": "Започва поетапното строителство на нови 56 км от АМ \"Хемус\""}
{"url": "https://www.faktor.bg/bg/articles/gerb-daryava-5-000-leva-za-doizgrazhdaneto-na-pravoslavniya-hram-sv-ivan-rilski-v-haskovo", "text": "ПП ГЕРБ дарява 5 000 лева за доизграждането на църквата „Св.Иван Рилски” в Хасково. Това съобщи зам.-председателят на ГЕРБ и председател на Националния предизборен щаб на партията Цветан Цветанов по време на благотворителна среща, организирана от Църковното настоятелство на Православен храм „Св.Иван Рилски“ в Хасково и подкрепена от народния представител от  ГЕРБ Евгения Ангелова. В дарителската инициатива участваха още областният координатор на ГЕРБ-Хасково Делян Добрев, областният управител на Хасково Станислав Дечев и заместникът му д-р Стефка Здравкова, председателят на Общински съвет Хасково Таня Захариева, представители на бизнеса от Хасково и региона, на адвокатската колегия, членове на Църковното настоятелство, както и много жители на Хасково и региона. Инициативата бе благословена с водосвет, отслужен от отец Никола от Хасково. От 100 години в Хасково не е издиган православен храм. Градежът на църквата „Св.Иван Рилски”, която се намира в най-големия хасковски квартал „Орфей”, започва преди повече от 20 години. Досега обаче храмът не е завършен. Преди три години с благословията на Пловдивския митрополит Николай и по инициатива на ГЕРБ-Хасково проектът беше подновен. Инициират се поредица от благотворителни прояви, на които всеки дарява според възможностите си, за да може камбаните на този храм да зазвучат. През миналата година от дарения бяха събрани 60 хиляди лева, с които е направена хидроизолация на подземието на храма. Анонимен дарител сам е помогнал да бъде доизградена тази част от църквата. „Вярвам, че сега, когато започнем да издигаме стените, когато храмът започне да расте, много повече хора ще подкрепят идеята ни и съвсем скоро ще можем да завършим църквата”, каза при откриването на благотворителната среща депутатът Евгения Ангелова. Тя посочи, че това е храм за всички ни, за нашите деца, затова всеки трябва да отвори сърцето си и да се включи в благородната и богоугодна инициатива. По време на срещата бяха разпродадени на търг уникални произведения от местни автори, Великденски сувенири, направени от децата от училище „Св.Иван Рилски”, както и спортни сувенири, предоставени от най-добрия български тенисист  - хасковлията Григор Димитров.", "date": "2019.04.18", "title": "ГЕРБ дарява 5 000 лева за доизграждането на православния храм „Св.Иван Рилски” в Хасково"}
{"url": "https://www.faktor.bg/bg/articles/politika/hlyab-i-pasti/onlayn-trolovete-atakuvat-za-evroizborite-digitalnata-bitka-za-vliyanie-shte-bade-zhestoka", "text": "Този път, през пролетта и лятото на 2019 година, предизборната кампания ще бъде много различна отпреди. Политическата агитация, каквато я познавахме досега, остава само едно от средствата за въздействие върху съзнанието на избирателите. Причината е, че голяма част от активните хора вече са предимно онлайн. И те, като избиратели, са в много по-малка степен под влиянието от традиционните форми на политическа комуникация – на живо и чрез медиите. Така, понеже електоратът е онлайн, се налага и агитацията вече да става онлайн. Но там, в интернет, хората се превръщат в свободни потребители, щъкащи/кликащи насам-натам, които четат и гледат каквото си поискат. Да стигнеш до желаната онлайн аудитория става все по-трудно. Да привлечеш вниманието, а след това – да го задържиш, се оказва огромно предизвикателство за кандидат (евро)политиците и техните предизборни и PR-ски щабове и дигитални специалисти. Използваните досега в предизборната агитация   Налага се да се търсят и да се използват нови информационни стратегии и подходи. За щастие на политиците, те вече са създадени, подробно описани и даже многократно използвани. Което е довело и до формиране на обществено мнение за тях. Което, за нещастие на политиците, е почти изцяло отрицателно. Вече всички говорят за хибридни войни, информационни операции, фалшиви новини и тролове. И никой не ги обича.  Трудно ще откриете представители от групата на младите и активните хора (18-35 години), които не са били обект на информационни атаки, фалшиви новини или провокации на тролове. Те са основните онлайн потребители, и това са основните онлайн жертви. Върху тях са изпробвани, и продължават да се изпробват, всички оръжия за масово поразяване от арсенала на информационните войни. Всяко от тях има различни начини да ”улучва“ съзнанието, да „ранява“ създадени представи и нагласи, и да „убива“ изградени мнения и решения. В информационната война са важни големината на атакуваната аудитория и ефективността на оказаните върху нея въздействия. Затова в нея особена роля заемат специалните части на едни тайнствени същества с мистично име, и още по-мистични онлайн умения и проявления.  Интернет светът е голям, и тролове дебнат отвсякъде. Присъствието им става особено доловимо в периодите преди и по време на избора. Тогава тези невидими (поръчкови) автори на онлайн съдържание са в стихията си. Преди и по време на избори, троловете придобиват особени сили. В такива моменти те са под финансовата магия на различни партийни и неправителствени феи и магьосници. Тези (приказни) спонсори много добре знаят какви са възможностите на интернет троловете. Затова ги използват по най-добрия начин – дават им няколко изписани листа, и ги докосват с магически пликове, вместо с пръчки. И троловете почват да върлуват из интернет пространството... В предизборно време (почти) всички начини за влияние върху общественото мнение са позволени. Някои влизат в телевизорите, други звучат по радиото и/или насищат с информация пресата. А троловете завладяват интернет, и се възползват от непреодолимия стремеж на съвремения човек да бъде в него, колкото може повече. Това е времето онлайн, това е времето за тролинг. И се започва: публикуване на нееднозначна и противоречива информация, откровено провокативни материали и „фейкове“ (фалшиви новини). Използва се всеки повод, даже – несъществуващ, за разпалване на конфликти и раздухване на скандали. Коментари, контракоментари, манипулации и инсинуации. Всичко е позволено и приложимо онлайн, стига да постига поставените пред троловете цели. И да го има в ония листове, дето им ги дават партийните и неправителствените феи и магьосници. Троловете създават и използват негативно съдържание, което има желания ефект. Причина за това са заложените дълбоко в човешкото съзнание инстинкти за подражание и завист. Те са причината чуждите неприятности, неуспехи и провали да се възприемат с по-голям интерес от чуждите радости, успехи и триумфи. Затова лошите новини продават. Затова информацията за авиокатастрофа на новата писта на току-що ремонтираната аерогара привлича много повече внимание от събитието за откриването й. И няма значение колко нови и полезни за хората придобивки разкрива добрата новина. Лошата винаги побеждава. Негативното привлича вниманието. А троловете го знаят, и го използват. С променлив успех. Пригответе се да бъдете атакувани отвсякъде, и по всяко време.  От негативните (тролски) писания в интернет спасение няма. С тях може само да се борите. Често за троловете нямат значение темата и целта на онлайн публикацията, която атакуват. Важен е самият процес на манипулация, и желаното въздействие върху онлайн аудиторията. Троловете са особено смели, когато са онлайн. И когато търсят спора, конфликта, даже откровената обида. В такива ситуации троловете утвърждават самолюбието си и си изграждат авторите. Средствата нямат значение. Аргументите и фактите – също. Фактологията често се свежда до частично достоверни или напълно фалшифицирани информации от анонимен източник. Понякога троловете се представят за експерти по даден проблем, и се включват ентусиазирано в интернет обсъждането му. Най-често – като неочаквани „авторитети“ във форума към чужда онлайн публикация. Тогава троловете използват ролята си на знаещи, с цел да променят значението на чуждия текст, да пренасочат влиянието му, или направо – да го елиминират. За целта те могат да се представят и като обидени, измамени или „прецакани“ по друг начин. И, от тази нова своя позиция – да заливат онлайн потребителите с агресия, провокации и дезинформации. Да изкривят дискусията, или направо да я „смачкат“ и захвърлят в коша. Целта винаги оправдава средствата. Даже онлайн. А троловете си имат (писмено) поставени цели. И имат да получават (финансови) средства. В борбата с троловете, особено по време на избори, могат да помогнат 3 неща.  или експерти от фирма за управление на онлайн репутация. И готовност за посрещане мощната агресия на троловете, преди всичко. В предизборна обстановка това е нещо нормално. Тогава, както вече знаете, троловете върлуват особено много из интернет пространството. Така че, ги посрещнете спокойно и смело. После контраатакувайте. Спорете с трола – във Фейсбук, в форуми, в коментари. Бъдете нападателни, но не изпадайте в ярост. Само хладнокръвните владеят силата на аргументите, и могат да я използват. А останалите интернет потребители ще го оценят. Борбата е безмилостно жестока, нищо че е дигитална. Бъдете бдителни, защитавайте се навреме, атакувайте решително. Онлайн борбата с троловете не е единична битка, а продължителна война. Най-често – без правила, без конкретен противник и без определени бойни полета. Просто интернет е много голям, и потребителите са навсякъде. Троловете – също. А те винаги са готови да драснат нещо зловещо и/или вредно. И няма как да получат винаги реакция и противодействие. Затова влизайте в спорове с атакуващи тролове, които когато и където се появят. Това е особено важно в предизборните времена. Ако  оставите трола без подходящ отговор, предизвиканата от него дискусията няма да изчезне. Само ще продължи да се развива безконтролно, и без възможности за реакция. И не се притеснявайте за тролски атаки, за които не сте разбрали. Все пак, не можете да обикаляте непрекъснато из нета. И да се борите с троловете за всеки желан потребител, и за всяка желана аудитория. В анти-тролинга използвайте аргументи, факти и хумор, смесени в различни пропорции. Всяка такава стратегия е подходяща за борба срещу тролове. И всеки от елементите има ефект при правилното му прилагане. Насочвайте всичко не към трола, като личност, а към неговите онлайн творения. На фалшивите му твърдения отговаряйте с конкретни контратези и аргументи. Срещу фалшивата информация използвайте подходящите факти от достоверен източник. На личната агресия, подигравките и обидите отвърнете с чувство за хумор, ирония, даже сарказъм. Усмивката е силно оръжие. Използвайте я умело, заедно със сериозните мнения и отговори по сериозните въпроси.  Борбата с троловете си има   Риториката трябва да се използва без нагнетяване на емоции. Не отговаряйте под тяхно влияние. Поставете акцента върху тролското мнение, а не върху самия трол. Аргументирайте се, подкрепяйте тезите си с факти. Не реагирайте лично. Няма нужда да се опитвате да промените самия трол, отговаряйте само на неговите писания. Следвайте темата на спора, не се отклонявайте и не свеждайте дискусията до махленска кавга. Нека личното няма никакво значение, става въпрос за борба на тези. Отрицателните писания стават значими, само ако останат без отговор. Затова – реагирайте, колкото по-бързо, толкова по-добре, но не по-късно от 24 часа. Това е особено важно в предизборна обстановка, и за аудиторията 18-29 години. И в онлайн битките прилагането на подходящата тактика в подходящото време носи успех. Използвайте и се възползвайте. При негативни коментари можете да използвате „метода на сандвича“. Създайте положителни отзиви и ги сложете между отрицателните, за да получите усещане за баланс. Така за онлайн аудиторията ще се получи впечатлението за истинност. При наличието само на положителни мнения и коментари, винаги може да се промъкне съмнение за „нагласена работа“. Различавайте критичното мислене от фейковете, то има положителен ефект. Понякога се използва, за да се демонстрира професионално превъзходство. Критикуването онлайн не винаги е „хейтърство“ (мнение от омраза и/или завист). То може да помогне да открием наши слабости, и да се опитаме да ги отстраним. В този случай, добре да създадете впечатление, че това е случайна грешка, а не проява на некомпетентност. Не всяко негативно онлайн мнение е тролинг. Разглеждайте всеки случай поотделно, като го класирате към един от тези 4-те вида:  Различните варианти имат свои особености, породени са от различни причини и, съответно – изискват различни начини за реакция. В предизборна обстановка, автор на конструктивната критика, обикновено, е недоволен от нещо избирател. Добрата реакция е да му покажете, че разбирате проблема, да му опишете решението и в какъв срок ще се реализира. Заедно с лично извинение, ако прецените. Негативни отзиви на емоционална основа обикновено са резултат на традиционния човешки негативизъм. Отговорете им спокойно и аргументирано. Потърсете сходство в мненията, после атакувайте с аргументи различията. За троловете и тролинга вече изяснихме. А Черния PR най-често е „продукт“ на конкурентите, при избори – на политическите. Подходящата реакция отново е спокойния и аргументиран отговор, но без заставане в защитна позиция. Избирателите обичат победителите, дръжте се като такъв. Във великата онлайн война срещу троловете краят може да бъде само един. И тя, победата, зависи преди всичко от вас.", "date": "2019.04.18", "title": "Онлайн троловете атакуват за евроизборите - дигиталната битка за влияние ще бъде жестока"}
{"url": "https://www.faktor.bg/bg/articles/rumen-ovcharov-lichno-ninova-e-pokanila-ivo-hristo-za-da-se-prelee-visokiyat-reyting-na-prezidenta", "text": "Началникът на кабинета на президента Иво Христов е бил поканен в листата на БСП за европейските избори лично от Корнелия Нинова. А идеята на тази покана е той да прелее от високия рейтинг на президента към БСП. Това заяви по ТВ+ Румен Овчаров. \"Рейтинът на президента е значително по-висок от рейтинга на партията и самата Корнелия Нинова. Една такава връзка би помогнала на изборите. Политическата идея е в тази посока. Лявото по принцип винаги се е формулирало като иновативно, с нови идеи, но сега вече не предлага нищо. Това е криза на лявото. Трябва да се формулират новите идеи на лявото. Това очевидно не е само джендър идеологията\", каза Овчаров. \"Проблемът с \"Апартаментгейт\" е системен. Оставките го правят по-видим. Това е начинът, по който ГЕРБ работи, причината, поради която ГЕРБ е съзадена - личното облагодетелстване с власт. БСП не е имунизирана. БСП може да бъде обвинявана във всичко, но не е партия, която е създадена заради властта, а заради някаква идея, заради кауза. Заради тази кауза трябва да се вземе властта. Докато при ГЕРБ връзката е директна\", каза още Овчаров. \"Можем да спечелим тези избори - БСП стои добре. Тази идея за стоенето извън парламента започва да се изчерпва. Първите седмици положителният ефект от излизането от парламента беше явен и видим, но нещо, което се повтаря прекалено дълго поизчерпва възможностите си\", допълни Овчаров.", "date": "2019.04.18", "title": "Румен Овчаров: Нинова е поканила Иво Христов, за да \"прелее\" високия рейтинг на президента към БСП"}
{"url": "https://www.faktor.bg/bg/articles/sled-26-godini-zakasnenie-gartsiya-izdigna-statuya-na-aleksandar-veliki-do-hrama-na-zevs-olimpiyski", "text": "Статуя на Александър Велики на кон бе поставена вчера в центъра на гръцката столица, предаде БТА. Монументът с височина 3,5 метра е дело на известния гръцки скулптор Янис Папас (1913 - 2005) и е била изработена през 1993 г. Досега обаче се е намирала в двора на музея „Бенаки“, където е било и ателието на скулптора. Скулптурата е била закупена от министерството на културата на Гърция и подарена на атинската община. Телевизия „Скай“ поставя въпроса дали закъснението от 26 години, които са били необходими, докато статуята намери мястото си в публично пространство, се дължи на напрегнатата атмосфера в отношенията между Атина и Скопие и дали разполагането ѝ сега има връзка със сключването на Преспанското споразумение. Фигурата на древния македонски пълководец се издига на кръстовището на булевардите „Амалиас“ и „Василисис Олгас“ близо до храма на Зевс Олимпийски. Официалното откриване на монумента ще бъде в петък.", "date": "2019.04.18", "title": "След 26 години закъснение Гърция издигна статуя на Александър Велики до храма на Зевс Олимпийски"}
{"url": "https://www.faktor.bg/bg/articles/publikuvano-vav-fakti-bg-ukrayna-s-nechuvano-iskane-za-rusiya", "text": "Секретарят на съвета за национална сигурност и отбрана на Украйна Александър Турчинов обвини Русия в разпространяване на тероризъм, съобщи РИА Новости. Той призова Руската федерална служба за безопасност и руският Генерален щаб да бъдат признати за терористични групи. Киев смята, че руските спецслужби са отговорни за диверсия на територията на Украйна. От Съвета за сигурност на Украйна обявиха, че са заловили руска ударна група, която е отговорна за опита за убийство на украински военен шпионин. Турчинов обвини шефът на ФСБ генерал Александър Бортников и началникът на отдела за контраразузнаване към службата генерал Дмитрий Манаев за отговорни за организиране на терористични действия.", "date": "2019.04.18", "title": "Украйна изненада света с нечувано искане за Русия"}
{"url": "https://www.faktor.bg/bg/articles/turtsiya-shte-zabavim-prisaedinyavaneto-na-severna-makedoniya-kam-nato", "text": "Турция заплашва да забави ратифицирането на протокола за присъединяване на Северна Македония към НАТО, ако югозападната ни съседка не екстрадира 15 турски граждани, които Анкара обвинява в участие в опита за държавен преврат от лятото на 2016 г., съобщава електронното издание на водещия атински ежедневник Kathimerini. Според доклад на Balkan Insight Анкара настоява, че 15-мата турски граждани са членове на мрежата на живеещия в САЩ Фетхуллах Гюлен, сочен от турските власти като оркестратор на опита за сваляне на Реджеп Тайип Ердоган от власт.  След подписването на Преспанското споразумение с Гърция през юни 2017 г., в началото на тази година постоянните представители на страните-членки на НАТО подписаха протокол за присъединяването на Северна Македония към Алианса. Но заплахата от Анкара сега може да забави кандидатурата на Северна Македония за присъединяване към Северноатлантическия съюз, предупреждава изданието. Въпросът бе повдигнат и от турския министър на отбраната Хулуси Акар по време на посещението му в Скопие на 3 април. Припомня се, че по време на неотдавнашно посещение в Косово Акар също отправи искания за екстрадиране на турски граждани, които също са обвинени във връзки с гюленистите. Според медийни доклади премиерът на Северна Македония Зоран Заев е отхвърлил исканията на Анкара и е получил подкрепа от представители на Европейския съюз, които също призоваха правителството в Скопие да подкрепи 15-те мъже. Въпреки това министърът на отбраната на Северна Македония Радмила Шекеринска заяви в неотдавнашно телевизионно интервю, че освен с други членове на Северноатлантическия съюз, страната й се нуждае и от Турция за ратифицирането на протокол за присъединяване към НАТО. От 2016 г. насам Анкара засили напрежението с Атина по отношение на съдбата на осмина военнослужещи, които Турция обвинява за участие в преврата. Гърция им предостави убежище. През февруари тази година турската информационна агенция   съобщи, че правителството в Анкара предлага общо 5,6 милиона евро за връщането на осмината офицери.", "date": "2019.04.18", "title": "Турция: Ще забавим присъединяването на Северна Македония към НАТО"}
{"url": "https://www.faktor.bg/bg/articles/prouchvane-na-ep-gerb-i-bsp-vkarvat-po-6-evrodeputati", "text": "Европейският парламент публикува днес нова серия от прогнози за разпределението на местата в следващия Европарламент, в който вече изчисленията са на база 751 места, предвид отлагането на Брекзит, предава БНР.  Според прогнозата за България ГЕРБ и БСП ще пратят по шестима евродепутати в новия ЕП в резултат на изборите на 26 май. ДПС ще имат двама представители, а ВМРО, „Демократична България“ и „Воля“ - по един. За първи път в проучване на ЕП БСП има, макар и крехка преднина пред ГЕРБ - социалистите взимат 32,8%, а управляващата партия - 32,7%. На ниво ЕС Европейската народна партия (ЕНП) ще остане най-големия блок със 180 евродепутати, следвана от социалистите и демократите – 149. Алиансът на либералите и демократите (АЛДЕ) ще е трети със 76 представители в следващия ЕП.  За сравнение в момента ЕНП имат 216 депутати, а групата на социалистите и демократите е съставена от 186. АЛДЕ в момента е четвърти по големина блок с 69 евродепутати.  Нито една от анкетите, използвани за пресмятането на прогнозираните места, не е била поръчвана от Европейския парламент. Това са данни от публично достъпни проучвания на общественото мнение, публикувани от ясно идентифицирани национални институти в отделните държави членки. Използвани са само анкети от надеждни източници, подчертават от ЕП. В случая с България са използвани проучвания на агенциите \"Медиана\" и \"Алфа рисърч\".", "date": "2019.04.18", "title": "Европарламентът с предварителни прогнози: ГЕРБ и БСП вкарват по 6 евродепутати"}
{"url": "https://www.faktor.bg/bg/articles/gartsiya-poiska-ot-germaniya-stotitsi-milardi-reparatsii-za-vtorata-svetovna-voyna", "text": "Германският вестник BILD обръща внимание на подновените гръцки претенции към Берлин за изплащане на репарации заради действията на нацистите в годините на Втората световна война, предава Агенция \"Фокус\". За правителството на ФРГ обаче въпросът е решен, а позицията на Берлин е аргументирана с договора „2+4“ за обединението на Германия. В него се посочва, че „не се предвиждат по-нататъшни репарации\".  Федералното правителство е категорично – всички претенции за щетите от Втората световна война са уредени. Съгласно думите на говорителя на Берлин Щефан Зайберт, въпросът за репарациите е регламентиран правно и политически.  Изданието привежда и подробен списък с исканията на гърците:  - 171,4 милиарда евро са нетните вземания на Гърция до 2014 г. и се отнасят до искове за разрушаването на гръцката инфраструктура по време на войната.  - 10,3 милиарда евро компенсация за задължителни заеми, които Гърция е трябвало да вземе от Нацистка Германия по време на окупацията.  - 33,8 милиарда евро за по-нататъшни загуби на държавни ресурси (петрол, други ресурси, селско стопанство) за периода от 1940 до 1944 година.  - 53,8 милиарда евро компенсация за производствени загуби в индустрията по време на окупацията.  - В допълнение към исканията на гръцката държава, за първи път са включени и индивидуални искове. Гръцката парламентарна комисия споменава два възможни варианта. Или обезщетение за роднините на 120 000 души, които са били убити в бойни действия или в лагери. Компенсация от 700 евро за 15 години на загинал човек, или общо 15,1 милиарда евро.  - Друг вариант за индивидуално обезщетение споменава всички цивилни лица, загинали по време на окупацията. Според данни от Парижката конференция от 1946 г.: 558 000 загинали и 880 000 ранени. Компенсация за 15 години от по 700 евро на месец за загиналите и пет години по 700 евро на месец за ранените. Или общо 107,2 милиарда евро.  Снощи гръцките депутати одобриха предложение държавата да потърси официално обезщетения от Германия за военни престъпления, въпреки че Берлин отхвърли исканията, твърдейки, че няма основание за репарации, пише гръцкото електронно издание Kathimerini.  Предложението призовава правителството да предприеме \"всички подходящи дипломатически и правни действия, за да поиска и напълно да удовлетвори всички претенции на гръцката държава\".  То бе одобрено от мнозинството от присъстващите депутати, въпреки че много народни представители отсъстваха. Неонацистката „Златна зора“ го отхвърли.  Докладчикът на комунистическата партия Танасис Пафилис заяви, че партията има собствено предложение, което призовава гръцкото правителство „незабавно, пряко и без отлагане“ да представи на Германия и на всяка компетентна международна организация искане за компенсации и обезщетения.  Преди гласуването премиерът Алексис Ципрас заяви, че Гърция ще изпрати вербална нота до Берлин, в която ще повтори своите \"неотменими права\" за обезщетение.  Той каза, че исканията ще включват репарации за материално унищожение и разрушаване на производствените способности на страната, обезщетение за роднините на жертвите, изплащане окупационен заем и връщане на откраднати археологически съкровища.  \"Търсенето на германски военни репарации е исторически и морален дълг за нас,\" каза Ципрас, добавяйки, че това ще помогне за \"изграждането на по-добро бъдеще\" в двустранните отношения. Той също така отхвърли аргумента, че Гърция използва претенциите, за да договори намаляване на натрупания дълг.  Лидерът на консервативната нова демокрация Кириакос Мицотакис заяви, че подкрепата на предложението е \"минималното ниво на консенсус, което демократичните политически партии могат да постигнат по този значителен исторически нерешен въпрос\".  Окупационният заем е най-силната основа за искането на Гърция, каза той, добавяйки, че страната трябва да „изгради своето съдебно дело със сила, отговорно и реалистично отношение.“ Искането, каза той, „със сигурност е юридически открито и политически осъществимо“.  По-рано през деня говорителят на германското правителство Щефан Зайберт потвърди позицията на Берлин по въпроса.  \"Въпросът за германските репарации е окончателно уреден, както от правна, така и от политическа гледна точка\", каза той, добавяйки, че германците са \"наясно с историческата си отговорност\".", "date": "2019.04.18", "title": "Гърция поиска от Германия стотици милиарди репарации за Втората световна война"}
{"url": "https://www.faktor.bg/bg/articles/v-italiya-razbiha-prestapna-banda-prebivala-hora-s-tsel-zastrahovatelni-izmami", "text": "Престъпна група, занимаваща се със застрахователни измами, е плащала на хора в Сицилия, за да им бъдат чупени крайници и после да се представят за жертви на пътнотранспортни произшествия, съобщиха две италиански полицейски служби, цитирани от ДПА. Арестувани са 42 души, замесени в измамата, възлизаща на над 1,6 милиона евро. При операцията са иззети активи на стойност 500 000 евро. Въвлечени в измамата са били над 50 души - наркомани, алкохолици, хора с умствени увреждания и крайно бедни, някои от които са получавали трайни увреждания. Престъпниците са им чупили костите с тежести за фитнес уреди. Те са получавали дребни подаяния от порядъка на 1000 евро за крак и 500 евро за ръка, а престъпниците са получавали лъвския пай от обезщетенията. В схемата са участвали също така лекари и адвокат. Застрахователните измами с коли отдавна са проблем в Италия и това води до по-високи разходи за потребителите. По официални данни застрахователните премии в Италия са значително по-високи от тези в други големи европейски страни.", "date": "2019.04.18", "title": "В Италия разбиха престъпна банда, пребивала хора с цел застрахователни измами"}
{"url": "https://www.faktor.bg/bg/articles/krasimir-karakachanov-ostavkite-ne-sa-osnovanie-za-destabilizirane-na-kabineta", "text": "\"Това че някой подава оставка, не е основание за дестабилизиране на кабинета\". Това каза министърът на отбраната и лидер на ВМРО Красимир Каракачанов пред журналисти в парламента. Във връзка с оставката на зам.-министъра на икономиката Александър Манолев и как се отразява това на стабилността на кабинета, Каракачанов посочи: „Днес и утре ще бъде стабилен кабинетът. Това, че някой подава оставка не е основание за дестабилизиране. Това е регулярен процес във всяко едно правителство“.  На въпрос, ако ГЕРБ получи по-малко гласове на евровота, дали те трябва да подадат оставка, министърът посочи, че му се задава въпрос за друга политическа сила. Попитан откъде идва атаката срещу правителството с имотите, Каракачанов посочи, че целта не са евроизборите. „Знаете какво трябва да избира парламентът в края на годината – главен прокурор. Според мен, това е основната част от тази операция“, посочи министърът и уточни, че той не би я нарекъл атака.", "date": "2019.04.18", "title": "Красимир Каракачанов: Оставките не са основание за дестабилизиране на кабинета"}
{"url": "https://www.faktor.bg/bg/articles/familiyata-na-krum-zarkov-s-evtini-apartamenti-v-balchik", "text": "Четири апартамента в Балчик, с обща квадратура от 243 кв. м. притежават родителите на Крум Зарков. Това става ясно от проверка на имотното състояние на свързаните с депутата от “БСП за България” лица. Родителите на Зарков - журналистката Анна Заркова и хирурга Костадин Зарков, притежават имотите, заедно с друга семейна двойка - Станимир и Камелия Цветанови. Единият от имотите - апартамент от 67.70 квадрата е продаден на Анна Заркова и Камелия Ванчева-Цветанова през 2008-а година за 9 000 лева - с почти 300 лева повече от данъчната оценка. Продавач е фирмата “АГРОПРОГРЕС - В.ТЪРНОВО” ЕООД. Според запознати, цената на имот в региона по онова време се е движела по около 1600 лева на квадрат. Тоест - Заркова и Цветанова са  закупили имота на около десет пъти по-ниска цена. Същата фирма продава на Заркова през 2007-а апартамент от 60.30 кв.м. за 17 500 лева или за близо 290 лева на квадрат. Вероятно в закупените имоти са направени ремонтни дейности и преустройства, защото години по-късно двете семейства включват поредица от нови сделки, свързани със същото място в Балчик, пише topnovini.bg През ноември 2011-а Станимир и Камелия Цветанови продават на Анна Заркова 7/10 идеални части от близо 59 квадрата от съседен апартамент срещу 15 600 лв - средно по 264.40 лева на квадрат. Ако направим сравнение със средните пазарни цени за региона - около 7 пъти под тях. Няколко месеца по-късно е сключен договор за доброволна делба между родителите на Крум Зарков и семейство Цветанови. Предмет са апартамент от 92.50 кв.м., изба от 11.07 кв.м., апартамент от 35.05 кв.м.,  изба от 12.40 кв.м., апартамент от 74.50 кв.м., изба от 6.50 кв.м. и апартамент от 39.10 кв.м. След делбата апартаментите от 92.50 кв.м и 39.10 кв.м остават за Заркови. По времето, по което се случват сделките Анна Заркова е репортер и шеф на криминалния отдел във вестник “Труд”. Проверка в регистрите към днешна дата обаче показва друго - майката и бащата на народния представител Крум Зарков са изключителни собственици на четирите апартамента, а семейство Цветанови са само съделители. Към момента няма данни защо са вписани като такива и какъв е произходът на средствата, с които имотите са закупени. Върховна касационна прокуратура възложи на КПКОНПИ и НАП проверка по изнесените през миналата седмица данни относно “произхода на средствата за придобиване на недвижими имоти на значителна стойност от народния представител Крум Зарков”. Резултатите все още не са известни.", "date": "2019.04.18", "title": "Фамилията на Крум Зарков - с евтини апартаменти в Балчик"}
{"url": "https://www.faktor.bg/bg/articles/novini/svyat/moskva-sasht-da-se-otkazhat-ot-planovete-si-za-venetsuela", "text": "Москва решително призовава САЩ да се откаже от плановете си за Венецуела. Това подчерта говорителят на Министерството на външните работи на Руската федерация Мария Захарова, предава РИА Новости. „При цялата сложност на социално-икономическата и хуманитарната ситуация във Венецуела, тя не представлява заплаха за международната стабилност и сигурност, нещо, което не може да се каже за ултиматумите пред легитимното правителство и публичните обещания да се използва сила срещу суверенна държава от други държави“, заяви Захарова в рамките на брифинг в Москва. Тя отбеляза, че друга заплаха за мира, стабилността в региона и международната ситуация като цяло са санкции срещу Венецуела. „Ние настоятелно призоваваме нашите американски колеги да се откажат от тези безотговорни планове, които са в противоречие с международното право\", каза Захарова на брифинг в четвъртък.  Сегашната американска администрация отново се обърна към Доктрината „Монро“, за да потисне суверенитета на латиноамериканските държави, заяви Мария Захарова, предава TACC. Съгласно думите й, „САЩ съживяват Доктрината „Монро“ и я прилагат изцяло в Латинска Америка в аспекти, които са полезни за тях, включително за подтискането на всеки суверенитет и независимост на държавите. Те правят това, за да развият политиката на тези държави в посока на собствените си интереси, да се възползват от най-богатите ресурси на региона извън легитимната правна област, извън нормите на международното право, единствено по свое усмотрение\", обясни руският диплом", "date": "2019.04.18", "title": "Москва: САЩ да се откажат от плановете си за Венецуела"}
{"url": "https://www.faktor.bg/bg/articles/nikolay-banev-ostava-v-aresta", "text": "Николай Банев остава в ареста, това реши Апелативният спецсъд. След 6 месеца престой зад решетките срещу Банев са събрани нови доказателства. Има разпитани нови свидетели, както и направени две експертизи. Те доказват ролята му в организирана престъпна група, начина на източване на предприятията, както и за незаконно използване на парични средства от Банев. Жалбата на защитата е основателна, но само частично, обясни съдът. Освен това Банев има парични средства да се укрие и да извърши друго престъпление, както и да окаже влияние върху неразпитаните свидетели.", "date": "2019.04.18", "title": "Темида остави Николай Банев в ареста, имало опасност да се укрие"}
{"url": "https://www.faktor.bg/bg/articles/prebitiyat-reyndzhar-vav-voyvodinovo-dokato-me-ritaha-se-moleh-vsichko-da-svarshi", "text": "Ефрейтор Валентин Димов от Войводиново, който беше пребит зверски от роми, разказа за ужаса, който е преживял. Военният не се е възстановил напълно и бъдещето му като снайперист в армията засега е неясно. Това разказа самият той пред Нова ТВ след инцидента на Йордановден.  „На всеки може да се случи. Бях изненадан, не съм очаквал, че ще се стигне до физическа разправа. Нараняванията ми са счупване от едната страна. Три месеца ми трябваше, за да се възстановя. От скоро излизам свободно”, казва Димов. Рейнджърът отказва да се върне на кръстовището, където се е случила срещата му с ромите. Предпочита площада пред общината, където дни наред имаше митинги в негова подкрепа. „Мисля, че е удачно тук, защото голяма част от протестите се случиха тук. Не съм присъствал, за да не нагнетявам излишно напрежението, а и първите два месеца физически не изглеждах добре”, казва още той. На въпрос дали е знаел, че има напрежение между българи и роми, ефрейтор Димов отговаря: „Не, правило ми е впечатление, че са повече от ромски произход, но по никакъв начин не съм знаел и не съм имал лоши впечатления до деня на инцидента”. Ефрейтор Димов пътува по главната улица на селото, на връщане от  хвърляне за кръста на Йордановден. Казва, че карал бавно и на отворен прозорец, като видял две момчета от махалата. Чул техни реплики, които го накарали да спре и да слезе от колата. „Всичко започна с тяхно неправилно пресичане. Пресичаха пред автомобила. Движейки се, разминавайки се с тук, получих обидна реплика, насочена към мен. Беше обида, свързана с майка ми. Това ме накара да сляза от автомобила. Слязох и ги попитах с какво съм провокирал тези техни действия. Те ме напсуваха и това ме провокира да спра. Питах ги защо ме псуват, защо пресичат тук. От тяхна страна нямаше никакъв отговор. После всичко се разви много бързо. Няма други реплики от моя страна, няма никакви обиди, нищо”, коментира ефрейтор Валентин Димов. „Едното момче беше встрани от мен, явно той е нанесъл първо удара. После си спомням как съм натиснат отгоре,  съборен съм на земята, оттам ударите продължават с ръце и крака”, посочва още той. Военният е категоричен, че не е удрял ромите с колата си, каквито коментари прочел. Обидил се и на твърденията, че не е бил ранен сериозно, че се крие и че е шофирал след употреба на  алкохол. „Имам тест за алкохол, който е отрицателен”, посочва той. „Това, което направих със слизането си, е, че потърсих обяснение защо се държат по този начин, оттам нататък всичко е извършено от тях. Това, което чувах докато бях на земята беше: оставете ме, оставете ме, искам да го довърша. Бях на земята и якето още беше върху мен, не съм видял кой го е казал”, коментира ефрейтор Димов. „Имаше моменти, когато си мислех кога ще свърши всичко, да приключи боят. Реално аз бях неадекватен на земята, не можех да се защитавам и се надявах всичко да приключи”, допълни още той. Запитан как е свършило всичко, Димов отговаря: „Точно това е момент, който ми се губи. Изправяйки се, аз се огледах дали са около мен, защото очаквах отново да бъда нападнат, но ги нямаше, не мога да си обясня как толкова бързо са се прибрали до къщите си”. „В момента не мога да използвам пушката си и се надявам да се възстановя напълно и да мога да изпълнявам служебните си задължения. Мислил съм си за това, че ако не бях слезнал, нямаше да се стигне до това нещо. Не знам дали, ако се случи пак, бих реагирал по същия начин”, коментира още той.", "date": "2019.04.18", "title": "Бияч на рейнджъра във Войводиново крещял: Оставете ме, искам да го довърша"}
{"url": "https://www.faktor.bg/bg/articles/obshtestvo/ulitsata/patnik-v-avtobus-e-s-opasnost-za-zhivota-sled-ryazko-spirane", "text": "Пътник в автобус на градския транспорт във Варна е тежко ранен. 82-годишният мъж е паднал на пода при рязко спиране. Инцидентът е станал на 17 април в следобените часове. Пенсионерът е с фрактура на черепа и травма на мозъка. Той е настанен в болница и е с опасност за живота.", "date": "2019.04.18", "title": "Пътник в автобус е с опасност за живота след рязко спиране"}
{"url": "https://www.faktor.bg/bg/articles/ubiha-varnenka-v-apartamenta-na-priyatelkata-v-sofiya", "text": "Откриха трупа на 43-годишна жена в столичния кв. \"Младост\". Убитата най-вероятно е била удушена. Жената е пристигнала вчера от Варна. Ползвала е жилището, в което е намерена, когато е идвала в София. Апартаментът е собственост на нейна приятелка.Намира я зетят на приятелката й. Не си вдигала телефона цял ден и той я потърсил на адреса. Намерили обаче безжизненото тяло. По непотвърдена информация за злодеянието се издирва 20-годишен наркозависим мъж. Полицията издирва сина на жертвата. Все още обаче не е ясно дали той е извършител на престъплението.", "date": "2019.04.18", "title": "Подозират 20-годишния наркозависим син за убийството на варненката в столичния кв. \"Младост\""}
{"url": "https://www.faktor.bg/bg/articles/zadarzhaha-sina-na-ubitata-v-mladost-zhena", "text": "Полицията е задържала мъж на 21 години на жп гарата в Горна Оряховица по подозрение за убийството на 43-годишна варненка в столичния кв. \"Младост\". Припомняме, че вчера трупът ѝ беше открит от нейната приятелка, която ѝ дала ключовете за апартамента си, за да го ползва, докато е в столицата. Убитата жена беше открита удушена.  За трагедията е заподозрян синът ѝ, който по първоначална информация е наркозависим. Вероятно младежът се е опитал да се прибере в морската столица с БДЖ, където полицаите лесно са го открили.", "date": "2019.04.18", "title": "Задържаха сина на убитата жена в \"Младост\""}
{"url": "https://www.faktor.bg/bg/articles/chastni-bolnitsi-skochiha-sreshtu-po-visokite-zaplati-na-meditsinskite-sestri", "text": "Националното сдружение на частните болници излезе с критична позиция срещу допълнителните  пари - 50 млн. лв., които правителството отпусна за заплати на медицинските  сестри. „Ситуацията рефлектира върху работата на медицинските специалисти и се  отразява негативно на качеството на оказваната медицинска помощ“, е записано в  позицията. Председателят на УС  на Националното сдружение на частните болници Красимир Грудев посочи пред БНР  какви са притесненията им: „Това е някаква нова  система на финансиране на здравеопазването, за която ние нищо не знаем и която  излиза извън рамките на традиционната, установена с години, система за  финансиране. Това създава предпоставки за неравнопоставеност както между  различните участници в системата на здравеопазването, така и между различните  професионални групи в системата“.  Пред БНР Грудев припомни, че има европейски директиви, които забраняват  финансирането и държавното подпомагане на търговски дружества. В България  съществува методика за субсидиране на лечебните заведения, но тя касае  лечебните заведения в труднодостъпни и отдалечени райони или за дейности, които  не се покриват от обхвата на НЗОК, добави той. По думите му обаче  сега не става въпрос за това. Според него това се случва под натиска на  протестите.  До този момент няма  отговор от институциите на декларацията на частните болници, заяви Красимир  Грудев. Той посочи, че биха подкрепили методика за справедливо остойностяване  на труда на всички медицински специалисти в държавните и общински лечебни  заведения: „Към средата на май  ще видим каква е тази методика и тогава ще преценим това, което се предлага,  дали е справедливо и дали би потушило евентуално протестите на лекари и  медицински сестри“. Красимир Грудев  заяви, че категорично подкрепят протестите на медицинските сестри в частта за  достойно заплащане на труда.  Той отбеляза, че при  частните болници няма такова разграничение и диспропорция в заплащането. По  думите му заплащането там е достатъчно добро и именно това е допринесло за това  много български лекари и медицински сестри да не са напуснали страната. Адв. Мария Петрова  посочи от своя страна, че е много важно откъде идват допълнителните 50 млн. лв.  Според нея е спорен въпросът за начина на отпускане на тези пари: „Ако тези пари  наистина идват от държавния бюджет, можем просто да приемем, че държавата е  станала добър управленец на едни структури, които са нейни. Въпросът е защо  извън държавните болници пари се дават и на други и защо тези 50 млн. пряко  биват насочвани за заплати на медицинските специалисти. Постигането на  договореност за трудовото възнаграждение на когото и да било е въпрос на  договореност между работодателя и работника. Подобен род субсидии, наистина  безспорно нужни, поставя резонния въпрос – това противоречи ли на възможността  държавата да субсидира и по каква методика това, което ужким управлява“.", "date": "2019.04.18", "title": "Частни болници скочиха срещу по-високите заплати на медицинските сестри"}
{"url": "https://www.faktor.bg/bg/articles/maya-manolova-s-lyubopitni-priznaniya-biser-petkov-ot-koshmar-mi-stana-priyatel", "text": "Социалният министър от кошмар се превърна в приятел, призна омбудсманът Мая Манолова по адрес на Бисер Петков. Признанието тя направи от парламентарната трибуна, докато представяше отчета на институцията за 2018 г., съобщава Канал3. И това, което свършихме, ако не е идеално, е доста добро, каза тя, като акцентира най-вече на работата върху законодателството за хората с увреждания и на първо място - за децата с увреждания. В артньорство с майките на такива деца, които протестираха, и със социалния министър, Манолова беше в основата на изготвянето и приемането на пакет от три закона - за хората с увреждания, за социалните услуги и личната помощ. От кошмар да се превърне в партньор и здравният министър Кирил Ананиев, си пожела Манолова. Тя изрази недоволството си пред депутатите, че в институцията омбудсман работят 60 души, а в резултат се мерел само нейният рейтинг, което не било честно, защото работят в екип. Манолова за пореден път отрече свързването на бъдещето й с политиката и даде да се разбере, че са й неприятни подобни спекулации. Последният слух преди месеци беше, че тя се готви да атакува кметското място в София. \"Чувствам се уморена и за съжаление, напоследък заподозряна и в кариерни цели, а си обичам работата\", разкри още Манолова от трибуната в НС. \"Сигурно може да се работи и по-добре и да има по-добри резултати. Доверието ми даде един предишен парламент, но привилегията да работя за българските граждани наистина е голяма. Възможността да са там долу, на терен. Само там, на терен може човек да прецени колко далеч са институциите от центъра\", категорична е омбудсманът. Тя разкри накъде са били насочени усилията на екипа й през миналата година: \"Там, където законодателството скърца, а администрацията е напълно непроходима\". Мая Манолова обобщи, че заедно с екипа й са успели \"да прокарат близо 12 890 пътеки\" по жалбите на 12 890 граждани. 2/3 от препоръките на омбудсмана до институциите по съответните казуси вече се изпълняват, има развитие в тази посока, отчете още Манолова. Омбудсманът специално благодари на шефовете на социалната, правната и комисията по правата на човека Хасан Адемов, заместничката му Светлана Ангелова и Красимир Велчев.", "date": "2019.04.18", "title": "Мая Манолова с любопитни признания: Бисер Петков от \"кошмар\" ми стана приятел"}
{"url": "https://www.faktor.bg/bg/articles/obshtestvo/zakon-i-red/sinat-ubil-mayka-si-v-mladost-sled-skandal-za-pari", "text": "\"Всички възможни версии се обсъждат. От първоначалните данни и доказателства би могло да се говори за евентуален финансов мотив\". Това каза на брифинг ръководителят на Софийска градска прокуратура Емилия Русинова за убийството на 43-годишна жена в столичния кв. „Младост“. „Налични са доказателства, че малко преди настъпилата смърт е имало скандал между жертвата и сина ѝ. Чути са викове, че синът няма пари“, посочи тя. „Първоначалните данни и доказателства по делото сочат за това, че на жертвата са нанесени множество удари в главата, в резултат на които вероятно е настъпила смъртта“, заяви прокурор Русинова. Стана ясно, че 21-годишният син е доведен от майка си в София, за да се лекува от наркозависимост в комуна.", "date": "2019.04.18", "title": "Синът убил майка си в \"Младост\" след скандал за пари"}
{"url": "https://www.faktor.bg/bg/articles/parlamentat-glasuva-otkrivaneto-na-visshe-voennovazdushno-uchilishte-georgi-benkovski-v-dolna-mitropoliya", "text": "Парламентът одобри откриването на Висше военновъздушно училище „Георги Бенковски“ в Долна Митрополия. „За“ проекторешението на Министерски съвет гласуваха единодушно 87 народни представители. Предвидено е решението да влезе в сила от 1 януари 2020 г. Основен мотив за откриване на самостоятелно висше военновъздушно училище е нарастващата необходимост от промяна на модела за подготовка на специализирани кадри, отговарящи на съвременните изисквания на Военновъздушните сили и авиацията.  Предвижда се Висшето военновъздушно училище „Георги Бенковски“ да е държавно висше военно училище, създадено на базата на сегашния факултет „Авиационен“ на Националния военен университет „Васил Левски“ – Велико Търново. Висшето военновъздушно училище ще е структура на пряко подчинение на министъра на отбраната – държавно висше военно училище със седалище Долна Митрополия, ще има свое знаме, печат и празник на 25 май. Предметът на дейност на училището включва обучение на курсанти и военнослужещи за придобиване на висше образование на образователно-квалификационна степен „бакалавър“ в професионално направление „Военно дело“ от област на висшето образование „Сигурност и отбрана“ по специалности от регулираната професия „Офицер за тактическо ниво на управление“, както и по специалности от областите на висшето образование „Социални стопански и правни науки“, „Технически науки“ и „Сигурност и отбрана“. В училището ще се обучават студенти за придобиване на висше образование на образователно-квалификационни степени „бакалавър“ и „магистър“ по акредитирани професионални направления от областите на висшето образование: „Социални, стопански и правни науки“ и „Технически науки“. В новото училище ще могат да се извършва обучение за придобиване на висше образование на образователна и научна степен „доктор“ по акредитирани докторски програми, обучение за повишаване на квалификацията, специализирано обучение, придобиване на квалификация и професионална подготовка на военнослужещи, цивилни служители, служители от други министерства и ведомства и на граждани при условия и по ред, определени с акт на министъра на отбраната. Началникът на Висшето военновъздушно училище „Георги Бенковски“ упражнява правомощия на ректор по Закона за висшето образование.", "date": "2019.04.18", "title": "Парламентът гласува откриването на Висше военновъздушно училище \"Георги Бенковски\" в Долна Митрополия"}
{"url": "https://www.faktor.bg/bg/articles/i-andrey-slabakov-shte-lobira-za-balgariya-v-evroparlamenta", "text": "Зам.-председателят на ВМРО Искрен Веселинов разкри, че режисьорът Андрей Слабаков заема едно от местата в листата на ВМРО за предстоящите европейски избори. Андрей Слабаков е син на българския актьори Петър Слабаков. Роден на 13 август 1960 г. в София. През 1984 г. завършва кинорежисура при Янко Янков във Висшия институт за театрално и филмово изкуство ВИТИЗ „Кръстьо Сарафов“. Работи като асистент-режисьор и втори режисьор в Студия за игрални филми „Бояна“ (1985 – 1990). От 1991 до 1995 г. работи в Италия за телевизионните компании RAI 1 и RAI 2. Негови са филмите „Вагнер“, „Влак за морето“, „Перловец – реката на живота“ и др. Сред документалните му ленти са „Евреите в България“ (1995 г.), „Али Мехмед – самотният поет и смисълът на живота“ (2000 г.) и други. Занимава се и с шоубизнес. Припомняме, че Андрей Слабаков е върл противник на спорната \"Истанбулска конвенция\" и не веднъж е изразял своята позиция по тази тема.", "date": "2019.04.18", "title": "Андрей Слабаков влиза в листата на ВМРО за Европарламента"}
{"url": "https://www.faktor.bg/bg/articles/evropeyskiyat-parlament-odobri-novi-merki-za-borba-sreshtu-terorizma-i-organiziranata-prestapnost", "text": "Европейският парламент прие с огромно мнозинство доклад на българския евродепутат от ЕНП-ГЕРБ Емил Радев относно достъпа до банкова информация и обмена на финансова информация в Европейския съюз за борба срещу тероризма и сериозната престъпност. Директивата, която Емил Радев договори в изключително краткия срок от един месец заедно с румънското председателство, цели да улесни обмена на информация и сътрудничеството между звената за финансово разузнаване на различните държави-членки, нещо, за което българският представител е настоявал многократно по време на своя мандат. Директивата предвижда компетентните власти като полицията или звената за отнемане на имущество да получат достъп до централизираните банкови регистри на държавите-членки, които следва да бъдат създадени след влизането в сила на Петата директива за борба срещу изпирането на пари и финансирането на тероризма. Това ново правомощие е с цел борба срещу сериозната престъпност, но няма да предостави достъп до самото съдържание и транзакции по сметките.  Освен това новите правила, договорени от Емил Радев, задължават компетентните власти да предоставят информация на националното звено за финансово разузнаване, така че то да има пълен набор от информация относно случаи на финансиране на тероризъм, изпиране на пари или свързаните предикатни престъпления. Националните звена за финансово разузнаване също ще са задължени да сътрудничат с националните компетентни органи и да им предоставят финансова информация или анализ, но този път за борба срещу сериозната престъпност като цяло.  Основно постижение на директивата е възможността звената за финансово разузнаване в ЕС да обменят информация помежду си за целите на борба срещу тероризма и организираната престъпност, свързана с тероризма. Това е първата такава правна основа в европейското законодателство, която ще направи сътрудничеството в борбата срещу тероризма по-ефективно.  Предложената от Европейската комисия през април 2018г. директива е в отговор на основно притеснение на европейските граждани, които поставят тероризма и организираната престъпност като важно предизвикателство пред европейската сигурност. Тя е и плод на упоритите усилия на Емил Радев и другите членове на парламентарната комисия по граждански свободи, правосъдие и вътрешни работи за по-сериозно и ефективно сътрудничество и обмен на информация между различните служби на държавите-членки. След приемането на директивата, Емил Радев благодари на своите колеги за силната подкрепа. „Новата директива предвижда практични и практически мерки за сътрудничество, което неминуемо ще подобри и направи по-ефективна борбата срещу изпирането на пари и сериозната, вкл. организираната, престъпност и ще допринесе към борбата срещу тероризма. Крайният резултат ще бъде повече предотвратени терористични атаки, по-бързо разбиване на организирани престъпни групи и повече сигурност за европейските граждани.“, коментира той след гласуването. Директивата за достъп до банкова информация и обмен на финансова информация ще влезе в сила 20 дни след нейното публикуване в Официалния вестник на ЕС и държавите-членки ще имат две години да я пренесат изцяло в националното законодателство.", "date": "2019.04.18", "title": "По предложение на български депутат ЕП одобри нови мерки за борба с тероризма и организираната престъпност"}
{"url": "https://www.faktor.bg/bg/articles/rumen-radev-osvobodi-ivo-hristov-ot-prezidentstvoto", "text": "Президентът Румен Радев освободи Иво Христов с указ от длъжността началник на кабинета на президента по негова молба. Това съобщиха от прессекретариата на държавния глава. Иво Христов остава председател на Стратегическия съвет към президента. Припомняме, че Иво Христов беше избран на 4-то място в листата за кандидат-депутати за Европарламента на БСП от гражданската квота. Така на практика Иво Христов напуска президентството по документи, но остава в свитата на Румен Радев. В същото време топлата връзка между \"Дондуков\" 2 и \"Позитано\" 20 става все по-очевидна. Въпреки клетвите на държавния глава, че се е еманципирал от Корнелия Нинова и от БСП, все по-малко хора вече ще повярват в приказките му за обединение на нацията и за единна България, които пробутва по време на посещенията си в чужбина.", "date": "2019.04.18", "title": "Иво Христов напуска президентството по документи, остава председател на Стратегическия съвет към Радев"}
{"url": "https://www.faktor.bg/bg/articles/andrey-novakov-shte-polzvam-moya-kompas-koyto-e-balgarskiyat-natsionalen-interes", "text": "\"Време е за равносметка. В моя случай, когато завършваме мандат в комисията по бюджет и комисията по регионално развитие, която се занимава с фондовете, можем да кажем, че е дошло не само време за равносметка, но и за сметка. В моя случай имах възможност да работя по законодателни досиета някои, от които са насочени директно към България - например отпускането на шест милиона и триста хиляди евро за справянето с наводненията в Бургас. Друго досие, по което работих беше бъдещето на кохезионната политика след 2020 година, където парламентът подкрепи увеличение на бюджета за нашата страна.\" Това каза Андрей Новаков от ГЕРБ/ЕНП пред Канал 3. \"В следващия парламент първо трябва да реши въпросът с Брекзит, след това въпросът с бюджета на целия Европейски съюз. Българската държава направи всичко възможно, гражданите на България, които живеят във Великобритания да бъдат защитени. Пакетът \"Мобилност\" остава за следващия парламент и това е една от целите, която си бяхме поставили. Считаме, че там бихме имали повече шансове\", допълни Ковачев. \"България трябва да бъде ползвана за пример как защитава своите граници\", допълни той. \"В морето от различни мнения, позиции и коалиции, аз мисля да ползвам моя компас, който е българският интерес. Така правех и през последните пет години тук. Агресивният език и атакуване на колеги не помага в ЕП. Хората усещат, когато някой е искрен и кога някой е агресивен. Това нещо отвращава хората и те ще преценят по съвест на кого ще дадат своето доверие. В листата на БСП има откровенни антиевропейци\", завърши Новаков.", "date": "2019.04.18", "title": "Андрей Новаков: Ще ползвам моя компас, който е българският национален интерес"}
{"url": "https://www.faktor.bg/bg/articles/rusiya-zabrani-iznosa-na-petrol-za-ukrayna-dni-predi-izborite-tam", "text": "Петрол и петролни продукти няма да бъдат изнасяни в Украйна, включително бензин, няма да бъдат изнасяни в Украйна от 1 юни. Това съобщи премиерът Дмитрий Медведев, цитиран от в. \"Комерсант\" и деловото издание РБК. Ще има изключения за отделни случаи, за които се издават разрешения. Според Медведев решението е предизвикано от \"недружелюбни действия\" на Украйна. Освен нефт и нефтопродукти ще има ограничения и за стоки на \"машиностроителна продукция, лека промишленост, металообработка, чиято стойност за миналата година е почти 250 млн. долара,\" продължи премиерът. По думите му постановлението по въпроса вече е подписано. Решението е взето след като украинските власти въведоха на 10 април собствен списък, разширяващ забраната за внос от Русия с още стоки. \"В тези условия сме длъжни да защитаваме интересите си и да приемаме ответни мерки.\" В края на миналата година бе последният път, когато двете страни разшириха санкциите една спрямо друга. Киев добави млечни продукти, чай, кафе, продукти за лична хигена, железопътно оборудване и други в забранителния списък за внос от Русия, а Москва въведе ембарго за бира, вино, шоколад, и други. Медведев обявява мярката едва три дни преди балотажа на президентските избори в Украйна, където срещу действащия държавен глава Петро Порошенко се изправя комикът Володимир Зеленски. Тази седмица руски медии писаха и че Кремъл готви още една мярка - опростяване на процедурите за гражданство за жители на непризнатите \"народни републики\" в Донецк и Луганск.", "date": "2019.04.18", "title": "Русия забрани износа на петрол за Украйна дни преди изборите там"}
{"url": "https://www.faktor.bg/bg/articles/tsik-tegli-zhrebiya-za-nomerata-na-partiite-i-koalitsiite-na-24-april", "text": "Централната избирателна комисия ще изтегли жребия за номерата на партиите и коалициите на 24-ти април в 15.00 часа. В ЦИК са постъпили 2090 заявления за разкриване на секции в чужбина. Централната избирателна комисия и Съветът за електронни медии подписаха споразумение за принципите и параметрите на специализирания мониторинг, който СЕМ ще осъществи върху дейността на доставчиците на медийни услуги по време на предизборната кампания за европейските избори. Споразумението беше подписано от председателя на ЦИК Стефка Стоева и председателя на СЕМ София Владимирова.  „Подписването на това споразумение не е само изпълнение на изискването на закона, целта е много по-голяма – да упражняваме контрол върху предизборната кампания. За да може участниците в нея да бъдат поставени в равноправно положение и техните послания да се отразяват вярно“, заяви Стоева. Тя посочи, че по този начин избирателите ще могат да направят информиран избор. „Апелирам кандидатите да водят кампания, която да е съобразена със закона“, коментира още Стоева. От своя страна, София Владимирова посочи, че това споразумение не е формален ангажимент. „Искам да призова медиите да бъдат максимално отговорни към ролята си, която по време на предизборна кампания е по-важна от всякога. Защото това е единственият начин да се противопоставим на фалшивите новини“, заяви тя. Владимирова благодари за доброто сътрудничество със ЦИК.", "date": "2019.04.18", "title": "ЦИК тегли жребия за номерата на партиите и коалициите на 24-ти април"}
{"url": "https://www.faktor.bg/bg/articles/vidni-leybaristi-agitirat-korbin-da-podkrepi-vtori-referendum", "text": "Видни фигури в Лейбъристката партия призоваха лидера Джеръми Корбин да подкрепи втори референдум за Брекзит, защото в противен случай се очаква Найджъл Фарадж да спечели шокираща победа на евроизборите с неговата нова партия, предава БНР.  Разтревожени депутати лейбъристи оказват натиск върху Джеръми Корбин да промени позицията си преди 23 май, след като анкета показа, че бившият лидер на Партията за независимост, а сега лидер на новата партия „Брекзит“ - Найджъл Фарадж - е на път да спечели изборите за Европейски парламент.  Според данните партията „Брекзит“ се радва на 27% подкрепа в сравнение с 22% за Лейбъристката партия и само 15% за управляващата Консервативна партия.  Всичко това става на фона на упреците от страна на Либералдемократическата партия към други анти-Брекзит партии, че отказват да се обединят и да излязат с общи кандидати за евродепутати.  Лейбъристите, които подкрепят втори референдум, са разтревожени от преговорите за Брекзит, които Корбин води с правителството.  Според проучването на YouGov, ако Джеръми Корбин се споразумее с Тереза Мей за сделка по Брекзит, ще последва още по-голям отлив за подкрепата за лейбъристите на евроизборите, а това означава минимум 10 процента преднина за партията на Найджъл Фарадж.", "date": "2019.04.18", "title": "Видни лейбаристи агитират Корбин да подкрепи втори референдум за Брекзит"}
{"url": "https://www.faktor.bg/bg/articles/sadat-otmeni-garantsiyata-na-mestan", "text": "Окръжният съд в Кърджали отмени гаранцията от 10 000 лева на лидера на ДОСТ Лютви Местан, която му бе наложена от прокуратурата за катастрофата край ГКПП \"Маказа\", при която загина 6-месечно бебе. Един от аргументите на магистратите е, че нямали достатъчно яснота за имущественото състояние на политика. Решението е окончателно.  Засега в сила остават други 2 мерки, наложени на Местан от прокуратурата - забрана да напуска страната и взетата шофьорска книжка.", "date": "2019.04.18", "title": "Съдът отмени гаранцията на Местан"}
{"url": "https://www.faktor.bg/bg/articles/ukrainskiyat-kandidat-prezident-zelovski-obyavi-che-e-gotov-da-razpusne-varhovnata-rada", "text": "Украинският кандидат за президент Владимир Зеленски заяви в интервю за РБК-Украйна, че е готов да разпусне Върховната Рада, ако спечели изборите. \"Ще мислим за разпускането на парламента,\" каза той. В същото време Зеленски посочи, че законът на страната определя времева рамка за разпускането на народното събрание. \"Страхувам се, че няма да имам достатъчно време. Няма да наруша закона. Ако успеем да го направим шест месеца преди следващите избори, когато имаме право да разпуснем парламента\", отбеляза Зеленски, добавяйки, че  с екипа си ще се възползваме от него. Зеленски обаче не вярва, че настоящият украински президент Петро Порошенко ще може да сформира голяма фракция след следващите парламентарни избори и да стане лидер на опозицията. \"Той в момента е главният лидер, но е в опозиция на украинския народ. Такава е ситуацията и това е най-страшното. Ако бях на негово място, слава Богу, че не съм, щях да се оттегля от политиката, ако получа такава неприятна реакция от страна на обществото ”, каза Зеленски. \"Той е заможен човек, дори и богат. Може да си позволи със спомена за това, което е направил за Украйна. Мисля, че обществото ще оцени някои неща, но има други, които никога няма да му се простят\", подчерта той. Първият кръг на президентските избори в Украйна се проведе на 31-ви март. Владимир Зеленски спечели първото място с 30,24% от гласовете, последван от действащия президент Петро Порошенко, който получи 15,95%. Тъй като нито един от кандидатите не успя да получи повече от 50% от гласовете, двамата отиват на балотаж на 21-ви април.", "date": "2019.04.18", "title": "Владимир Зеленски: Ако спечеля президентските избори, ще разпусна украинския парламент"}
{"url": "https://www.faktor.bg/bg/articles/toma-bikov-deputatite-na-bsp-sa-zhertvi", "text": "\"В парламента имаме 78 български граждани, които са жертва на модерното робство, тъй като не ги допускат до заседанията и не могат да упражняват задълженията си.\" Това каза народният представител от ПГ на ГЕРБ Тома Биков по време на дискусията за доклада на омбудсмана за 2018 г., предаде „Фокус“. Изказването на депутата бе във връзка с отсъствието на колегите му от „БСП за България“ в парламента. По думите му обаче от БСП идват добри знаци. „Имаше Априлски Пленум, следва развенчаване на култа“, каза още Биков.", "date": "2019.04.18", "title": "Тома Биков: Депутатите на БСП са жертви на модерното робство"}
{"url": "https://www.faktor.bg/bg/articles/veselin-mareshki-1-2", "text": "\"Радвам се, че най - обикновени пладнешки айдуци са мои опоненти\".Това каза в студиото на izbori.bg лидерът на \"Воля\" и водач на евролистата на \"Воля – български родолюбци\" Веселин Марешки. \"Аз няма от какво да се срамувам. Фактът, че си рекламирам аптеките и бензиностанциите означава, че съм направил нещо за българския народ\", заяви Марешки. \"Така че няма от какво да се срамувам. \"Факт е, че сме една истинска и почтена алтернатива\", добави той. \"За нас апартаменти и тераси не могат да излязат\", допълни Марешки. На въпрос дали Ангел Джамбазки му е основният конкурент, Марешки отговори, че това е невъзможно. \"Кой е Ангел Джамбазки и кой е Веселин Марешки? \"Няма смисъл да говорим за Джамбазки. Той е от групата на Красимир Каракачанов и казват, че го свързват единствено с продажба на паспорти и българско гражданство\", допълни лидерът на \"Воля\" и допълни: \"Срам за България и за българското правителство е Каракачанов. Колкото по - бързо си подаде той оставката, толкова по - добре\". На въпрос защо се кандидатира за евродепутат, Веселин Марешки отговори, че на много по-висок глас от Брюксел може да се бори за българските граждани.  Запитан как само „Воля“ и ДПС се спасиха от „Апартамент гейт“, Веселин Марешки отговори, че за ДПС не знае нищо. Но във \"Воля\" сме успели хора, богати хора, правим милиарди обороти годишно, помагаме на много българи да живеят добре. Точно такива успели хора трябва да влизат в парламента“, обясни Марешки. Относно присъствието на Орхан Исмаилов в евролистата на \"Воля\", Марешки обясни, че всички хора, които живеят в България са равнопоставени – и арменците, и турците, и ромите и ние - българите. \"Ако правим изкуствено деление, това не е добре за България. Всички, които се чувстват български родолюбци имат място във Воля\", каза още Марешки. Лидерът на \"Воля\" е категоричен, че няма да има предсрочни парламентарни избори. \"Единият партньор на ГЕРБ ще стои до последно във властта\", заяви той. На въпрос Нинова или Борисов би бил по-добър премиер на България. Марешки отговори, че Нинова не може да бъде премиер на България. \"Аз не виждам нищо добро да очаква БСП\", добави той. По думите му, има противопоставяне между Румен Радев и Корнелия Нинова. \"Включването на Иво Христов убиха всякакви мераци и мечти на президента да прави партия. Това не се разглежда като мост за сътрудничество. Просто Христов се спасява от потъващия кораб на Радев\", каза още Веселин Марешки.", "date": "2019.04.18", "title": "Марешки: Радвам се, че най-обикновени пладнешки хайдуци са мои опоненти"}
{"url": "https://www.faktor.bg/bg/articles/anton-stankov-namalyavane-mandatite-na-trimata-golemi-shte-gi-operira-ot-chuvstvoto-za-bezsmartie", "text": "\"Намаляване мандата на „тримата големи“ ще ги отърве от чувството им за безсмъртие.\" Това каза пред радио „Фокус“ бившият правосъден министър адвокат Антон Станков във връзка с идеята на министър Данаил Кирилов за въвеждането на процедури, при които могат предсрочно да бъдат прекратявани мандатите на председателите на двете върховни съдилища и главния прокурор. По думите му тази идея не е нова, но проблемът е основно в дългите мандати, а не в липсата на възможност за разследване. „Липсата на възможност за разследване е основно по отношение на главния прокурор, който и да е той и то по чисто технически причини, защото той оглавява разследващите органи. По-скоро съкращаване на мандатите, това е изходът от актуалния проблем, който правосъдният министър поставя. Колко по-кратки мандати, толкова по-добре. Антон Станков коментира още, че традиционният мандат в съдебната система е 5-годишен, като той може да бъде намален и под този праг.", "date": "2019.04.18", "title": "Антон Станков: Намаляване мандатите на \"тримата големи\" ще ги оперира от чувството за безсмъртие"}
{"url": "https://www.faktor.bg/bg/articles/boyko-borisov-1-22", "text": "Министър-председателят Бойко Борисов се срещна с министъра на пътищата и градоустройството на Иран Мохаммад Еслами. Това съобщиха от правителствената информационна служба. Акцент в разговора между двамата беше засилването на двустранните връзки в секторите транспорт, енергетика, селско стопанство, туризъм. „Иран е традиционен партньор в региона на Близкия и Средния Изток и страната ни отдава голямо значение на развитието на отношенията помежду ни“, каза по време на срещата премиерът Борисов. Българският министър председател подчерта, че традиционното добро сътрудничество в областта на транспорта трябва да бъде активизирано. „България и Иран си сътрудничат във всички видове транспорт. Българската страна приветства продължаване на дискусии относно възможностите за развитие на транспортен коридор между Гърция - България – Черно море – Грузия – Азербайджан - Армения – Иран, който създава възможности за ефективни и надеждни товарни превози между държавите от Близкия Изток и държавите от Централна и Източна Европа“, заяви премиерът Борисов.  По думите му тази транспортна връзка ще допринесе за оползотворяване на нарастващия търговски потенциал в двата региона и обслужване на транзитния трафик от и за Далечния Изток. По време на срещата в Министерския съвет беше подчертано, че приоритет за двете страни остава задълбочаването на контактите и в секторите информационни технологии, туризъм, младежта и спорта, енергетика. Министърът на пътищата и градоустройството на Иран Мохаммад Еслами е на посещение в България по повод 19-ата сесия на Междуправителствената българо-иранска комисия за икономическо, промишлено, търговско и техническо сътрудничество. В рамките на сесията на Междуправителствената комисия се организира Българо-ирански бизнес форум, който ще допринесе за още по-успешното изграждане на полезни и перспективни търговски контакти.", "date": "2019.04.18", "title": "Бойко Борисов: България и Иран си сътрудничат във всички видове транспорт"}
{"url": "https://www.faktor.bg/bg/articles/sasht-gotvyat-nov-udar-sreshtu-venetsuela-chervena-lampichka-za-kremal", "text": "Джон Болтън, съветникът по въпросите на националната сигурност на американския президент Доналд Тръмп, каза, че Съединените американски щати налагат нови санкции на Централната банка на Венецуела, предаде AP. Целта е да се ограничат американските трансакции с банката и да се спре достъпът на банката до американска валута. Болтън каза, че тези наказателни действия трябва да послужат като предупреждение за други страни, включително Русия, да не разполагат във Венецуела военни активи, за да помагат на президента Николас Мадуро да остане на власт. Съединените американски щати ще наложат и ограничения върху пътувания до Куба на американци, които нямат там роднини. Американците подкрепиха провъзгласилия се за президент на Венецуела опозиционер Хуан Гуайдо, докато Кремъл застана зад социалиста Мадуро.", "date": "2019.04.18", "title": "САЩ готвят нов удар срещу Венецуела - предупреждение към Кремъл"}
{"url": "https://www.faktor.bg/bg/articles/raketen-obstrel-sreshtu-baza-s-balgarski-voenni-v-afganistan", "text": "Ракетен обстрел срещу база НАТО, където са разположени български военни в Афганистан. За радост няма пострадали български военнослужещи, съобщиха от Министерството на отбраната. Обстрелвана е базата на международната коалиция на летище Кандахар. Обстрелът е бил извършен вчера, 17 април, в 23:37 ч. местно време (22:07 ч. българско време), допълват от военното ведомство.  Вижте още новини от България и света! От средата на декември миналата година в Афганистан е 37-ия български контингент, който изпълнява своите задължения в мисия на НАТО. Българските военни са разположени в Кандахар и в Кабул. Конкретно в Кандахар е разположена българска рота, която отговаря за организирането на контролно-пропускателния режим на автомобилния и пешеходния трафик на летището.", "date": "2019.04.18", "title": "Ракетен обстрел срещу натовска база с български военни в Афганистан"}
{"url": "https://www.faktor.bg/bg/articles/firmata-remontirala-notr-dam-otkaza-da-poeme-otgovornostta-za-pozhara", "text": "Фирмата, която работеше по ремонта на покрива на парижката катедрала \"Нотр Дам\", отрече да носи отговорност за трагедията, предаде ДПА. Говорител на компанията заяви, че в този ден не е имало заваряване или други дейности, при които се развиват високи температури. Единствената текуща дейност е била монтирането на скеле за планирана реставрация на покрива и кулата стрела, които бяха унищожени в пожара. Последният работник на фирмата е напуснал обекта в 17,50 ч. местно време, час преди пожарът да бъде открит, заяви пожелалият анонимност говорител. Експерти заявиха, че желанието на президента Еманюел Макрон катедралата да бъде възстановена до 2024 г., когато Париж ще бъде домакин на Олимпийските игри, е нереалистично за подобна огромна операция. Френският архитект Пиерлуиджи Периколо каза за сп. „Инрокс“, че възстановяването ще отнеме поне тройно по-дълго време. Периколо е работил по реставрацията на пострадалата при пожар базилика в Нант през 2015 г. Според него ще са нужни от две до пет години само за проверка на стабилността на катедралата. „Краят на пожара не означава, че сградата е напълно спасена. Каменната структура може да се повреди при излагане на високи температури, да промени минералния си състав и да се появят  вътрешни пукнатини“, заяви Периколо.", "date": "2019.04.18", "title": "Фирмата, ремонтираща \"Нотр Дам\", отказа да поеме отговорността за пожара"}
{"url": "https://www.faktor.bg/bg/articles/nay-malko-70-zadarzhani-pri-aktsiya-za-nelegalno-prebivavashti-v-atina", "text": "Най-малко 70 души са задържани за разпит в мащабна полицейска операция за разчистване на район с нелегално пребиваващи в центъра на Атина, в квартал Екзархия, предаде БГНЕС. Операцията на Отдела за сигурност на Атина, с допълнителна помощ от други отдели, била съсредоточена върху две сгради, които са били под окупация от заподозрени анархистки групи в продължение на няколко години.", "date": "2019.04.18", "title": "Задържаха над 70 души при акция за нелегално пребиваващи в Атина"}
{"url": "https://www.faktor.bg/bg/articles/taym-oglasi-svoya-spisak-na-stote-nay-vliyatelni-hora-za-2019-g", "text": "Американското списание \"Тайм\" публикува списъка на \"Стоте най-влиятелни хора\" за 2019 г., разпределен в категориите \"Пионери\", \"Творци\", \"Лидери\", \"Икони\" и \"Титани\". Списъкът на пионерите се оглавява от канадската актриса Сандра О, а в тази категория е включено и уискито \"Джони Уокър\", което според редакцията има \"мисията да насърчава духа на прогреса\". Сред лидерите са посочени Нанси Пелоси, председател на Камарата на представителите на САЩ (на снимката), лидерът на републиканците в Сената на САЩ Мич Макконъл, президентът Доналд Тръмп, 16-годишната шведска тийнейджърка Грета Тунберг, папа Франциск, премиерът на Нова Зеландия Джасинда Ардърн, президентите на Бразилия, Китай и Мексико - Жаир Болсонаро, Си Цзинпин и Андрес Мануел Лопес Обрадор, лидерът на венецуелската опозиция Хуан Гуаидо, специалният следовател Робърт Мълър, италианският вътрешен министър Матео Салвини. Като творци според списанието изпъкват актьорът и продуцент Дуейн Джонсън, певицата Ариана Гранде, актьорите Емилия Кларк, Рами Малек, Глен Клоуз, Реджина Кинг, Махаршала Али, корейската попгрупа Би Ти Ес (BTS) и др. Сред иконите са отбелязани певиците Тейлър Суифт и Лейди Гага, бившата първа дама на САЩ Мишел Обама, режисьорът Спайк Лий и художникът Дейвид Хокни. Водач на \"титаните\" е египетският футболист Мохамед Салах, следван от личности като баскетболиста Леброн Джеймс, основателя на \"Фейсбук\" Марк Зукърбърг, голфъра Тайгър Удс, еврокомисаря Вера Йоурова или председателя на Управлението на федералния резерв на САЩ Джероум Пауъл", "date": "2019.04.18", "title": "\"Тайм\" огласи своя класация на \"Стоте най-влиятелни хора\" за 2019"}
{"url": "https://www.faktor.bg/bg/articles/novini/balgariya/balgariya-ostava-na-111-o-myasto-po-svoboda-na-slovoto", "text": "България остава на 111-о място по свобода на медиите, показва годишният Индекс на свободата, съставен от международната неправителствена организация “Репортери без граници”. Както през 2018 г. България заема 111-о място, между Етиопия, която имат същия индекс като нашата страна (35.11) и Мали, която е на 112-о място. Класирани са общо 180 държави. На първите 3 места са три скандинавски страни – Норвегия, Финландия и Швеция. Последното място е за Туркменистан. В краткото описание на положението в България се казва: “Зачестили физически атаки. Сговарянето между медии, властите и олигарси остава непроменено, докато физическите нападения срещу журналисти се увеличават”. В доклада се отбелязва убийството на журналистката Виктория Маринова от Русе наред с убийствата на още двама журналисти, които разтърсиха ЕС: “Убийствата на трима журналисти в Малта, Словакия и България за период от няколко месеца накараха света да осъзнае, че Европа вече не е обетована земя за журналисти”. Вечният \"конкурент“ на България във всички подобни класации, с които ни сравняват, Румъния също регистрира отстъпление от свободата на словото. Страната губи три позиции и се нарежда на 47 място, което е далеч преди България. В доклада се отбелязва, че журналистите по света все по-често са обект на насилие. Омразата, насаждана към съсловието от страна на политици популисти и авторитарни лидери се превръща във физически атаки по целия свят, констатира организацията Репортери без граници в годишния си доклад. Също така, броят на страните по света, в които журналистите могат да работят спокойно намалява, пише в доклада. В две африкански страни е регистрирано значително подобряване на ситуацията. Етиопия напредва с 40 места до 110 място и застава точно пред България, а Гамбия се покачва с 30 места и вече е 92-а. В едва 24% от страните, обхванати от индекса, ситуацията със свободата на словото може да бъде определена като добра или много добра, при 26% миналата година. Съединените щати са паднали с три места до 48-о място заради враждебния климат, дължащ се и на реториката, налагана от президента Доналд Тръмп. Никога досега американските журналисти не са били обект на толкова много смъртни заплахи и не са се обръщали към частни охранителни фирми за защита, се посочва в доклада.", "date": "2019.04.18", "title": "България остава на 111-о място по свобода на словото"}
{"url": "https://www.faktor.bg/bg/articles/hashim-tachi-nyama-tayna-programa-za-sreshtata-na-zapadnite-balkani-v-berlin", "text": "Президентът на Косово Хашим Тачи заяви, че срещата на лидерите от Западните Балкани в Берлин на 29 април няма за цел постигане на споразумение и представяне на план за нормализиране на двустранните отношения със Сърбия, отбелязва електронното издание на водещия прищински ежедневник Gazeta Express. Берлинската среща, организирана от канцлера на ФРГ Ангела Меркел и френския президент Еманюел Макрон, няма тайни цели и на нея няма да бъде постигнато споразумение, увери Тачи в съобщение, публикувано в социалната мрежа „Туитър“.  „Като президент съм в непрекъснати консултации с международни партньори относно развитието на ситуацията в Косово и Западните Балкани. Берлинската среща е просто продължение на всеобхватния интерес на Германия и Франция към Косово и региона. Ние приветстваме тази инициатива. Въз основа на досегашните консултации няма да бъде представен план за споразумението между Косово и Сърбия. Освен това няма тайна програма за тази среща”, гласи съобщението на Тачи.  Той обясни, че след срещата във федералната германска столица ще бъде разпространена декларация, потвърждаваща европейската перспектива както на Косово, така и на Сърбия. „Очакваме, че в края на срещата да бъде издадена съвместна декларация, съгласувана от всички участници, която наред с други неща ще потвърди поне европейската перспектива на нашия регион, задълбочаването на реформите, особено по отношение на върховенството на закона, и да подчертава необходимостта от нормализиране на отношенията между Косово и Сърбия“, обясни Тачи. „За Косово би било разочароващо Франция и Германия да не успеят да хармонизират позицията си за либерализиране на визовия режим за гражданите ни по време на тази среща. Косово остава най-изолираната страна в Европа. Затова да говорим за европейска перспектива на Косово, било то само реторично, е повече от лицемерие!“, категоричен бе държавният глава на най-младата държава на Балканите. По-рано изданието съобщи, че на срещата в Берлин на 29 април Франция и Германия ще представят проект на споразумение между Косово и Сърбия, което до известна степен ще се съобрази с исканията на Белград, но изключва разделянето на най-младата държава на Балканите. Източник на вестника разкри, че на срещата на лидерите от Западните Балкани, домакини на която са германският канцлер Ангела Меркел и държавният глава на Франция Еманюел Макрон, лидерите на Косово и Сърбия ще получат предложение за двоен суверенитет.  „Съобщава се, че ще бъде предложен двоен суверенитет. Косово ще запази териториалната си цялост непокътната, докато Сърбия ще се ползва от един вид суверенитет над сърбите в Косово и над сръбските православни църкви“, цитира изданието източник. Съгласно думите му, Прищина най-вероятно ще се съгласи да прехвърли част от суверенитета си на Брюксел, а ЕС на свой ред – на Белград.", "date": "2019.04.18", "title": "Хашим Тачи: Няма тайна програма за срещата на Западните Балкани в Берлин"}
{"url": "https://www.faktor.bg/bg/articles/plamen-georgiev-nyama-dokumenti-za-terasata", "text": "Няма документ за терасата шефът на КОМПИ Пломен Георгиев. Това стана ясно от репортаж на Би Ти Ви. Дали ще има бутане на въпросната тераса - ще трябва да се изчака. Пламен Георгиев отказа да коментира преди да види констативния акт на общинарите, в който да пише кое е законно и кое е незаконно. Георгиев твърди, че тази тераса е обща. Но според кмета, за да построиш нещо на покрива, трябва да имаш съгласието на всички съседи. Но те нямат спомен някога документално да са давали съгласие. Но самата настройка от 5 квадрата с остъклена част съществува.  Вина има и общината, защото продължилата проверка 7 години стои на трупчета. Общината е прибрала една папка, която е прибрана някъде, но не се знае защо.", "date": "2019.04.18", "title": "Шефът на КОМПИ няма документи за терасата"}
{"url": "https://www.faktor.bg/bg/articles/rumen-petkov-napisah-pismo-do-pozitano-20-zaradi-poreditsata-ot-lazhi-na-bsp", "text": "„Писмото ми е отговор на поредица от лъжи по адрес на „Коалиция за България“. БСП се занимава с нас, праща жалби в ЦИК и в съда. Ако ръководството се е концентрирало в саморазправа в левицата, говори лошо за нея. Вместо да се занимаваме с проблемите през последните 10 години в България, ние се концентрираме върху името на „Коалиция за България“. Това заяви пред Нова ТВ Румен Петков, който преди два дни изпрати „кърваво“ писмо, в което нарича част от бившите си съпартийци в БСП „недъгавите от „Позитано“ 20“.  Петков заяви, че основният противник на АБВ е ГЕРБ, а властта не била самоцелна. „Не сме напускали БСП. Ние искаме консолидиране в лявото пространство“, каза още лидерът на АБВ. Той показа папка с 10 точки, които трябва да бъдат изпълнени.  Faktor.bg припомня писмото, което Румен Петков изпрати до бившите си съпартийци: ДО  РЪКОВОДСТВОТО НА БСП  И НЕДЪГАВИТЕ ЕНТУСИАСТИ НА „ПОЗИТАНО“ 20 КОПИЕ ДО ВСИЧКИ ПОЧТЕНИ ГРАЖДАНИ ОТВОРЕНО ПИСМО През последните дни политическата простащина и вулгарните лъжи взеха връх. В гръцкия хор запяха в разсипан синхрон ярки представители на съвкуплението между омраза и неграмотност. Давам няколко бързи примера в тази посока: ТЕХНОлъжата не е политика и откраднатото от ТЕХНО… в минало време, не може да бъде развивано днес. За следващия в нестройния гръцки хор: Фабриката за простащини и вулгарни лъжи може да говори чрез нейната уста. Познавайки я недостатъчно отблизо, за мое щастие, за времето на 17-годишния си професионален опит можеше да прави с устата си и по-интересни за част от обществото неща. Една потна гола празна глава се нуждае от трибуна и ако от мен зависи, всеки ден ще бъде на екран. На път за Юпитер, оставането му в Карлуково ще бъде изключително полезно за него, парламента и обществото.  И в общия кръг от участници в пасивния гръцки хор всички, които не споменавам, не бива да разчитат на прекалено напредналата ми възраст и доброто ми чувство към наши общи близки и приятели, част от които не са между нас.                                                                                                РУМЕН ПЕТКОВ, ИЛИ ПРОСТО РУМЕН", "date": "2019.04.18", "title": "Румен Петков написал писмото \"до недъгавите на \"Позитано\" заради поредицата лъжи на БСП"}
{"url": "https://www.faktor.bg/bg/articles/agenti-na-ds-sa-v-rakovodnite-organi-na-partiya-na-zelenite-i-dvizhenie-21", "text": "Агенти на Държавна сигурност заемат ръководни постове в Партията на зелените (с лидер Владимир Николов) и Движение 21 (с лидер Татяна Дончева). Това стана ясно от поредните проверки за принадлежност към тоталитарните комунистически служби на политическите партии, които Комисията по досиетата обяви. Те обхващат председателите, заместник-председателите, членовете на ръководни и контролни органи на партиите, съобщава сайтът  В Партията на зелените са проверени 79 лица. Комисията по досиетата уточнява, че данните за проверката не са предоставени от председателя на партията, а са взети от съдебните регистрации в съда, тоест налице е отказ да се изпълни закона за досиетата от страна на партийното ръководство. Установена е принадлежността на 5 души, от които Комисията е обявила данните за 4 лица, тъй като едно е починало и по закона за досиетата в тези случаи информацията не е публична (решение №2-1600 от 16 април 2019 г.). Разкритите сътрудници са: Денчо Иванов Балев, Член на ръководен орган на партия (Член на Политически съвет) от 21.07.2011 г.; Калина Василева Калоянова, Член на ръководен орган на партия (Член на Политически съвет и на Изпълнителен съвет) от 31.01.2001 г.; Христо Николов Дунчев, член на ръководен орган на партия (член на Политически съвет и на Изпълнителен съвет) от 31.01.2001 г.; член на ръководен орган на партия (изпълнителен секретар) от 01.12.2005 г. и от 21.07.2011 г.; член на ръководен орган на партия (член на Политически съвет) от 17.07.2015 г.; Юрий Аспарухов Николов, член на ръководен орган на партия (член на Политически съвет) от 21.07.2011 г. Прави впечатление, че Балев, Дунчев и Николав са бивши щатни служители на ДС. В партия „Движение 21” на Татяна Дончева проверката е обхванала общо 18 лица (решение №2-1598 от 16 април 2019 г.). От тях с принадлежност е само бившият футболист на ЦСКА и национален треньор Пламен Марков – член на ръководен орган на партия (член на Изпълнителен съвет) от 03.07.2015 г. Проверката на партия „Обединени земеделци” е обхванала 54 души на ръководни постове в нея. От тях с принадлежност са установени 4 души (решение №2-1599 от 16 април 2019 г.). 3-ма са починали и Комисията е огласила данните само на едно лице. Това е Надежда Иванова Байчева, член на Националното ръководство от 13.07.2007 г. до 17.12.2009 г.; член на Върховен контролно-ревизионен съвет от 18.12.2009 г. до 01.07.2011 г. Проверката на политическите партии продължава.", "date": "2019.04.18", "title": "Агенти на ДС са в ръководните органи на Партия на зелените и Движение 21"}
{"url": "https://www.faktor.bg/bg/articles/novini/balgariya/rosen-zhelyazkov-bitkata-za-paketa-makron-prodalzhava-v-sledvashtiya-evroparlament", "text": "България няма отношение към разследването на самолетната катастрофа в Македония, защото то се води от страната, в която е станало произшествието. Ние предложихме подкрепа и експертиза, но на този етап те извършват разследването от свое име. Това обяви в ефира на Би Ти Ви транспортният министър Росен Желязков. По думите му България не е загубила битката с пакета \"Макрон\". Битката за пакета \"Мобилност\" не сме загубили, защото реално в рамките на този парламент няма да има законодателни промени. Триалозите, които се провеждат от страна на ЕК, ЕС и ЕП, се очаква да се случат по време на финландското председателство. Очаква се да има нова комисия към ЕП, която няма да функционира до есента. Това означава, че пакетът няма да се разглежда в сегашиния му вариант, посочи Желязков. Той коментира и скандала с апартаментите. Властта не принадлежи само на управляващите, а и на тези, които искат да управляват. Те също трябва да отговарят на същото поведение и същите морални норми. Когато говорим за правова държава, трябва да бъдем равни пред закона. В момента има проверка по темата с апартаментите. Не бих могъл да коментирам и  казусите с  Цветанов и Цачева, защото те са много различин. Цялата тема се поднася на публиката по начин, по който да създаде настроения сред избирателите. Начина по който се задава стандарта, това е гориво. Но мисля, че публиката разбира, че принципните положения са важни както тези, които са на власт, така и онези, които искат да са на власт, аргументира позицията си Росен Желязков.", "date": "2019.04.18", "title": "Росен Желязков: Битката за пакета \"Макрон\" продължава в следващия Европарламент"}
{"url": "https://www.faktor.bg/bg/articles/reporteri-bez-granitsi-omrazata-kam-zhurnalistite-prerasna-v-nasilie", "text": "\"Омразата към журналистите прерасна в насилие\", предупреждава неправителствената организация \"Репортери без граници\" в годишния си доклад за свободата на медиите в света, публикуван днес в Париж, предаде Франс прес.  Само в 24 процента от проучените 180 държави и територии ситуацията със свободата на печата е \"добра\" или \"по-скоро добра\", в сравнение с 26 процента през 2018 година. \"В много страни враждебното отношение и омразата към журналистите, изразявана от политическите лидери, прерасна в по-сериозни и по-чести действия\" на насилие, подчертава \"Репортери без граници\" в комюнике.", "date": "2019.04.18", "title": "\"Репортери без граници\": Омразата към журналистите прерасна в насилие"}
{"url": "https://www.faktor.bg/bg/articles/sasht-veche-nyama-da-razkriva-razmera-na-yadreniya-si-arsenal", "text": "Администрацията на президента Доналд Тръмп е прекратила, без обяснение, доскорошната практика на американското правителство да разкрива текущия размер на запасите от ядрени заряди, предаде Асошиейтед прес. Решението бе разкрито в писмо на министерството на енергетиката до Федерацията на американските учени (ФАУ) - частна изследователска група, проучваща въпроси, свързани с ядрените оръжия и ратуваща за по-голяма откритост в действията на властите по въпроси на националната сигурност. За последно през септември 2017 г. администрацията на Тръмп разкри, че американският ядрен арсенал се състои от 3822 ядрени заряда - със 196 по-малко от предишната година. Цифрата бе съобщена по искане на ФАУ. Тя поискала актуализиране на тази информация през октомври 2018 г., но получила писмото с отказа. \"След внимателно проучване . . . бе решено, че исканата информация този път не може да бъде разкрита\", се казва в писмото отговор до федерацията, датирано от 5 април. Министерството не обяснява причините за това решение. Америка е разполагала с най-голям брой ядрени заряди през 1967 г. - общо 31 255, според преценки на учените. Броят им след края на Студената война намалява заради руско-американските споразумения за съкращаване на ядрените арсенали. АП отбелязва, че Русия не разкрива параметрите на своя ядрен арсенал. По преценка на ФАУ Москва сега притежава около 4350 ядрени заряда. Пентагонът вчера не е отвърнал на искане на АП за коментар по въпроса.", "date": "2019.04.18", "title": "САЩ вече няма да разкрива размера на ядрения си арсенал"}
{"url": "https://www.faktor.bg/bg/articles/novite-lideri-na-sudan-obyaviha-rusiya-za-svoy-priyatel-i-strategicheski-partnyor", "text": "Новият ръководител на Судан Абдел Фатах Бурхан и неговият заместник Мухамед Хамдан Дакло са имали срещи в Хартум с руския заместник-външен министър Михаил Богданов, който е и специален представител на руския президент за Близкия изток и африканските страни, предаде ТАСС. Двамата судански лидери са заявили, че смятат отношенията с Москва за стратегически, се казва в разпространено по този повод съобщение на руското външно министерство. В състоялите се обстойни беседи от суданската страна било заявено, че въпреки извършената смяна на властта в Судан в резултат на масовите народни искания за политически и социално-икономически преобразования, характерът на руско-суданските отношения, основани на дългогодишни традиции на дружба и взаимноизгодно сътрудничество, остава неизменен.  Самият Богданов казал по телефона за ТАСС, че много представители на новото военно ръководство в Судан са получили образование в Русия и СССР и знаят традициите на здравите руско-судански връзки.  \"Военно-техническото сътрудничество, въпросите на сигурността и борбата с тероризма - всичко това беше, е и си остава\", - посочил Богданов. Той отбелязал, че новите судански лидери \"са настроени конструктивно и много приятелски към Русия, разбирайки нейната роля в близкоизточните и африканските дела, както и на международната арена\".  Представителите на Висшия военен съвет уверили руския пратеник, че на работещите в Русия руски компании ще бъде оказана максимално ефективна подкрепа.  Двете страни изразили твърдата си решимост за развитие на многопланово партньорство от взаимен интерес, а също и за поддържане на регионалната сигурност и стабилност.  Висшият военен съвет обяви снощи, че са арестувани двамата братя на сваления президент Омар ал Башир - Абдала и Абас. Те са обвинени в корупция. Говорител на съвета, цитиран от телевизия \"Ал Арабия\", каза, че продължават арестите на ключови представители на сваления режим. \"Става дума на първо място за онези, които са заподозрени в корупционна дейност\", казал говорителят.  По-рано вчера Ройтерс съобщи от Хартум, че сваленият от власт бивш президент е бил преместен от президентската резиденция в затвора Кобар в столицата Хартум. Според източник от затвора Башир е държан под строга охрана и в изолация. 75-годишният бивш държавен глава на Судан досега бе държан под засилена охрана в президентската резиденция, намираща се в комплекса, в който е и сградата на министерството на отбраната.", "date": "2019.04.18", "title": "Новите лидери на Судан обявиха Русия за свой приятел и стратегически партньор"}
{"url": "https://www.faktor.bg/bg/articles/publikuvat-doklada-na-malar-po-razsledvaneto-za-ruska-namesa-v-prezidentskite-izbori", "text": "Американското министерство на правосъдието ще запознае днес обществото с доклада от разследването за руска намеса в изборите за президент през 2016. Резюме от документа, съдържащ около 400 страници, бе представено миналия месец. От него стана ясно, че не е имало съглашателство между президента Доналд Тръмп и Кремъл, но не бе даден категоричен отговор дали Тръмп е възпрепятствал правосъдието. Именно липсата на правна яснота по тази тема ще накара американците да погледнат отблизо пълния доклад от разследването на специалния прокурор Робърт Мълър. Нагласите са да няма доказателства за криминални действия на Тръмп. Въпросът е дали има примери, демонстриращи контрол от страна на Белия дом спрямо разследването, продължило почти две години. Министърът на правосъдието Уилям Бар вече обяви, че ще направи публично достояние редактирана версия на доклада. От страниците ще бъде скрита информация за съдебните заседатели, използваните методи и за данни, които могат да попречат на течащи следствени действия или да нарушат личната неприкосновеност на лица от периферията на разследването. От правната комисия в Конгреса обявиха, че са готови да изпратят призовка за нередактирания доклад. През март законодатели и отляво, и отдясно изпратиха недвусмислен сигнал след като Камарата на представителите гласува единодушно за оповестяване на целия доклад. В навечерието на дългоочакваната публикация, в интервю за радио предаване самият Тръмп изрази увереност, а за АП дъщерята му Иванка коментира, че няма причина за притеснения. Министърът на правосъдието планира брифинг за 16:30 ч. българско време. Президентът намекна, че след това може и той да се изкаже пред медиите. Разследването на Мълър започна след обвинения срещу Русия в заплетена операция по всяване на хаос в американското общество за създаване на условия за спечелване президентските избори от Тръмп. В по-голямата си част работа на Мълър бе насочена в търсене на отговори дали държавният глава се е опитвал да попречи на това разследване. Темата доминира дневният ред на Вашингтон и новините по нея създаваха трусове по политическата система. Тръмп заклеймява разследването като “лов на вещици”.", "date": "2019.04.18", "title": "Публикуват доклада на Мълър по разследването за руска намеса в президентските избори"}
{"url": "https://www.faktor.bg/bg/articles/tovarna-kapsula-s-hrana-i-oborudvane-za-mezhdunarodnata-kapsula-signas-izstrelyaha-sasht", "text": "Частна товарна космическа капсула \"Сигнъс\" бе успешно изстреляна снощи с ракета-носител \"Антарес\" от полигон в щата Вирджиния, предадоха Асошиейтед прес и ДПА. Тя ще достави на Международната космическа станция в самото навечерие на Великден 3450 тона храни и други необходими за екипажа товари и научно оборудване. Макар капсулата да не носи агнешко за Великден, НАСА каза, че на борда й има куп други празнични вкусотии за шестимата обитатели от международния екипаж на станцията, включително пушена пуйка, свински пържоли, аспержи и плодов сладкиш. Научният товар включва три свободно летящи роботчета, които ще бъдат изпробвани като помощници на астронавтите в помещенията на МКС, 40 лабораторни черни мишки за експерименти и 63 миниатюрни сателита - дело на студенти, за изследвания. Капсулата е построена от корпорацията \"Нортроп Груман\". Тя носи името на американския астронавт Роджър Чафи, трагично загинал при наземни изпитания на космическия кораб \"Аполо-7\" на 27 януари 1967 г. в подготовка за полетите към Луната.", "date": "2019.04.18", "title": "САЩ изстреля товарна капсула с храна и оборудване за \"Сигнъс\""}
{"url": "https://www.faktor.bg/bg/articles/zhandarmeriya-nahlu-v-imot-na-alo-izmamnitsi", "text": "Жандармерия и полиция провеждат акция срещу \"ало\" измамниците. Органите на реда блокираха рано сутринта квартал \"Калтинец\" на Горна Оряховица, информира Нова тв. Целта на акцията е да се проверят скъпи имоти на криминално проявеви хора, срещу които се водят производства за телефонни измами.", "date": "2019.04.18", "title": "Жандармерия нахлу в имоти на \"ало\" измамници"}
{"url": "https://www.faktor.bg/bg/articles/novini/svyat/yaponiya-sabira-informatsiya-za-novo-orazhie-na-severna-koreya", "text": "Японското правителство е много загрижено за съобщенията, че Северна Корея е извършила изпитание на нов тип тактическо оръжие. заяви генералният секретар на кабинета на министрите на Япония Йошихиде Суга, цитиран от TACC. \"Правителството е много загрижено за този факт. Ние събираме и анализираме цялата необходима информация\", каза той. Той също така подчерта, че Япония, в тясно сътрудничество със Съединените щати, ще продължи да търси конкретни стъпки от Северна Корея за ядрено разоръжаване. По-рано държавната агенция на Северна Корея съобщи, че лидерът на страната Ким Чен-ун е присъствал на изпитание на нов тип тактическо оръжие.", "date": "2019.04.18", "title": "Япония събира информация за ново оръжие на Северна Корея"}
{"url": "https://www.faktor.bg/bg/articles/dazhdove-v-chetvartak-temperaturite-do-17-gradusa", "text": "През следващото денонощие облачността ще е значителна. На много места ще има валежи от дъжд, по-значителни в Предбалкана и Рило-Родопската област. С временни прекъсвания ще продължи да вали и през нощта срещу петък. Ще духа слаб до умерен вятър от север-североизток. Минималните температури ще са между 2 и 7 градуса, а максималните - между 12 и 17 градуса, в Североизточна България - 9-11 градуса. По Черноморието ще е облачно и дъждовно. Ще духа умерен вятър от север-североизток. Максималните температури ще са между 10 и 13 градуса. Температурата на морската вода е 11-13 градуса. Вълнението на морето ще е 2-3 бала. Над планините ще е облачно, с валежи от дъжд, а над 1700 м - от сняг. Ще духа умерен, по високите и открити части - и силен вятър, от север-североизток. Максималната температура на височина 1200 м ще е около 5 градуса, на 2000 м - около минус 2 градуса. В петък и в събота ще остане сравнително хладно за периода и предимно облачно. В петък отново ще има превалявания, на повече места - в следобедните часове и в източната половина от страната. Вятърът ще бъде от север-северозапад, в Източна България - умерен. В събота все още ще има превалявания, но на по-малко места и предимно слаби. Вятърът ще се обърне от изток-североизток и температурите ще се понижат.", "date": "2019.04.18", "title": "Дъждове в четвъртък, температурите - до 17 градуса"}
{"url": "https://www.faktor.bg/bg/articles/mazh-se-opita-da-zapali-katedralata-sveti-patrik-v-nyu-york", "text": "Мъж, който се опитал да запали катедралата \"Свети Патрик\" в Ню Йорк с две туби бензин, е бил задържан в сряда. Това съобщи градската полиция на страницата си в социалната мрежа „Туитър“, цитирана от TACC. \"Около 19:55 местно време(02:55 ч. в четвъртък българско време) един мъж е влязъл в катедралата \"Свети Патрик“ в Манхатън с туби с бензин и течност за запалване, след което той бе задържан от полицията в Ню Йорк без никакви инциденти, ”се посочва в публикацията. Според NBC мъжът е на 37 години. По време на задържането той е излял съдържанието на контейнерите на вратата на катедралата. Когато бил арестуван, у него е имало почти 15 литра бензин, две бутилки запалителна течност и две запалки. По време на разпита той е твърдял, че носи бензина, защото автомобилът му бил останал без гориво. При проверка на автомобила му обаче тази версия не се потвърдила. Катедралата “Свети Патрик“ – седалище на католическия архиепископ на Ню Йорк е построена през 1878 година.", "date": "2019.04.18", "title": "Мъж се опита да запали катедралата \"Свети Патрик\" в Ню Йорк, арестуват го"}
