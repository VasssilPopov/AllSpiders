{"url": "https://www.faktor.bg/bg/articles/mihail-konstantinov-vavedem-li-mashinno-glasuvane-tryabva-da-pravim-izbori-2-dni", "text": "\"Остават неясноти около машинното гласуване, депутатите да побързат с промените в Изборния кодекс\". Това каза пред \"Фокус\" политическият анализатор проф. Михаил Константинов. \"На местните избори ще има до 4-5 вида гласуване. За 10 часа на една машина могат да гласуват 200 души. Това значи, че в секция с регистрирани 500 гласоподаватели трябва да се гласува 2 дни, или да се закупят повече машини, което ще увеличи общата цена за тях безсмислено и може да стигне до 150 милиона лева\", предупреди експертът.  \"В европейските избори не е толкова сложно. Трябва да изберете партия и преференции. Дори да я откажете, трябва да извършите тази операция с машината. Предстоящите местни избори ще са сложни. Между двата избора трябва да бъдат препрограмирани машините във всички 265 общини, за да може да се подготвят за втори тур и т.н. Това не е исканото от мен в българския изборен процес“, обясни той. Проф. Михаил Константинов попита, кое ни дава повод да се доверим на човека, който ще борави с машините, а не се доверяваме на комисия от 9-10 души от различни политически парии, които броят резултатите и пишат протокола. Според него номинациите за членове на новата ЦИК са стабилни и комисията може да влезе с летящ старт. Предстои им да направят поне 5 национални избори, но могат да се окажат и повече. Мандата на ЦИК изтича през 2024г., каза още той.", "date": "2019.03.07", "title": "Михаил Константинов: Въведем ли машинно гласуване, трябва да правим избори 2 дни"}
{"url": "https://www.faktor.bg/bg/articles/eva-maydel-ako-iskame-da-badem-v-sartseto-na-evropa-tryabva-da-vlezem-v-evrozonata", "text": "На този етап е много важно да минат стрес-тестоветена банките и ако всичко е наред, може би до 2-3 години ще бъдем част от Еврозоната, но нека преди това да си подредим нещата тук. От няколко месеца България има ясно разписана пътна карта какви са стъпките за влизане в Чакалнята за Еврозоната. Към този момент изпълняваме много точно всичко, което е разписано, заяви евродепутатът от ЕНП/ГЕРБ Ева Майдел в студиото на \"Плюс-минус\" по Нова телевизия. ,,Европа непрекъснато се променя, в нея текат постоянни процеси и за да можем да бъдем в сърцето на Европа, ние трябва да влезем в Еврозоната. Влизайки в Еврозоната, ние ще получим възможността да вървим към западноевропейските държави. Освен това нашите спестявания, нашите пари в банките ще бъдат в пъти по-защитени'', коментира Майдел. По отношение на намаляването на таксите за преводи евродепутатът посочи, че целта е не да има свръхрегулация, а просто самите банкови институции да бъдат малко по-иновативни. ,,Регламентът няма нищо общо с лихвите по кредите. Тук говорим за една европейска регулация, за вид дисциплиниране, ако щете. Нашата цел също така е да покажем на гражданите, че ЕС работи в интерес на хората, че ЕС чува техните проблеми. За девет месеца приехме законодателството, което е забележителен успех и за Българското европредседателство, и за Австрийското европредседателство и за Европейския парламент'', коментира Ева Майдел.", "date": "2019.03.07", "title": "Ева Майдел: Еврозоната ще ни отвори пътя към сърцето на Европа"}
{"url": "https://www.faktor.bg/bg/articles/patuvame-za-chas-ot-sofiya-do-skopie-s-vlak", "text": "Към края на 2025 година  се предвижда да се пътува с влак от София до Скопие за не повече от час с изграждането на жп връзката със Северна Македония. Това  съобщи в северномакедонската столица министърът на транспорта Росен Желязков.  Росен Желязков и министърът  на икономиката на Република Северна Македония Крешник Бектеши председателстват смесената Междуправителствена комисия за икономическо сътрудничество между двете страни, чието първо заседание се провежда в Скопие. Сред основните теми за обсъждане е изграждането  на нова газова междусистемна връзка между двете страни. „България ще  съдейства на Република Северна Македония по отношение на диверсификацията не  само на източниците, но и на връзките за доставка на газ“, заяви министър Желязков.  Той посочи, че е важно да се осигури функционалността на газов хъб „Балкан“ към  страните от Западните Балкани и да се гарантират доставките на необходимите  количества. „Финансирането  ще бъде, разбира се, за сметка на ресурсите на „Булгартрансгаз“. За нас е  изключително важно да осъществим интерконектора като част от цялостната  система, комплекса на газовия хъб „Балкан“, допълни Желязков. Газификацията  на Република Северна Македония е един от най-важните приоритети, посочи и  министърът на икономиката Крешник Бектеши: „Същевременно  ние вече имаме подписани с българската страна и договор, и меморандум за  сътрудничество, за да се сдобием с нов интерконектор. Това ще бъде в района на  Струмица“. „Северна Македония  разглежда и всички възможни опции за участие в проекта АЕЦ „Белене“, каза Бектеши.  „Това ще  бъде под формата на дялово участие или под формата на квоти за изкупуване на  електрическа енергия“, допълни министър Желязков.", "date": "2019.03.07", "title": "Пътуваме за час от София до Скопие с влак"}
{"url": "https://www.faktor.bg/bg/articles/islyamska-darzhava", "text": "\"Борбата срещу близкоизточната радикална групировка „Ислямска държава“ не е приключила – джихадистите остават в готовност да възстановят халифата, въпреки победата над физическите им бази в Сирия\". Това предупреди генерал Джоузеф Вотел, ръководител на Централното командване на Въоръжени сили на САЩ, предава AFP. „Намаляването на физическия халифат е монументално военно постижение - но борбата срещу „Ислямска държава“ и екстремизма далеч не е приключила, нашата мисия остава същата\", подчерта американският генерал. „Членовете на „Ислямска държава“, евакуирани от останалите анклави на халифата, остава до голяма степен радикализирани. Ще трябва да поддържаме бдителна офанзива срещу широко разпръснатата организация\", подчерта Вотел. Той допълни, че в момента ИДИЛ гарантира сигурността на семействата си, а временното ѝ оттегляне е добре пресметнат ход от страна на терористите.", "date": "2019.03.07", "title": "САЩ предупредиха: ИДИЛ умишлено се оттегли, терористите готвят нови удари"}
{"url": "https://www.faktor.bg/bg/articles/amerikanska-senatorka-az-byah-iznasilena", "text": "Аз бях изнасилена, обяви американската сенаторка Марта Максали. Законодателката от Горната камара на парламента във Вашингтон даде показания пред анкетна комисия, разследваща случаи на сексуален тормоз и насилие в американските армия, флот и военновъздушни сили (ВВС). \"Бях подложена на сексуално насилие в началото на своята кариера в авиацията\", каза още тя, цитирана от Би Би Си. На въпрос защо не е докладвала за престъплението депутатката отговори, че е чувствала срам и унижение. \"Искам думите, които казах днес пред вас, да помогнат за следното - други войници и офицери да не стават жертви на престъпления\", посочи още Максали. Максали е сенаторка от Аризона, избрана от Републиканската партия на президента Доналд Тръмп. Тя служеше във ВВС от 1991 до 2010 г. Максали бе първата жена-пилот, която участваше в бойна мисия. Тя участваше в операцията на НАТО срещу Югославия в началото на 1999 г.", "date": "2019.03.07", "title": "US сенаторка, участвала в операцията на НАТО срещу Югославия: Аз бях изнасилена"}
{"url": "https://www.faktor.bg/bg/articles/neno-dimov-deloyt-shte-ni-konsultira-za-kontsesiyata-na-bansko", "text": "\"Международната консултантска компания \"Делойт\" ще консултира България по концесията на ски зоната в Банско\". Това съобщи пред БНТ министърът на околната среда и водите Нено Димов.  \"В рамките от един месец \"Делойт\" ще даде становище и ще направи препоръки в съответствие с препоръките на главния прокурор за привеждане на концесията в съответствие с най-новите изисквания за концесиите\", коментира Димов. Той съобщи, че договорът с \"Делойт\", една от четирите най-големи консултантски компании в света, вече е сключен. Това е направено по препоръка на Съвета по концесиите. Правителството възложи на министъра да преговаря с концесионера на ски-зоната в Банско \"Юлен\". След като анализът е готов, Димов ще се обърне отново към Координационния съвет по концесиите, за да се намери решение. Министър Димов призова общините да са по-активни в кандидатстването за средства по европейски програми и даде за пример 7 български общини, чийто проект за комплексни мерки за подобряване качеството на въздуха, получи одобрение от Програма LIFE, която ще даде 10 млн. евро по проект за замяна на горивните инсталации с по-екологични. Общата стойност на проекта е 17 млн. евро. Нено Димов, министър на околната среда и водите: Призовавам общините да са по-активни. Това е пътят, по който могат да се привлекат допълнителни средства. Министърът съобщи, че 9 български града вече отговарят на европейските стандарти за замърсяване с фини прахови частици, с 3 повече от година. България предлага Европейският съюз да създаде фонд, чрез който да подпомага електрифициране на транспорта в Източна Европа, за да помогне усилията на страните за подобряване качеството на въздух. Нено Димов коментира и двете нови наказателни процедури, открити днес от Европейската комисия. Министерството на околната среда вече е намерило решение за събиране на данни за състоянието на морските води.", "date": "2019.03.07", "title": "Нено Димов: \"Делойт\" ще ни консултира за концесията на Банско"}
{"url": "https://www.faktor.bg/bg/articles/byudzhetnata-komisiya-odobri-pravilata-za-izbor-na-nov-podupravitel-na-bnb", "text": "Бюджетната комисия в парламента одобри правилата за избор на нов подуправител на БНБ с ресор „Банков надзор“, предаде БНР. До три работни дни след гласуването им в пленарна зала трябва да е ясно името на кандидата, който ще предложи гуверньорът Димитър Радев. Той е уверил председателя на комисията Менда Стоянова, че има готовност да предложи експерт веднага. Според запознати се спряга името на Радослав Миленков, който в момента оглавява Фонда за гарантиране на влоговете. До процедурата за избор на нов подуправител с най-тежкия ресор в БНБ се стигна, след като миналата седмица Димитър Костов подаде оставка. Това се случва в момент, когато България се подготвя за влизане във валутно-курсовия механизъм ERM II и механизма за тясно сътрудничество с Единния европейски банков надзор. Именно заради това Европейската централна банка проверява шест банки у нас. Още при оставката от БНБ увериха, че тя е по собствено желание и е обмисляна отдавна. Заради напредналата фаза на кандидатстването за т.нар. „чакалня за еврозоната“ е необходимо бързо да се намери нов титуляр на поста. Затова от бюджетната комисия съкратиха сроковете за издигане на кандидатури и изслушването им.", "date": "2019.03.07", "title": "Бюджетната комисия одобри правилата за избор на нов подуправител на БНБ"}
{"url": "https://www.faktor.bg/bg/articles/karayancheva-kam-ninova-elate-na-rabota-sas-zdravi-nervi-i-poveche-razum", "text": "Аз мисля, че Народното събрание работи на пълни обороти. Виждате, че нямаме проблем с кворума, законодателната дейност също върви добре. Не е добре, когато най-голямата опозиционна партия отсъства от парламента, защото това не е добър сигнал към избирателите, защото те са избрани в крайна сметка, за да казват своето мнение от парламентарната трибуна, да отстояват своите позиции, колкото и неприемливи да са те за управляващите. Дебатът трябва да се води в пленарна зала, а не да се търси евтина медийна известност със злободневни или жълти теми. Това заяви председателят на Народното събрание в интервю пред Илиана Беновска, публикувано в novinata.bg. ,,Това са опорни точки на БСП, те търсят евтина сензация, за да могат по някакъв начин да задържат медийното внимание. Искат да ни пришият към ДПС по някакъв начин. ДПС си има своя програма. Понякога гласуваме заедно по теми, които отговарят на нашите програми. Но това, че сме в някакъв сговор, ние никога не сме управлявали заедно с ДПС, за разлика от БСП'', отговори Караянчева на въпрос дали има коалиция между ГЕРБ и ДПС. Председателят на Народното събрание допълни още, че президентът Румен Радев все още не е отговорил на поканата й да присъства в парламента. ,,Президентът Радев не е откликнал на моята покана, но той знае, че е винаги добре дошъл, ако иска да дойде. Мисля, че отношенията между президента Радев и Нинова охладняха, защото президентът много отчетливо започна да изземва нейните функции на опозиционен лидер и да преповтаря опорните точки на БСП, което не говори добре за него, защото той е обединител на нацията по Конституция, а да говориш като опозиционен лидер най-малкото не ти прилича'', отчете тя. По думите на Караянчева отсъствието на депутатите от опозицията в пленарната зала ги прави неефективни. ,,Това все пак е тяхно решение и ако те смятат, че това ще им вдигне рейтинга или пък ще способства за победата на БСП на тези или на другите избори, аз мисля, че това няма да е така'', обясни тя. На въпрос коя е най-важната задача в момента, Караянчева отговори, че това е запазването на стабилността. ,,Да запазим стабилността! Държавата да продължи да се развива със същите темпове, с които се развива сега, защото и икономическият растеж, и безработицата показват, че правителството се справя, а ние като законодателен орган подкрепяме правителството на Борисов'', посочи председателят на Народното събрание. Накрая Цвета Караянчева призова лидерът на БСП да се върне в парламента. ,,Г-жо Нинова, елате на работа! Искам да ви пожелая здраве, здрави нерви и повече разум'', завърши Караянчева.", "date": "2019.03.07", "title": "Караянчева към Нинова: Елате на работа със здрави нерви и повече разум!"}
{"url": "https://www.faktor.bg/bg/articles/maduro-naznachi-brata-na-ugo-chaves-za-poslanik-v-kuba", "text": "Президентът на Венецуела Николас Мадуро назначи брата на покойния лидер Уго Чавес за извънреден и пълномощен посланик в Куба, предаде ТАСС. ,,Адан Чавес ще запази и поста вицепрезидент на Единната социалистическа партия на Венецуела'', написа Мадуро в Туитър. Предишният посланик на Венецуела в Хавана Али Родригес Араке почина през ноември миналата година.", "date": "2019.03.07", "title": "Мадуро назначи брата на Уго Чавес за извънреден и пълномощен посланик в Куба"}
{"url": "https://www.faktor.bg/bg/articles/politik-ot-hds-dopuska-sledvashtiyat-kantsler-v-germaniya-da-e-myusyulmanin", "text": "Само 16 думи, а успяха да разбунят духовете в Германия - особено сред консерваторите. В интервю за протестантската информационна агенция idea, председателят на фракцията на ХДС/ХСС в Бундестага Ралф Бринкхаус беше запитан дали смята, че е възможно мюсюлманин от средите на ХДС да стане канцлер на Германия през 2030 година. \"Защо не, ако е добър политик, който споделя нашите ценности и политически възгледи\", гласеше неговият отговор. Бринкхаус е 50-годишен, католик с консервативни възгледи, който от 5 месеца ръководи фракцията на ХДС и ХСС в Бундестага. Всъщност Бринкхаус каза нещо напълно коректно. Германската конституция не поставя някакви по-специални изисквания пред кандидатите за канцлерския пост. На практика всеки, който може да бъде избран за депутат, може да стане и канцлер на Германия. Той или тя трябва да има германско гражданство, да е навършил 18 години и да не му е било отнето по съдебен начин избирателното право. Дори не е задължително кандидатът за канцлер да е избран за депутат в Бундестага. И въпреки това изявлението на Бринкхаус породи възмущение в социалните мрежи, макар и със значително закъснение: седмица след публикуването на интервюто от idea \"Билд цайтунг\" направи от него гореща новина: изданието излезе със съобщението, че лидерът на фракцията на ХДС/ХСС Бринкхаус не изключва възможността мюсюлманин да стане канцлер на Германия.   Бързо новината събра 18 200 отзиви и коментари в мрежата - колкото никоя друга журналистическа публикация през деня. Много от тези харесвания, споделяния и коментари дойдоха от сайтове, близки до дяснопопулистката партия \"Алтернатива за Германия\". В публикацията на \"Билд цайтунг\" въпросът е поставен твърде полемично: \"Наистина ли ХДС е готов за канцлер, който се кланя на Аллах, вместо на Господ?\" Редица второразрядни политици от ХДС после започнаха да се питат защо Бринкхаус изобщо е трябвало да се изказва по темата. Други, като министърката на образованието на провинция Шлезвиг-Холщайн Карин Прийн от ХДС, обаче защитиха Бринкхаус: „Естествено и мюсюлманин, който е християндемократ, може да стане канцлер, също както и някои индус или атеист. Защото за членство в партията не се изисква принадлежност към определено вероизповедание. Казано е само следното: \"Основа на нашата политика е християнското разбиране за човека и неговата отговорност пред Бога\". Целият този дебат изнервя редица съпартийци на Бринкхаус  - например Недждет Савурал, мюсюлманин и председател на местната партийна организация на ХДС в Ханщет - малко градче, близо до Хамбург. За ДВ той казва, че е важно кой как работи, а не каква е религиозната му принадлежност. \"Да вземем за пример Турция - Ердоган може и да е мюсюлманин, но неговата политика няма нищо общо с исляма\", казва той. В Германия пък има много лоши политици, които са католици, протестанти или атеисти. Или обратното, казва Савурал. Той апелира да не се смесва политиката с религията. Според него, едното няма нищо общо с другото. И добавя с усмивка на уста, че следващото, което щял да направи, е да се кандидатира за президент на Германия. Впрочем, той отговаря на всички условия за това.", "date": "2019.03.07", "title": "Политик от ХДС: Следващият канцлер в Германия може да е мюсюлманин"}
{"url": "https://www.faktor.bg/bg/articles/ruska-kompaniya-organizira-mnimi-taksita-da-prevozvat-patnitsi-v-sofiya", "text": "Хора с личните си коли, без какъвто и да е било лиценз за таксита и без касов апарат, возят пътници срещу заплащане, показва проучване на Нова телевизия. Обект на разследването е руска компания за превоз на пътници у нас. Разследващ екип решава да провери случая, поръчвайки си такси от центъра на София до летището. При идването на колата се установява и първото нарушение - автомобилът не е означен като „Такси”. ,,Повечето са си нормални автомобили като моя. Данъци не плащаш, нищо не плащаш. Малко е както се казва „Welcome to Bulgaria'', коментира шофьорът. Колата не е оборудвана с касов апарат, няма и карта на водача. Според информация от човек, работил във фирмата, компанията е в сивия сектор. ,,Абсолютно никакви изисквания няма към шофьора. По никакъв начин не са ме карали да подпиша каквото и да било. Аз съм ходил в офиса точно един път, и то защото имах проблем със самото приложение'', казва човек, работил във фирмата, пожелал да остане анонимен. Подставеното лице кандидатства за работа. По негово желание срещата е в офиса на фирмата. Става ясно, че не са нужни никакви документи освен шофьорска книжка. Получава и инструкции, ако го спре полиция. ,,Значи, ако Ви спрат полицаи, Вие няма да казвате, че извършвате таксиметрова дейност. Само ако кажете \"Аз извършвам таксиметрова дейност”, което не е съвсем така, а нямате лиценз и касов апарат нямате - ще имате големи проблеми'', казва жена от фирмата. Глобата за шофьор, който бъде хванат да извършва нерегламентиран превоз, е 1500лв., като му се свалят и номерата на автомобила за срок от 6 месеца. Комисията за защита на конкуренцията проверяват дали руската компания извършва нелоялна конкуренция на българския пазар.", "date": "2019.03.07", "title": "Руска компания организира мними таксита в София"}
{"url": "https://www.faktor.bg/bg/articles/ognyan-minchev-ako-balgariya-napravi-otstapki-na-ruskiya-natisk-moskva-shte-poluchi-vliyanie-na-balkanite", "text": "Ако Русия изгради „Турски поток“ през територията на България, тя ще трябва да се съгласи по тези тръби да бъдат транзитирани количества газ от друг източник. Това обикновено „Газпром“ отказва да прави и собствеността върху газопровода, както и разрешението той да бъде използван от други продавачи и купувачи на обеми газ, беше и причината да бъде спрян т.нар. „Южен поток“. Въпреки че по времето на кабинета „Орешарски“ Народното събрание прие един много спорен закон за т.нар. „Морски газопровод“. Този закон беше опит да бъде заобиколен Третият енергиен пакет на ЕС, коментира политологът Огнян Минчев в интервю за Радио „Фокус“ посещението на Дмитрий Медведев у нас.   Какъв ще бъде статутът на „Турски поток“ през територията на България, остава да видим. Той трябва да бъде договорен. Третият енергиен пакет на ЕС е действие, Третият енергиен пакет не е бил отменян от ЕС, нито пък са отменяни принципите, по които работи „Газпром“ – това са принципи, свързани с монополния статут на съоръженията, които „Газпром“ строи с цел да транзитира своя собствен газ, а не нечий друг. От тази гледна точка бъдещето на „Турски поток“ като договореност между ЕС и България, в частност като страна на ЕС, и Русия остава отворено, посочва още анализаторът. По думите му, ако България участва в строителството на „Турски поток“ и инвестира 3 милиарда, би трябвало да имаме ясна картина за това, по какъв начин транзитните такси ще доведат до изплащане на тази инвестиция и съответно до печалба на българската държава за транзитирането на газ и за колко време това може да се случи.  \"От една страна се счита, че там, откъдето преминават газопроводи или изобщо тръбопроводи, и там, където има ядрени електроцентрали, това само по себе си повишава сигурността на съответната страна. Аз лично бих поставил под въпрос подобна пряка връзка, защото и Украйна има ядрени електроцентрали и огромна система от тръбопроводи, което не предотврати руската агресия към тази страна. Това е само пример, който привеждам. От друга страна, трябва да имаме предвид, че осъществяването на тези руски енергийни проекти предвид цялостната руска стратегия за енергийна монополизация на доставките, особено към страна като България, която и без това е под твърде тежък монопол на руски доставки в сферата на своята енергетика, това ще има безспорно определени стратегически последствия за повишаване на зависимостта, за пряката зависимост на България от Русия в такъв стратегически отрасъл, какъвто е енергетиката. Тази зависимост превръща България в заложник на отношенията между Русия и останалата част на света, Русия и Запада в частност. Това е огромен риск, който България поема, тъй като тя принадлежи на ЕС и е член на Северноатлантическия съюз. И раздвоението на България между тези две страни, които се намират в процес на нарастващо напрежение, за съжаление, не е никак добре за българския национален интерес както в едносрочен, така и в дългосрочен план.\" По-нататък в интервюто Огнян Минчев посочва: \"Основният партньор, стратегически партньор на Русия на Балканите е Сърбия, както и Република Сръбска в Босна и Херцеговина. А Русия има за основа стратегическа цел дългосрочната дестабилизация на Източна Европа, тъй като през тази дестабилизация Русия може да се върне като влиятелен играч, велика сила в международните отношения. Това е най-лесният начин да бъде използвана уязвимостта на източноевропейските страни както институционална, така и обществена, икономическа и т.н., за да бъдат те дестабилизирани в полза на Русия.   Балканите са важна част от Източна Европа и Русия положи големи усилия да осуети членството на Черна гора в НАТО и преговорите за членството на Черна гора в ЕС. Русия положи много усилия да съхрани режима на Груевски, който поддържаше Македония в едно състояние на безвремие и на безотносителност към основните стратегически разделения на съвременния свят. Всичко това в полза на създаването на аморфна буферна зона около Сърбия и практически подкрепата за Сърбия като основен стратегически партньор на Русия в региона.   Западът успя да осуети руската стратегия както в Македония, така и в Черна гора. В момента, ако България направи сериозни отстъпки на руския натиск, тя ще се превърне в териториален коридор, чрез който затварянето на кръга около Сърбия от страна на Атлантическата общност ще бъде разкъсано. И Русия ще получи много по-сериозни ресурси за влияние не само върху България и Сърбия, но и върху Балканите като цяло.\"", "date": "2019.03.07", "title": "Огнян Минчев: Руският натиск към България цели разкъсване на  \"атлантическия кръг\" около Сърбия"}
{"url": "https://www.faktor.bg/bg/articles/kzk", "text": "Комисията за защита на конкуренцията (КЗК) е започнала проверка срещу \"Такси Максим\" ЕООД - това е българският клон на руската компания за споделено пътуване Maxim Taxi. Проверката е за нелоялна конкуренция. Детайли не се разкриват, но по всяка вероятност КЗК се е самосезирала, пише КлубZ. Maxim Taxi е компания с подобен модел на забранената в България през 2015 г. платформа Uber. Всеки може да стане шофьор със собствения си автомобил и да вози хора колкото желае - без да е обвързан с договор. Въпреки думата \"такси\" в името си, руската компания твърди, че не е превозвач. Не изпълнява и изискванията за такъв - единственото, за което проверява за шофьорите си, е дали имат шофьорска книжка. Дали колата е застрахована или не, дали шофьорът не е осъждан или дали пътникът е застрахован - това не се проверява, въпреки че такива са законовите изисквания. Цялата регистрация става през смартфон приложението - буквално за няколко минути, а одобрението идва след няколко часа. Компанията прибира 10% от приходите, които могат да се плащат кеш или през приложението - и видно не се облагат с данъци. Забележително е, че Maxim Taxi оперира в България от 2014 г. - още преди Uber. Забраната и скандала около американската компания обаче ги подминават и никой не забелязва проблемната им дейност, докато Uber обжалва забраната на КЗК. Обжалването бе загубено вчера на първа инстанция пред Върховния административен съд, уточнява изданието.", "date": "2019.03.07", "title": "Комисията за защита на конкуренцията подхвана \"руски Uber\" у нас"}
{"url": "https://www.faktor.bg/bg/articles/nevzorov-vsichkit-poslaniya-na-putin-tryabva-da-badat-priznati-za-ekstremizam-video", "text": "Новосибирският областен суд отмени приетото през 2016 година решение на Октябърския районен съд на Новосибирск за признаването за екстремистка картината на популярния художник Васи Ложкин (псевдоним на  Алексей Куделин) \"Великая прекрасная Россия\".  Този случай анализира в типичния си стил известният руски журналист Александър Невзоров в ежеседмичния си коментар в ефира на Радио „Ехото на Москва“ и Nevzorov.tv.  Произведението на изкуството на Ложкин определено разбуни духовете в Русия, защото казва много истини за пропагандната помия срещу други народи. Каза ги и Невзоров, в прав текст. „Ако тази картина бъде призната за екстремизъм, извинете, тогава всичките послания на Путин, всичките статии на Сурков,  всички действия на Кремъл, всички действия на федералните канали, трябва също да бъдат признати за екстремизъм. Трябва да признаем за екстремизъм и цялата система и идеология на Русия –правото, полицията, всичките силови ведомства . „Екстремизмът пробва себе си на вкус и никак не се харесва“, коментира той.  В Руската федерация сега болезнено и силно липсва идеология и държавата се опитва да я създаде, на всяка цена, смята Невзоров  \"Какво е идеологията? Това е способ да направиш милионите тъпи хора свои единомишленици, свързвайки ги в някаква единна, магистрална тъпост. Днес това е много трудно. Всеки желае да бъде тъп по своему\", констатира Невзоров. Другите му мисли по темата, а също и за безумието на шефа на Генералния щаб на Руската федерация:", "date": "2019.03.07", "title": "Невзоров: Всички послания на Путин трябва да бъдат признати за екстремизъм (ВИДЕО)"}
{"url": "https://www.faktor.bg/bg/articles/iznenadvashto-grigor-se-otkaza-ot-uchastie-na-mastarsa-v-indian-uels", "text": "Григор Димитров се отказа от участие на Мастърса в Индиън Уелс и за първи път от 2012 година няма да играе в надпреварата. Това сподели мениджърът му Георги Стоименов пред TennisKafe. Българинът плануваше да се завърне на корта за първи път след загубата от Франсес Тиафо в осминафиналите на Australian Open, но възпаление на сухожилие в рамото ще отложи още веднъж първия му мач след Мелбърн. Това е изненадваща новина, тъй като Гришо бе сред първите, които започнаха да тренират в Калифорния и събра целия си щаб, включително и Андре Агаси. Проведе тренировки с Доминик Тийм и турнирния директор Томи Хаас, но явно травмата отново се е обадила. Жребият бе отредил да играе с победителя от мача между Ян-Ленард Щруф и Джон Милман, които се изправят един срещу друг днес. Твърдо вероятно е световният №28 да откаже и предстоящия Мастърс в Маями, който започва на 20 март.", "date": "2019.03.07", "title": "Изненадващо Григор се отказа от участие на Мастърса в Индиън Уелс"}
{"url": "https://www.faktor.bg/bg/articles/zinedin-zidan-zavrashta-v-real-madrid-prez-yuni", "text": "Зинедин Зидан, е отказал да поеме Реал Мадрид в този момент, но би се съгласил да го направи през юни. Той е казал \"Не\" на президента Флорентино Перес да поеме тима още сега, съобщава \"Чирингито\". Зидан обаче все още има желание да работи при \"белите\", заявявайки в частен разговор с Перес, че ако не се случи нещо извънредно, ще се върне в началото на следващия сезон. Зидан бе начело на испанския гранд от началото на 2016-а до средата на 2018 година, когато си тръгна само няколко дни, след като изведе състава до трети пореден трофей в Шампионската лига и общо 13-и в историята на клуба.  Във вторник Реал Мадрид отпадна на осминафиналите на Шампионската лига от Аякс. Няколко дни по-рано „белите“ бяха елиминирани от Барселона на полуфиналите за Купата на Краля, а в Примера испанският гранд заема временното трето място, като е на 12 точки зад лидера от „Камп Ноу“.", "date": "2019.03.07", "title": "Зинедин Зидан се завръща в Реал Мадрид през юни"}
{"url": "https://www.faktor.bg/bg/articles/temenuzhka-petkova-kompanii-ot-sauditska-arabiya-italiya-avstriya-i-ungariya-iskat-da-stroyat-turski-potok", "text": "\"Три консорциума, в които има фирми от Саудитска Арабия, Италия, Австрия, Унгария искат да строят българския участък на газопровода \"Турски поток\". Това заяви пред БТВ министърът на енергетиката Теменужка Петкова. По повод на информациите, че строител ще бъде руска фирма, тя каза, че още не е ясно дали тези компании ще използват подизпълнители. Комисия ще направи преглед на съответните заявки, категорична е министърът на енергетиката. Тази инфраструктура е изцяло българска, тя ще се финансира от \"Булгартрансгаз\", посочи още Петкова. Строителството на газопровода ще струва 2,2 млрд. лв. Освен това трябва да се построят и компресорни станции и така общата цена нараства до 2,7 млрд. лв.", "date": "2019.03.07", "title": "Теменужка Петкова: Компании от Саудитска Арабия, Италия, Австрия и Унгария искат да строят \"Турски поток\""}
{"url": "https://www.faktor.bg/bg/articles/milcho-leviev-se-otkaza-ot-zvanieto-pocheten-grazhdanin-na-plovdiv", "text": "Големият български джазмен Милчо Левиев се отказва от званието „Почетен гражданин на Пловдив“. Скандалната новина съобщи самият той в писмо до кмета Иван Тотев. „Не одобрявам Вашата администрация и се страхувам за вредите, които тя нанася на пловдивската култура“, пише Левиев до Тотев. По думите му община Пловдив, след избирането на града за Европейска столица на културата, прави всичко друго, освен да се отнася с него почетно, камо ли почтено. Музикантът ни дори не е бил поканен на официалното откриване на Пловдив 2019, твърди самият той. Левиев не бил получил и ред поздравление от община Пловдив по повод 80-годишнината си. Проектите, свързани с ЕСК, които Левиев е представил, са били отхвърлени от общината. Ето пълния текст на писмото, в което джазменът изразява обидата си от кмета и администрацията на града:  „Предполагам знаете, че съм отдавна удостоен от Община Пловдив като Почетен Гражданин на този Град, където съм роден и образован. След избирането на града за Европейска Културна Столица за 2019 г. същата община прави всичко друго, освен да се отнася към мен почетно, камо ли почтено. Още преди години подкрепих Пловдивската кандитатура за Културна Столица в борбата със София, за което си спечелих враг в лицето на Йорданка Фандъкова (все още кмет на София) и нейния антураж. Впоследствие всички проекти за София, които представи екипа ми с мое участие, бяха с лека ръка отхвърлени. Чух и гледах редица интервюта, включително Вашето и на директорката на INTERNATIONAL PLOVDIV JAZZ FESTIVAL (който аз основах и ръководех под името PLOVDIV JAZZ EVENINGS). В тези интервюта дори не се спомена моето име?! Миналата година навърших 80 години и не получих нито един ред поздравление от Община Пловдив. Не бях поканен и на тържественото откриваане. Вашето и на администрацията Ви отношение лично към мен е като към НЕпочетен гражданин. Като гражданин твърдо не одобрявам Вашата администрация и се страхувам за вредите, които тя нанася на Пловдивската култура, затова: ОФИЦИАЛНО СЕ ОТКАЗВАМ от званието “Почетен Гражданин на Пловдив”. Припомняме, че последният концерт на Милчо Левиев в Пловдвив бе през ноември 2017 г. Тогава музикантът чества 80-годишния си юбилей в Дома на културата „Борис Христов“.", "date": "2019.03.07", "title": "Милчо Левиев обиден на Иван Тотев, къса званието \"Почетен гражданин на Пловдив\""}
{"url": "https://www.faktor.bg/bg/articles/eksperti-zlatoto-mozhe-da-poskapne-do-2-000", "text": "Злaтoтo нe cтapтиpa тpeтия мeceц нa гoдинaтa ocoбeнo yбeдитeлнo. Toвa oбaчe нe e ocoбeнo гoлямa изнeнaдa, пoнe oт иcтopичecĸa глeднa тoчĸa. Зaщoтo мapт тpaдициoннo ce coчи ĸaтo нaй-лoшия мeceц пo oтнoшeниe нa пpeдcтaвянeтo нa цeнaтa нa мeтaлa.  Πpeз гoдинитe злaтoтo e гyбилo пo oĸoлo 1% oт cтoйнocттa cи пpeз мapт, ĸoeтo пpaви тpeтия мeceц нa гoдинaтa пoдxoдящ зa пoĸyпĸи. Toвa мoжe дa ce види и oт тaблицaтa пo-дoлy пpeдcтaвящa иcтopичecĸoтo пpeдcтaвянe нa блaгopoдния мeтaл в paзличнитe мeceци нa гoдинaтa, пише  money.bg. Цeнaтa нa злaтoтo ce oтдpъпнa oт 10-мeceчния cи вpъx oт cpeдaтa нa фeвpyapи, ocтaвяйĸи инвecтитopитe дa ce чyдят ĸoлĸo oщe мoжe дa пpoдължи cпaдът, в cpeдa нa гeoпoлитичecĸи и иĸoнoмичecĸи пpoблeми, нecигypнocттa cвъpзaнa c Вrехіt и тъpгoвcĸия cпop мeждy Kитaй и CAЩ, ĸoйтo изглeждa дaлeч oт paзpeшaвaнe. Cлeд чeтиpи мeceчни пeчaлби зa \"жълтия мeтaл\", ĸoeтo бe и нaй-дългaтa мy cepия oт 2016-тa гoдинa нacaм, злaтoтo cтapтиpa мapт cъc cepиoзни пoнижeния. Toвa oбaчe явнo нe oтчaйвa пaзapнитe yчacтници, ĸaтo мнoгo oт eĸcпepтитe пpoдължaвaт дa вяpвaт, чe нивoтo, ĸъм ĸoeтo ce e нacoчилo злaтoтo, вcъщнocт e 2000 дoлapa зa yнция. \"Цeнитe нa злaтoтo дocтигнaxa гopния ĸpaй нa цeнoвия диaпaзoн, в ĸoйтo ce тъpгyвaxa пpeз пocлeднитe пeт гoдини. И тoвa, нaпълнo ecтecтвeнo oĸaзвa извecтeн низxoдящ нaтиcĸ въpxy мeтaлa\", ĸoмeнтиpa Poб Xayъpдc, cтapши инвecтициoнeн cтpaтeг в U.Ѕ. Ваnk Wеаlth Маnаgеmеnt, визиpaйĸи нивoтo oт 1 350-1 400 дoлapa зa yнция. \"Бeз пo-нaтaтъшнo oблeĸчaвaнe нa финaнcoвитe ycлoвия, пoвишaвaнe нa инфлaциятa или нecтaбилнocттa нa фoндoвитe пaзapи, цeнaтa нa злaтoтo вepoятнo щe ce бopи c тeзи ĸлючoви нивa нa cъпpoтивa\", дoпълвa oщe eĸcпepтът. \"Πoĸyпĸитe oт cтpaнa нa цeнтpaлнитe бaнĸи ca ĸлючoв фaĸтop зa цeнaтa нa злaтoтo, тъй ĸaтo тe ca мacивни инcтитyциoнaлни игpaчи и дopи мaлĸo пoвишeниe нa тъpceнeтo oт тяx, мoжe дa oзнaчaвa cepиoзнo движeниe в цeнaтa нa мeтaлa нaгope, в cpeдa нa oгpaничeнo пpeдлaгaнe\", cпopeд Mapĸ O'Бъpн, диpeĸтop пo изcлeдвaниятa в GоldСоrе. \"Дeфицититe oт тpилиoни дoлapи в CAЩ пoд yпpaвлeниeтo нa пpeзидeнтa Дoнaлд Tpъмп и нapacтвaщoтo фиcĸaлнo нeблaгopaзyмиe, щe нaпpaвят цeнтpaлнитe бaнĸи c гoлeми дoлapoви peзepви пo-нepвни зa пepcпeĸтивaтa зa дoлapa\", cмятa oщe O'Бъpн. \"Haциoнaлният дълг oт 22 тpилиoнa дoлapa и липcaтa нa ĸaĸвaтo и дa e вoля дa ce oвлaдeят oгpoмнитe paзxoди, пpaвят aмepиĸaнcĸитe ĸpeдитopи нepвни и... \"бeзpиcĸoвият\" cтaтyт нa aмepиĸaнcĸитe дъpжaвни цeнни ĸнижa мoжe дa бъдe пocтaвeн пoд въпpoc. Toвa мoжe дa дoвeдe дo пo-гoлямo тъpceнe нa злaтo\". Kaтo ce имa пpeдвид мaщaбът нa pиcĸoвeтe, O'Бъpн вяpвa, чe злaтoтo мoжe дa пocĸъпнe дo peĸopднитe 2 000 дoлapa в paмĸитe нa cлeдвaщитe 24 мeceцa. *Maтepиaлът e c aнaлитичeн xapaĸтep и нe e cъвeт зa пoĸyпĸa или пpoдaжбa нa злaтo.", "date": "2019.03.07", "title": "Експерти: Златото може да поскъпне до $2 000?"}
{"url": "https://www.faktor.bg/bg/articles/zukarbarg-facebook-se-promenya", "text": "\"Facebook се променя\", написа в личния си профил в най-популярната социална мрежа в света нейният създател Марк Зукърбърг. В поста си той изложи своята визия за трансформацията на компанията си, която ще се превърне в платформа, \"фокусирана върху неприкосновеността на личните данни, предадеbgonair.bg.  Социалната мрежа ще стане много по-затворена, като съобщенията между потребителите може да бъдат криптирани, за да се гарантира, че лична информация няма да изтече в интернет.  Освен това Зукърбърг намекна, че Facebook може да стане платен, защото няма да е възможен сегашният начин на издръжка чрез реклами.", "date": "2019.03.07", "title": "Зукърбърг: Facebook се променя"}
{"url": "https://www.faktor.bg/bg/articles/tri-konsortsiuma-predlagat-da-postroyat-balgarskiya-uchastak-ot-gazoprovoda-turski-potok", "text": "Три консорциума проявяват интерес да построят българския участък от газопровода \"Турски поток\". Сред консорциумите, подали оферти в търга, организиран от \"Булгартрасгаз\", има италианска, унгарска и фирми от Саудитска Арабия. Стойността на разклонението на тръбопровода от турската до сръбската граница, по който ще тече руски газ, е 2,8 млрд. лева. Проектът предвижда изграждането на газопровод с дължина 474 км и две компресорни станции. Неотдавна в руски медии се появи информация, че руската „Тръбна металургична компания“ е заинтересована да участва в търга. По време на посещението си в София тази седмица руският премиер Дмитрий Медведев подчерта, че Москва иска гаранции от ЕС, че ситуацията с „Южен поток“ няма да се повтори.", "date": "2019.03.07", "title": "Tри консорциума с оферта да построят българския участък от \"Турски поток\""}
{"url": "https://www.faktor.bg/bg/articles/bulgartransgaz-gazoprovodat-do-sarbiya-e-razshirenie-na-mrezhata-ni-i-ne-go-razglezhdame-kato-chast-ot-turski-potok", "text": "Никога не сме гледали на тази тръба като български участък от \"Турски поток\", защото това е разширение на газопреносната ни мрежа, каза пред журналисти Владимир Малинов, изпълнителен директор на \"Булгартрансгаз\", след като в компанията бяха подадени три оферти за изграждане на трасе до границата със Сърбия.  Обществената поръчка, по която бяха подадени трите оферти включва пълен инженеринг за изграждане на газопровод от района на компресорна станция Провадия до границата със Сърбия. Дължината на трасето е 484 километра. Оферти подадоха три консорциума, имената на които, могат да бъдат намерени в емисията на БТА. Срокът за работа на тръжната комисия по проекта е до края на март. Тръбата може да бъде изградена по два различни подхода. В сключените договори за пренос на природен газ и за резервиране на капаците на тръбата не са предвидени неустойки за \"Булгартрансгаз\", каза Владимир Малинов запитан дали за фирмата може да има санкции ако строителството се забави. Реалното ползване на тръбата ще започне след края на строителството. Сключените договори за резервиран капацитет са гаранция, че новата тръба няма да остане празна, каза Малинов.  \"Булгартрансгаз\" предвижда газопровода, който сега влиза у нас от Румъния да стане реверсивен и да може да подава газ към Северната ни съседка. Синьо гориво от тази тръба може да купува всеки, който има интерес, посочи Малинов. \"Булгартрансгаз\" предвижда разсрочено плащане за строителството на новата тръба в рамките на 10 години. В обществената поръча има и възможност \"Булгартрансгаз\" да даде авансово до 250 млн. лева без ДДС на изпълнителя. Успоредно с това предвиждаме до средата на годината да обявим процедура за търсене на финансираща институция, каза Малинов. Формите за намиране на пари са различни, може да са от заеми - облигационен или проектен заем, както и заем на компанията. Никога не сме разглеждали варианта да вземем пари от \"Газпром\", посочи той. Всяка една банка, която отговаря на нашите изисквания и даде най-добри условия е добре дошла, каза Малинов запитан дали е готов да вземе кредит от руски банки. В момента фирмата не ползва финансов консултант, допълни Малинов.", "date": "2019.03.07", "title": "\"Булгартрансгаз\": Газопроводът до Сърбия е разширение на мрежата, не го разглеждаме като част от \"Турски поток\""}
{"url": "https://www.faktor.bg/bg/articles/dnsk-ne-ustanovi-narusheniya-pri-stroezhana-hotel-do-plazhnata-ivitsa-v-kranevo", "text": "Дирекцията за национален строителен контрол не установи нарушения при строежа до плажната ивица в Кранево. От РДНСК-Варна посочват, че строително-монтажните работи в хотелска сграда \"Дружба Б\" от курортен комплекс \"Дружба Бей Гардън\" се изпълняват в съответствие с одобрените инвестиционни проекти. Проверката установи, че за хотелската сграда в Кранево има издадено разрешение за строеж от 2006 г., както и одобрени инвестиционни проекти, изработени в съответствие с Подробния устройствен план за имота, съобщава news.bg. Строежът е въведен в експлоатация с удостоверение от главния архитект на общината през 2008 г. Обектът спада към четвърта категория и е от компетентността на общинската администрация, посочват още експертите. По-рано днес стана ясно, че жителите на Кранево негодуват срещу строежа, намиращ се само на метри от морето. От своя страна кметът на селото заяви, че никой от местните жители не е идвал да се оплаква от незаконни строежи.", "date": "2019.03.07", "title": "ДНСК не установи нарушения при строежа на хотел до плажната ивица в Кранево"}
{"url": "https://www.faktor.bg/bg/articles/bsp-obyavi-predlozheniyata-si-za-chlenove-na-tsik", "text": "БСП предлага за членове на ЦИК Таня Цанева, Николай Николов, Силва Дюкенджиева, Силвия Стойчева, Емил Войнов и Цветанка Георгиева. Това обяви заместник-председателят на ПГ на \"БСП за България\" Крум Зарков на пресконференция.  \"Между тях има трима доказани юристи и хора, чийто житейски и професионален път е неразривно свързан с изборите у нас. Един от нашите кандидати е член на сегашната ЦИК и тя ще осигури онази приемственост, която да предотврати хаоса, с който някои ни заплашваха с цел да оправдаят неизпълнението на закона. Става дума за г-жа Таня Анчева - Цанева. Тя е юрист по образование, завършила е СУ \"Св. Климент Охридски\". Била е член на изборния борд за прозрачни и демократични избори към Министерски съвет през 2014 г. Работила е като експерт по изборното законодателство в 42-ото Народното събрание. Участвала е като международен наблюдател в международни наблюдателски мисии в над 20 страни\", каза Зарков.  Той заяви, че БСП предлага и Николай Николов, който е бил обект на медийно внимание. \"Ние го представяхме като кандидат за председател на новия антикорупционен орган\", допълни заместник-председателят на ПГ на \"БСП за България\". Силва Дюкенджиева е юрист по образование. Била е член на ЦИК за местните избори през 2007 г. и член на ЦИК за избиране на народни представители през 2009 г.  \"Към юридическия ни екип предлагаме също така и човек с профил \"Политология\". Г-жа Силвия Стойчева е политолог по образование и притежава дългогодишен професионален опит. Била е избирана за народен представител\", каза Зарков. \"Емил Войнов е специалист по информационни и комуникационни технологии. Г-н Войнов е експерт в изборния процес. Той работи активно и в работната група, която подготвяше предложенията на БСП за изменения в ИК\", обясни Зарков.", "date": "2019.03.07", "title": "БСП обяви предложенията си за членове на ЦИК"}
{"url": "https://www.faktor.bg/bg/articles/medvedev-pouchava-amerikanski-diplomat-ne-poznaval-mezhdunarodnoto-pravo", "text": "Руският премиер Дмитрий Медведев препоръча на американски дипломат да си прочете учебниците по международно право, съобщават руските медии. По-рано посолството на САЩ в Люксембург, където руският премиер пристигна на посещение, призова властите на тази страна да заемат твърда позиция по въпроса за окупацията на Крим от страна на Русия, посочва news.bg. Според американската дипломатическа мисия \"сега е идеалното време и място за Люксембург да настоява решително Русия да промени политиката си и да напусне Крим\". \"Този човек трябва да получи най-обикновения учебник по международно публично право и да започне да изучава неговите основи, ако се намира на дипломатическа длъжност, включително концепцията за държавен суверенитет\", коментира Медведев на пресконференция в Люксембург. Руският премиер припомнил, че \"държавният суверенитет - това е върховенството на държавната власт в страната и независимостта на държавната власт извън нея\". Министър-председателят на Люксембург Ксавие Бетел от своя страна заявил, че Русия и Европейският съюз е важно да намерят изход от настоящата криза в отношенията, от която нито една от страните няма да спечели. \"Трябва да комуникираме повече, да говорим повече един с друг. (...) Аз оставам поддръжник на политическия диалог с Русия\", добавил той. Бетел също така отбелязал, че сигурността на европейския континент не може да бъде гарантирана без Русия. \"Разоръжаването е единственият начин за поддържане на мира\", подчертал той. Освен това Бетел призовал Москва и Вашингтон да се върнат към диалога, за да се избегне надпреварата във въоръжаването заради спирането на действието на Договора за ликвидиране на ракетите със среден и малък обсег.", "date": "2019.03.07", "title": "Медведев поучава американски дипломат, не познавал международното право"}
{"url": "https://www.faktor.bg/bg/articles/bpts-nyama-zadalzheniya-kam-darzhavata-spazva-striktno-zakona", "text": "Има задълбочен интерес, свързан с въпроса за опростяването на определени задължения и смятам, че е редно да кажа, че Българската православна църква няма подобни задължения. Това каза Варненския и Великопреславски митрополит Йоан на заседание на Комисията по вероизповеданията и правата на човека, предаде Агенция „Фокус“. „Нашите свещенослужители и духовници си плащат данъците, така както повелява законът“, заяви той. „Дори да допуснем, че имаме малки задължения, не сме искали тяхното опрощаване“, коментира митрополит Йоан. „Не сме настоявали за някакъв приоритет. Ако Българската православна църква получи държавна субсидия, то тя е за това, че отговаря на изискванията на закона“, посочи той. „Уважаваме всички вероизповедания, не искаме да се поставим над никой, зачитаме всички“, каза още митрополит Йоан.", "date": "2019.03.07", "title": "БПЦ: Нямаме задължения към държавата, спазваме стриктно закона"}
{"url": "https://www.faktor.bg/bg/articles/chast-ot-sotsialnite-uslugi-stavat-bezplatni", "text": "Част от социалните услуги в страната вече ще бъдат безплатни, предвижда приетият от парламента изцяло нов Закон за социалните услуги. Хората без доходи ще могат да се възползват безвъзмездно от асистентски услуги, а останалите ще заплащат 10%, 20% или 50% от таксата. Размерът й ще зависи от индивидуалната преценка на всеки случай, която ще се извършва от общинските служители. Цените на платените услуги ще бъдат определени от специална тарифа, разработена след приемането на закона. „Безплатните услуги ще бъдат преди всичко свързани със създаване на родителски капацитет, информиране, консултиране, услугите, свързани с даване на подслон на лица, които се нуждаят. Всички са подробно изброени в новия закон“, обясни социалният министър Бисер Петков, цитиран от БГНЕС. В закона за първи път се регламентира асистентската подкрепа като социална услуга. Право на нея ще имат всички хора, които са в невъзможност за самообслужване и хората, които са трайни увреждания и необходимост от чужда помощ. „Изрично е споменато, че хората с увреждания, които не ползват асистентска подкрепа по друг закон (Закон за личната помощ) имат право на асистентска подкрепа по този закон“, обясни още социалният министър. В закона се поставят и много срокове, свързани с процеса на деинституционализация. „Срокът за закриване на домовете за деца, лишени от родителски грижи, както и за домовете за медико-социални грижи е до 1 януари 2021 г. Поставени са срокове за закриване на домовете за хора с различни увреждания и хора с психични разстройства. Поставен е срок, който е най-дълъг, за създаване на услугите, които ще бъдат предвидени в Националната карта за социални услуги. Той е до 1 януари 2035 г.“, допълни още министър Бисер Петков.", "date": "2019.03.07", "title": "Част от социалните услуги стават безплатни"}
{"url": "https://www.faktor.bg/bg/articles/mediya-blizka-do-orban-prizova-fides-da-napusne-enp", "text": "Главният проправителствен всекидневник в Будапеща \"Модяр немзет\" призова днес партията на премиера Виктор Орбан - ФИДЕС, да напусне консервативната Европейска народна партия, защото тя е изоставила основополагащите си ценности и \"не може да бъде различена от социалистите или либералите\", предаде Ройтерс. Началникът на кабинета на Орбан каза обаче, че партията иска да остане в ЕНП.  Унгария превърна враждебното отношение към имиграцията в основен акцент в кампанията си за изборите за Европейски парламент през май, отбелязва Ройтерс. В страната бяха разлепени плакати, обвиняващи председателя на Европейската комисия Жан-Клод Юнкер и американския милиардер Джордж Сорос, че заговорничат за унищожаване на европейската цивилизация чрез довеждане на мюсюлмани на континента. \"Дойде време ФИДЕС да спре унизителните пазарлъци с Европейската народна партия\", пише вестникът в редакционна статия, озаглавена \"Нов съюз!\". \"ЕНП вече не е партията на Хелмут Кол\", заявява изданието. По-рано Орбан каза, че бившият германски канцлер Кол е поканил ФИДЕС в ЕНП. Според вестника ФИДЕС може да се присъедини към националистите в Европарламента. \"Европейската народна партия вече не защитава нациите, християнството, традиционния семеен модел или друга европейска традиция, която можем да назовем. ЕНП стана слугиня на извратения либерализъм\", коментира \"Модяр немзет\". Унгария се противопостави вчера на настоятелните искания да се извини за язвителните си критики срещу лидери на ЕС, но високопоставен правителствен служител намекна, че тя търси компромис, за да избегне изгонване на управляващата си партия от главната консервативна група в Европарламента. Кампанията предизвика укори от страна на Европейската комисия и призиви ФИДЕС да бъде отстранена от ЕНП, която на 20 март ще обсъжда този проблема. Според \"Модяр немзет\", ФИДЕС ще е по-добре извън ЕНП. \"Има само един път напред за ФИДЕС: пътят към нов съюз\", пише вестникът. \"Виктор Орбан и ФИДЕС трябва да напуснат ЕНП и да създадат съюз с Матео Салвини, австрийската Партия на свободата и полската управляваща партия\", казва \"Модяр немзет\" и подчертава, че Орбан трябва да оглави паневропейски съюз срещу имиграцията. В отговор на въпрос във връзка със статията началникът на кабинета на Орбан Гергей Гуяш заяви днес на пресконференция, че ФИДЕС иска да остане част от Европейската народна партия, отбелязва БТА.", "date": "2019.03.07", "title": "Проправителствен вестник натиска Орбан да излезе от ЕНП"}
{"url": "https://www.faktor.bg/bg/articles/generalniyat-sekretar-na-saveta-na-evropa-prizova-za-ratifikatsiya-na-istanbulskata-konventsiya", "text": "Генералният секретар на Съвета на Европа Турбьорн Ягланд заяви в Загреб по повод на Международния ден на жените, 8 март, че са постигнати важни цели в областта на борбата срещу насилието спрямо жени, но е необходим по-голям напредък. В тази връзка той похвали Хърватия за ратификацията на Конвенцията на Съвета на Европа за превенция и борба с насилието над жени и домашното насилие (Истанбулската конвенция), съобщи Хина, цитирана от БТА. \"Истанбулската конвенция изисква криминализиране и законови санкции срещу различни форми на насилие срещу жени, включително домашно насилие, преследване, сексуален тормоз и психическо насилие\", каза Ягланд, но отбеляза, че въпреки напредъка все още има проблеми по отношение на ратификацията от някои страни. \"В някои случаи като България ратификацията беше блокирана заради опасения и недоразумения около термина \"джендър\". Аз вярвам обаче, че такива недоразумения могат да бъдат изяснени, ако надлежно бъде предоставена правилна информация и има политическа воля за това, например в Хърватия, която ратифицира Истанбулската конвенция през юни миналата година\", каза Ягланд. Той припомни, че Азербайджан и Русия все още не са подписали конвенцията, а 11 страни-членки на Съвета на Европа са я подписали, но не са я ратифицирали - Армения, България, Чешката република, Латвия, Лихтенщайн, Литва, Унгария, Молдова, Словакия, Украйна и Великобритания. \"Ние трябва да продължим да се борим за ратификацията от всички страни-членки на Съвета на Европа, защото не може жените и девойките да бъдат лишени от тяхното най-основно човешко право: живот без насилие\", заяви Ягланд и призова всички страни от Съвета на Европа да ратифицират конвенцията без забавяне.", "date": "2019.03.07", "title": "Генералният секретар на Съвета на Европа призова за ратификация на Истанбулската конвенция"}
{"url": "https://www.faktor.bg/bg/articles/obyaviha-programata-na-papa-frantsisk-v-balgariya", "text": "Апостолическото пътуване на Негово Светейшество папа Франциск в България ще се проведе от 5 до 7 май 2019 г. в София и Раковски, а на 7 май той ще отпътува за столицата на Северна Македония - Скопие. Това съобщиха от правителствената пресслужба. Пресслужбата на Светия престол днес публикува работен вариант на програмата на апостолическото пътуване на Светия отец в България и Северна Македония. Папа Франциск ще пристигне в София в 10 ч на 5 май и ще бъде посрещнат от министър-председателя Бойко Борисов. Българският премиер и Светият отец ще проведат среща, на която министър-председателят ще го поздрави с добре дошъл у нас. Програмата продължава с церемония по официалното посрещане на площада пред Президентството, след което ще се състои срещата на папа Франциск с президента на България Румен Радев.  В първия ден от апостолическото си пътуване у нас Светият отец ще се срещне още с Негово Светейшество българския патриарх Неофит и членове на Светия Синод в Синодалната палата. По-късно папа Франциск ще произнесе традиционната си неделна молитва „Царица Небесна“ (Regina coeli). Всяка неделя тази молитва се проследява на живо от милиони души по цял свят като на 5 май папата ще се обърне към тях от българската столица. Фокус в програмата на папа Франциск на 6 май е посещението на град Раковски, където живее най-голямата католическа общност у нас. В църквата „Пресвето сърце Исусово“ Светият отец ще отслужи света литургия с първо причастие на деца от цяла България, а среща с католическата общност ще се състои в църквата „Свети Архангел Михаил“. Апостолическото пътуване на папа Франциск у нас ще завърши със събитие за мир на Светия отец в присъствието на представители на различни религиозни вероизповедания в България на площад „Независимост“.", "date": "2019.03.07", "title": "Обявиха програмата на папа Франциск в България"}
{"url": "https://www.faktor.bg/bg/articles/da-varzhem-leva-za-yuana-kakvo-stoi-zad-tazi-oferta", "text": "Визитата на Медведев в България едва ли ще остане задълго в историята на двустранните ни отношения. Нейният фокус беше скромен - и съсредоточен върху газовите тръби. Ако трябва да бъдем още по-конкретни, предложена ни беше следната оферта: За да запази около 1,5 милиарда евро транзитни такси през следващите 15 години, България ще трябва да построи за същата сума нова тръба, идваща от Турция (а не от Украйна). Печалба за страната ни няма да има - ще има дори нетна загуба, тъй като години наред ще “инвестираме” това, което сега получаваме без условия. И ще го инвестираме в строежа на тръби, паралелни на съществуващите. Но пък оставаме в газопреносния бизнес! Тази оферта беше оповестена като символичен рестарт на двустранното взаимноизгодно сътрудничество с Русия. По очевидни причини обаче тя трудно може да генерира обществен ентусизъм, с колкото и историческа близост между двата народа да бъде гарнирана. Просто сметката за ползите на една от страните не излиза. Но нас това никога не ни е спирало. В АЕЦ “Белене” например по сходен начин сме “инвестирали” вече около 3 милиарда лева (с тенденция да станат 20). При това без да има и най-малката гаранция, че този проект изобщо ще заработи. Да не говорим пък дали ще бъде печеливш. Но да оставим прагматиката настрана и да преминем към символните послания от визитата на Медведев. Щом материалните изгоди са малки или дори отрицателни, може пък символните ползи за България да са големи. Нека видим. Първото, което мнозина отбелязаха, беше нивото на посещението - премиер, а не президент. Тук особена драма няма, нито пък нужда от свръхинтерпретации: въпросите, които бяха разглеждани, не изискваха присъствието на Путин. А визитата на патриарх Кирил за честванията на 3 март през миналата година остави, меко казано, смесени впечатления. Затова прагматичният ход с Медведев, в комбинация с липсата на фанфарност около посещението беше удачно решение от руска страна. А и Путин винаги би могъл да дойде при постигане на по-значими договорености. В този смисъл посланието беше, че има някакво затопляне на отношенията, но всичко зависи от следващите стъпки. Любезностите приключиха със заявлението на Медведев, че всъщност не иска толкова решение от България, колкото разрешение-гаранция от Брюксел чрез България. Идеята, която стои зад това искане, е да се покаже, че страната ни не е суверенна и трябва да се съобразява с мнението на други. Това послание бе подето от местни клакьори, които напомниха как Маккейн бил спрял “Южен поток”, Брюксел ни бил затворил блоковете на “Козлoдуй” и прочие. Русия има очевидна полза от това страните в ЕС да нямат обща енергийна политика - т.нар. Eвропейски енергиен съюз. Ако такъв реално бъде създаден и ако има общо договаряне на доставки, Газпром ще трябва да продава на всички газ на цената, на която сега продава на Германия. За България и за много други държави това ще е горе-долу два пъти по-ниска цена от сегашната. Това очевидно не е изгодно за Русия. И затова тя всячески се опитва да предотврати подобен сценарий. Аргументът, че при обща политика страните от ЕС губели своя суверенитет, е част от руската стратегия. Плащайте високaта цена, но си запазете суверенитета - какво са тук парите пред суверенитета! Тази семпла стратегия е разбираема. Не е разбираемо обаче защо я обслужват и български политици - кой съзнателно, кой от криворазбран “патриотизъм”. На шегата на Борисов (\"Нема да се плашиш от нашите самолети”) Медведев отвърна с контрашега - левът да се върже не за еврото, а за юана. Може би това беше просто невинно подмятане, но то все пак повдига важен въпрос. Моментът не е случаен: предстои ключово решение за българското членство в еврозоната. Ясно е, че Русия не желае България да се интегрира по-плътно в ЕС, а еврозоната е неговата сърцевина. Ясно е също така, че Русия предпочита един разединен и слаб ЕС. И затова инвестира в неговите пророци - например Салвини в Италия. Защо е така ли? Ами защото, разбира се, Русия предпочита да води двустранни отношения с 28 малки и средни по големина държави, отколкото да преговаря с единен съюз, чийто БВП е около десет пъти по-голям от нейния. При първия вариант Русия е Снежанка сред двайсетина джуджета. Във втория вариант Русия е джуджето. Но освен тези съображения, между ЕС и Русия има и тежък идеологически конфликт, който засяга както националната политика, така и международните отношения. Като модел на вътрешна политика, ЕС е демократичен и либерален. И претендира да е общност именно на такива споделени ценности. Русия залага на традиционната власт - автократичен модел, който търси оправданията си в историята. В този смисъл Русия вижда своя идеал в Китай: икономически ефективна автокрация, легитимирана с доктрина за историческо величие. В същото време човек не трябва да е много прозорлив, за да види огромния риск за Русия от една китайска свръхсила. Русия е неин пряк съсед, а съседство с военизирани автокрации по принцип не е здравословно. ЕС е символ и на либералния подход в международните отношения - да се създаде свят, регулиран от общи правила, в който и по-силният трябва да ги спазва. ЕС съществува, следвайки тази теория, въпреки епизодичните отклонения от нея. Докато Русия е в противниковия лагер на “реалистите”, които стоят зад идеята за егоистично преследване на националния интерес. От нормативна гледна точка за “реализма” няма какво добро да се каже. Освен това, че е “искрен” - каквото и да направят държавите, все е окей, стига, естествено, да е в техен интерес. “Реалистите” Путин, Ердоган, Ким и Тръмп си симпатизират един на друг и взаимно се окуражават. Проблемът е, че по дефиниция между тях не може да има истинска общност: днес се величаят взаимно, но утре може и да се хванат за гушите. Добре дошли в “реалисткия” рай! Като теглим чертата след визитата на Медведев, ще видим, че Русия всъщност не предлага на България търговска оферта (както стана дума, икономическите ползи за страната ни са доста спорни). Русия обаче предлага на България един алтернативен свят и една алтернативна вътрешна политика: “реализъм” в международните отношения и автокрация у дома. Дори БСП разбира това: нейни представители сметнаха за нужно да заявят, че геополитическият избор на България е направен - ние сме в ЕС и сме член на НАТО. Това безспорно е позитивно. Но и БСП, и ГЕРБ, и “Патриотите” живеят с илюзията, че като хитрото коте ще оближат каймака на руската оферта - комисионните, патриотарското перчене пред ЕС, лакардиите за “суверенитет” и “национален интерес” пред домашна публика, без обаче да се превръщат в Троянски коне или пък да отслабват европейската интеграция. За съжаление, с Русия или без нея, именно такова е отношението към ЕС на повечето от т.нар. национал-популисти. Те не искали да разградят ЕС, а просто да го направят друг. Проблемът е, че ако Европейският съюз се напълни с подобни хитри котета, няма да има нужда от никакви Троянски коне: ЕС ще се разпадне от само себе си, както показва нагледно трагикомедията “Брекзит”. А в България (освен „Атака\") никой не иска нещо подобно.", "date": "2019.03.07", "title": "Да вържем лева за юана: какво стои зад тази \"оферта\"?"}
{"url": "https://www.faktor.bg/bg/articles/bivsh-avstriyski-kantsler-vliza-v-borda-na-lukoyl", "text": "Бившият австрийски канцлер Волфганг Шусел е предложен за нов член на борда на директорите на руската петролна компания \"Лукойл\". Той е едно от четирите нови имена в списъка с 12 души, предложени за 11 места, които трябва да бъдат одобрени при първата смяна на състава на борда от 2017 г. насам. Шусел ръководеше Австрийската народна партия и бе канцлер в периода 2000-2007 г. След това той оглави базираната във Виена неправителствена организация \"Диалог Европа - Русия\", основана през 2011 г. В борда й влизат известни руски милиардери като Пьотр Авен (банковата \"Алфа груп\"), Анатолий Чубайс (Руснано) и Олег Дерипаска (регистрираната в Базел група \"Базовый элемент\"), както и Франко Фратини (бивш еврокомисар и външен министър на Италия), Александър Квашневски (бивш президент на Полша) и Мати Вананен (бивш премиер на Финландия). Австриецът бе близо 20 години в управлението на Австрия, включително като министър на икономиката (1989–1995), вицеканцлер и министър на външните работи (1995-1999). Правителството му бе остро критикувано и подложено на дипломатически санкции от ЕС заради това, че Шусел включи в него крайно дясната Партия на свободата на Йорг Хайдер. След като изгуби изборите през 2006 г. той оглави парламентарната група на партията си, но бе принуден да напусне политиката след поредица от обвинения в корупция срещу министрите му. Сред другите нови имена е Сергей Шаталов, бивш зам.-министър на финансите на Русия, който се пенсионира през януари 2016 г. В министерството той отговаряше за данъчната и митническата политика и е смятан за автор на сегашния Данъчен кодекс на Русия. Павел Теплухин е член на съвета на директорите на \"Роснано\" и е бивш управляващ директор на банковата група \"Тройка Диалог\" и бивш директор на Дойче банк за Русия. Третото ново име е Николай Николаев, генерален директор на Руската иновационна горивно-енергийна компания (РИТЭК), съобщава \"Дневник\".", "date": "2019.03.07", "title": "Бивш австрийски канцлер влиза в борда на \"Лукойл\""}
{"url": "https://www.faktor.bg/bg/articles/tsennostta-na-dobrosasedskite-otnosheniya-i-evropeyskiyat-konsensus-na-balkanite", "text": "Отношението към съседните на България страни сочи силно желание за развитието на добросъседски и близки отношения с всички наши съседи.  Напластяваните през вековете подозрителност и враждебност все по-видимо отстъпват. В българското общество е настъпил прелом. Този феномен се разкрива от Петата вълна на European Values Study (EVS)*. Желанието за сътрудничество и разширение на Европейския съюз към Западните Балкани е ценностен изход от безперспективното регионално или още повече национално самозатваряне, което в съвременния глобализиращ се свят е просто пагубно. Позитивните надежди и очаквания решително надхвърлят негативните нагласи едновременно към развитието на добросъседските отношения и присъединяване на нашите съседи от Западните Балкани – Македония, Сърбия, Албания, Черна гора, Босна и Херцеговина към Европейския съюз. Това се потвърди и след успешното българско председателство на Съвета на Европейския съюз, когато това бе основна наша инициатива, високо оценена като подготовка и изпълнение от почти две трети  от българите. (Димитрова, Боряна, Българите и евро- председателството: Преди и след) Очаквано най-непосредствения и близък съсед на България – Македония предизвиква най-силно желание за добросъседство (90%). Сърбия е на второ място с 83%  желание за добросъседски  отношения. Към по-далечните ни съседи на България от Западните Балкани позитивното отношение е също така много високо: (от 78% до 82%). Разликите към предимно мюсюлманските Босна и Херцеговина и Албания и предимно православната Черна гора са незначителни. Това говори за преодоляване на конфесионални предразсъдъци, натрупани и по време на годините на войните в бивша Югославия през 90-те години. По отношение  на Турция продължава да има все още известно малко по-голямо колебание доколко да развиваме добросъседски отношения с тази страна. Все пак положителни добросъседски нагласи към Турция имат почти две трети от българите. Това е нещо съвсем различно в сравнение с изследвания преди 20-25 или 30 години, когато личаха много повече предразсъдъци към този наш най-непосредствен съсед. Това е забележително и с оглед на сегашния ислямистки курс на президента Ердоган. (Виж например: Външно-политически ориентации . – България след 1997. Ефекта на тунела,  с. 158) Все пак и от това изследване преди 19 години се вижда, че към 2000 г. Турция (със 17%) е поставена непосредствено след Гърция (32%) и Македония (24%) и преди Сърбия  (10%) като непосредствен съсед, с когото следва да развиваме най-близки отношения. Сърбия се намира на последно място, поради ролята на режима на Милошевич, разпалил поредица от войни в бившето Югославско пространство. Може да обобщим, че няма съществени различия  по отношение на развитието на добросъседски и отношения и евроатлантическото присъединяване на нашите съседи от Западните Балкани. Това означава, че развитието на  Очаквано най-силна подкрепа получава Македония. Но и останалите ни съседи на Запад получават достатъчно силна подкрепа в това отношение. Прави впечатление, че мюсюлманите в България са най-силно ентусиазирани по отношение и на развитието на добросъседски отношения с всичките ни съседи, и за тяхното присъединяване към Европейския съюз. Естествено те най-силно желаят да развиваме добросъседски отношения и с Турция, но разликите с православните българи не са толкова значителни. Забележителна е все пак  и силната превропейска подкрепа от страна на симпатизиращите на националистическите партии от „Обединени патриоти“, което странно се разминава с тяхната частично откровена проруска, антинатовска и по същество, макар и прикрита, антиевропейска политика. Фактът, че по отношение на другите страни с преобладаващо ислямско население – Босна и Херцеговина и Албания – не се наблюдават съществени конфесионални различия между християни и мюсюлмани в силно положителните оценки за развитие на добросъседските отношения означава значително преодоляване на унаследени балкански предразсъдъци. Европеизацията за страните от Югоизточна Европа означава дебалканизация в смисъл преодоляване на негативната поляризация (Питирим Сорокин)  или с други думи на враждебността, взаимната ненавист, подозрителността и недоверието към другия, към различния, към чуждия, всъщност към чуждия съсед, който е същият като нас в много отношения, но се разглежда като неприятел.   (Виж Фотев, Георги, Ценности срещу безпорядък, с. 90-91) Липсата на съществени различия  в оценките за развитие на добросъседски отношения с нашите съседи по всички демографски показатели на респондентите разкриват: Преодоляване, макар и бавно и постепенно, на голяма част от наследените исторически предразсъдъци към нашите съседи и един завършен европейски облик на отношенията ни към тях. Необходимост да отчетем, че това е в сферата на рационалното осмисляне на предимствата на добросъседството и присъединяването на всичките ни съседи в голямото европейско и евроатлантическо семейство. Остатъчните ирационални предразсъдъци, исторически митове и идеологически легенди са подводните камъни, с които трябва да се съобразим, защото те се проявяват тематично по особено болезнени за българското общество въпроси и, особено напоследък, специално  по отношение на бежанците и емигрантите. Страховете към тях според нас са изцяло продукт на пропагандна дезинформационна кампания, особено през последните 4-5 години, която поражда страхове към проблем, който реално у нас не съществува. Опасността идва от насаждането на антидемократични, антитолерантни и антиевропейски нагласи сред някои слоеве от българското население. Това всъщност е в основата на опасността от обратна ребалканизация  като обратна негативна поляризация, основана на недоверие, страх и омраза към чужденеца, а и изобщо към другия, различния от нас. Все пак трябва да отбележим, че независимо от тази опасност, която ще разгледаме по-нататък, като цяло положителните тенденции доминират над отрицателните. Обяснението на проевропейските и продемократични промени в масовото съзнание през последните 10-20 години може да търсим в няколко направления. На първо място е осъзнаване на предимствата на европейското членство за България, което се предполага да се отрази позитивно и на нашите съседи, ако те също се присъединят към Европейския съюз. Във връзка с това петото изследване на европейските ценности дава обилен материал. Така например през последните 10 години българите всъщност са преодолели, макар и не напълно и окончателно, пропагандната представа, че са най-нещастни в Европа. Изследването ясно показва, че повече или по-малко недоволните от живота си са намалели с 12.2% – от 48.6%  на 34.4%, а повече или по-малко доволните от живота си са нараснали от 51.4% до 63.6%.  Вече трудно може да се спекулира с това, че българите били най-нещастни на света и причина за това било евроатлантическото ни членство. Нараснало е значението на свободния избор на хората, на важността на работата и на свободното време. Това говори за разчупване и отваряне на хоризонтите пред осмислен и пълноценен живот, което изключва вайкане и самоожалване. Рационалното осмисляне на преодоляването на балканските стереотипи, двоумения, безпокойства и предразсъдъци е сложен и продължителен процес. В този процес и сега наблюдаваме  известни „подводни камъни“, които няма как да не вземем под внимание. На първо място не може да не отбележим, че нарасналите позитиви към нашите съседи по отношение на тяхното европейско членство влиза често в противоречия с нарастване на някои от нашите вътрешни безпокойства, страхове и предразсъдъци. Затварянето навътре в националната идентичност закрива част от широката европейска перспектива. Изместването на фокуса към вътрешните проблеми на страната едновременно с известно нарастване на съмненията към ефикасността на нашето европейско членство е доказателство за това. Можем да оценим, че у нас през последните години фокусирането към вътрешните ни проблеми и липсата на достатъчни връзки с най-непосредствените ни съседи поражда по-скоро едно позитивно безразличие към тях, отколкото активно реално желание за засилване на връзките в процеса на тяхното европрисъединяване. Не може да не отчетем и това, че известни негативни нагласи се наслояват особено през последните 4-5 години, когато срещу европейския и евроатлантически избор на България се води истинска пропагандна и информационна война, все по-открита и все още недостатъчно осъзната от хората като обект на това пропагандно въздействие върху тяхното съзнание. Ако преди няколко години бе силен дебатът дали Турция да стане член на Европейския съюз, сега този дебат затихна не само поради явното отклонение на ислямисткото ръководство на Ердоган от европейския път на Турция. Просто силите, които раздухваха този дебат, противопоставяйки го на връзките ни с „традиционните ни партньори“ –  най-вече и преди всичко Русия – получиха така да се каже удовлетворение от това, че Турция вече не се стреми към Европейския съюз, а се обръща към ислямския свят. се води по няколко основни направления: На европейския избор на огромното мнозинство от българите се противопоставя някакъв „автентичен и  традиционен“ национализъм, по-точно е да се каже едно примитивно патриотарство, което цели отклоняването ни от европейския и евроатлантически избор. Основава се на предпоставката за „заплашената“ идентичност на българите във все по-глобализиращия се свят и страха да не  изгубим „българското“ сред универсалните общочовешки и демократични ценности, които всъщност мнозинството българи напълно споделят. Чувството ни за европейска принадлежност се подлага на изпитание чрез пропагандни опити за противопоставяне между националното и европейското като се опитват скрито да ни пробутат някакъв „евразийски избор“. В „Медии и пропаганда след Студената война“ този проблем се анализира подробно от Димитър Вацов, Боряна Димитрова и други изследователи. Изследването не случайно показва, че за 10 години се е повишило макар и с малко доверието във всички основни обществени институции – здравеопазване, образование, църква, армия … с две изключения, едно от които е официозния печат за сметка на много по-свободните социални медии (интернет). Медийната ребалканизираща пропаганда образно казано се изразява в това, че ако преди Освобождението националните ни герои носеха европейски одежди, то днешните „патриоти“ ги представят в национални потури, пояси и калпаци. Вместо борци за народно освобождение, те са изобразяват преди всичко като юнаци, които играят народни хора, газят в ледени води и развяват байраци. В завладените медии това се представя като автентично и „истински българско“, а не като карикатура на истинския възрожденски патриотизъм. е следващата линия, по която се атакува европейското самосъзнание на българите. Атакуват се общочовешките ценности, които се представят за „евроатлантически“ като се внушава или че такива няма, или се представят за „провалени“, макар да маскират това само като провал на някакъв неясен „неолиберализъм“. Никъде няма пояснение, че всъщност се воюва точно срещу ценностите на либералната демокрация – срещу политическата ни свобода, равенството пред закона, срещу справедливостта, плурализма, разделението на властите, правовата държава, против независимо от държавната власт гражданско общество, автономията на личността и против елементарните човешки права. Изследването показва в много отношения тревожно нарастване на недоверието и подозрителността в социалните отношения. Наистина това е елемент от българския манталитет от столетия, но подозрителност по отношение на цели социални групи, разделени по расов, етнически или религиозен принцип поражда основателна тревога. Според нас не става дума за устойчивостта на българския манталитет, а за нарастване на недоверието в някои ключови аспекти на светоусещането на българите, което подкопава техния продемократичен и проевропейски консенсус. Но да започнем по тази тема все пак с един положителен факт. Ако през 1990 г. 69,9% смятат, че по принцип трябва да се внимава много с повечето хора, според данните от третата вълна на изследването на европейските ценности (1999) относителният дял на същата категория хора нараства с до 73.2%. Според четвъртата вълна на изследването (2008) този дял вече достига до 82,1%. Позитивното е, че настоящата пета вълна на изследването през 2018 г. показва за пръв път, че тази тенденция спира да нараства и се наблюдава даже малък спад до 81.9%. Но негативните нагласи обхващат нарастване през последните 10 години на подозрителността и недоверието към съседство с почти всички социални групи, които се изследват – емигранти/ чуждестранни работници, представители на други раси, към хомосексуалисти, евреи, цигани, мюсюлмани и даже към християни. Единствено към наркоманите се проявява намаляване на нетолерантността. За 10 години повече от три пъти (от 18.1%  на 56.1%, т.е.!)  се увеличават тези, които не желаят за съседи емигранти/чуждестранни работници. Това е показателно за внушаваните от определени политици и медии през последните 4-5 години несъществуваща специално за България опасност от „бежанско нашествие“, което щяло „да унищожи“ нашата национална идентичност. Това е може би най-показателен пример за успеха на антитолерантната и антидемократична пропаганда в България. Показател за това, че в българското общество определено свободно се разпространява расистки възгледи се вижда от факта, че с 16.1%  нарастват тези, които не желаят да имат за съседи хора от друга раса (от 21.2% на 37.3%) и със 17.1%  на тези, които не желаят за съседи  цигани (от 49.5%  на 66.6%). В същото време с 9.5% са се увеличили тези, които не желаят за съседи хомосексуалисти (от 54.9 до 63.4%), с 3.7%  нежелаещите да имат за съседи евреи (от 14.9% до 18.6%), с 1.2% нарастват нежелаещите за съседи мюсюлмани (от 19.5% на 20.7%), а с 5.5% (от 5.9% до 11.4%) са се увеличили и тези, които не желаят за съседи християни. Тези тревожни данни свидетелстват за нараснало недоверие и скрито напрежение между основни социални групи в обществото. Обяснението е свързано не толкова с някакви реални факти на сблъсък, а за провокирано противопоставяне, което се мултиплицира чрез медиите като опасност, внушаваща страх и недоверие. Българите са отворени към света, но искат и да са добре защитени от външни влияния. Ние външно сме отворени, но се затваряме в себе си, когато се боим да не нахлуят в нашето собствено пространство. Тази смяна на фокуса Боряна Димитрова нарича  преход  Тя се проявява като едновременно „отваряне към света и жажда за национално попечителство. Между тези са две ценности се люшка днешният българин“. Отварянето към нашите съседи съжителства със затваряне към външното, чуждото, непознатото, неразбираемото от нас. „Искаме да сме в големия свят, но е все още силна носталгията по малкото общество, към обществото с ясно очертани граници“.  (Димитрова, Боряна, Отвореност към света и жажда за национално попечителство – ценности, между които се люшка българинът) Тук веднага може да добавим, че всъщност „жаждата за попечителство“ е наистина видима сред по-зависими слоеве и групи от населението, но като цяло изследването показва, че за 10 години са намалели тежненията за силна авторитарна власт, която да не се съобразява с представителните демократично избрани институции. Намалява и убеждението, че не трябва да управляват избрани от народа политици, а военни (авторитарен режим) или някакви „независими експерти“. Може би обществото бавно и трудно, но неотклонно започва да осъзнава, че незаинтересоваността от политиката е също така политика в нечий и при всеки случай не в нашия интерес, а това да управляват неполитически лица като военни (генерали), или „експерти“ съвсем не отменя необходимостта от политическа компетентност и  култура на управлението, които за съжаление все по-рядко наблюдаваме през последните 17-18 години. В заключение може да обобщим, че на позитивното развитие към европеизация на отношенията ни с нашите съседи се противопоставя изкуствено раздухвани вътрешни проблеми и противоречия, което цели да отклони България и нейните съседи от европейския избор. Данните от изследването обаче показват, че това трудно може да стане, поради много по-дълбоките и същностни проевропейски промени в масовото съзнание. Но това  не означава, че на опитите за противодействие на европеизацията чрез антиевропейска и  антидемократична пропаганда не трябва да се обръща сериозно внимание и противодейства. Необходимо е да се разкриват реалните факти, които разсейват внушенията на пропагандата и нейните фалшиви новини. Владимиров, Желю, Иван Кацарски, Момчил Баджаков, Тодор Тодоров, България след 1997. Ефекта на тунела. С.2000. Димитрова, Боряна, Влиянието на антидемократичната пропаганда върху българското обществено мнение: психологически натиск и политическите избори. – Медии и  пропаганда след Студената война. Критика и хуманизъм, кн. 47, бр. 1,  2017, с. 69-92. Димитрова, Боряна, Българите и европредседателството: Преди и след. Димитрова, Боряна, Отвореност към света и жажда за национално попечителство – ценности, между които се люшка българинът. Фотев, Георги, Ценности срещу безпорядък, С., Изток-Запад, 2009. Фотев, Георги, Преоценка на ценностите в българското общество. – Европейските ценности в днешното българско общество. Университетско издателство „Св. Климент Охридски”. С. 2009, с.11-30 Якимова, Милена, Димитър Вацов, Експроприиране на недоволството: български популизъм, локални интереси и руска пропаганда. – – Медии и  пропаганда след Студената война. Критика и хуманизъм кн. 47, бр. 1 2017, с. 51-68.", "date": "2019.03.07", "title": "Ценността на добросъседските отношения и европейският консенсус на Балканите"}
{"url": "https://www.faktor.bg/bg/articles/arabadzhievi-izgoreli-zaradi-zapoved-za-aresta-na-domakina-im-georgi-smedzhiev", "text": "\"В началото на тази година прокуратурата обяви, че ще продължи да издирва семейство Арабаджиеви за участие в група за пране на пари. До тази сутрин лицата бяха издирвани. В 8:45 те са открити в жилище в градчето Кабрера де Мар край Барселона. Те са арестувани в дома на Георги Семерджиев\". Това заяви говорителят на главния прокурор Сотир Цацаров - Румяна Арнаудова на извънредна пресконференция.  \"Чрез МВР прокуратурата беше уведомена, че испанските власти са предприели мерки по нашите искания. С влизането на два екипа е арестуван Семерджиев. Първият е имал заповед да арестува Семерджиев по сигнал от Швейцария, а вторият - да претърси дома. При проверката са открити Вълчо и Маринела Арабаджиеви, които са задържани\", обясни Арнаудова. Тя допълни, че е възможно до около половин месец Арабаджиеви да бъдат върнати в България, където да бъдат съдени.  Ятакът на бизнесмените Георги Семерджиев - Жоро Шопа, ще бъде предаден на Швейцария за разпит във връзка с финансови престъпения. През 2014 година беше извършено покушение срещу него. След стрелбата в МВР се спряха на няколко основни версии за нападението. Една от тях е, че именно хората, участвали в отвличането на дъщерята на Банев – Лара, стоят и зад атентата. Все още неизвестен килър изстрелял 4 куршума по Георги Семерджиев, но само един е успял да го улучи. Нападателят го причакал пред столичния хотел \"Хемус\", близо до \"Сити център\" в нощта на събота срещу неделя. В района Жоро Шопа има офис. Според разказа му пред разследващите, около 1:20 часа той слизал от лъскавата си кола, когато нападателят е открил стрелба в гръб.  След като се обърнал, успял да види мъж, който е бил непознат за него. Той не успял да избяга от куршумите и един от тях го улучил в плешката и излязъл отпред през рамото. Оловото минало на сантиметър от сърцето След като му е била оказана първа помощ в \"Пирогов\", Шопа се е подписал и си е тръгнал от болницата, но с уговорката да ходи на прегледи, за да се следи заздравяването на раната му. Семерджиев, който няма официални крими регистрации, разкрил още пред полицаите, че не е бил заплашван, нито пък предупреден, че му се готви покушение.   Според източници на МВР Шопа бил прострелян заради пиянска свада в заведение, където той бил на рожден ден. Различната версия, която също проверяват тогава разследващите, е, че Шопа е станал жертва на приятелски огън.", "date": "2019.03.07", "title": "Арабаджиеви \"изгорели\" заради ареста на ятака си Георги Семерджиев"}
{"url": "https://www.faktor.bg/bg/articles/balgariya-zaplashena-sas-sad-zaradi-pravilata-za-priznavane-na-diplomite", "text": "Европейската комисия предприема нови стъпки по процедурите за нарушение срещу 26 държави от ЕС, сред които и България, за да осигури пълното прилагане на правилата за признаването на професионалните квалификации. Комисията изпраща мотивирани становища на 24 държави - Австрия, Белгия, България, Германия, Гърция, Дания, Ирландия, Испания, Италия, Кипър, Люксембург, Малта, Холандия, Великобритания, Полша, Португалия, Румъния, Словакия, Словения, Унгария, Финландия, Франция, Хърватия и Швеция, и допълнителни официални уведомителни писма на Естония и Латвия за несъответствието на тяхното национално законодателство с европейските правила за признаването на професионалните квалификации. В единния пазар на ЕС специалистите могат да се движат през граница и да практикуват своите професии или да предоставят услуги в други държави от ЕС. Европейските правила улесняват признаването на професионалните квалификации на специалисти като лекарите или архитектите в друга държава от Общността. Правилата за признаването на професионалните квалификации бяха променени през 2013 г. и трябваше да бъде приложени в националното законодателство до 18 януари 2016 година. Всички засегнати държави разполагат със срок от два месеца, за да отговорят на еврокомисията. Ако не получи задоволителен отговор, комисията може да реши да отправи мотивирано становище до Естония и Латвия и да отнесе останалите 24 държави към Съда на ЕС.", "date": "2019.03.07", "title": "България заплашена със съд заради правилата за признаване на дипломите в ЕС"}
{"url": "https://www.faktor.bg/bg/articles/razkriha-visokotehnologichna-podzemna-narkooranzheriya-v-sofiya", "text": "Сектор „Наркотици“ в ГДНП и Специализираните полицейски сили на Дирекция „Жандармерия“ проведоха полицейска операция на 6 март в София. В хода на действията е разкрита високотехнологична, подземна оранжерия за отглеждане на марихуана. Установени са двама мъже, на 35 и на 38 години, и 63-годишна жена - собственици на имота, под който е било изградено съоръжението, предаде Нова тв. До подземната оранжерия се достига през 40-метров тунел, с размери 45 на 45 см, прокаран под имота на тримата. Там е била направена и връзка с обществените водопроводна и електропреносна система, ползвани за отглеждане на растенията. В оранжерията са открити: над 324 растения в саксии; сушилня с няколко рафта, на които са били оставени за сушене глави канабис; множество чували с тор; везни. Помещението било оборудвано с осветление и други високотехнологични приспособления за отглеждане на марихуана. По случая е образувано досъдебно производство в Трето РУ – СДВР, работата продължава под надзора на Софийската районна прокуратура. На двамата мъже са наложени мерки „парична гаранция“, като на 35-годишния е повдигнато обвинение по чл. 354 а.", "date": "2019.03.07", "title": "Разкриха под столичен имот високотехнологична подземна наркооранжерия"}
{"url": "https://www.faktor.bg/bg/articles/predstoi-analiz-na-vaznagrazhdeniyata-na-vsichki-raboteshti-v-darzhavnite-i-obshtinskite-bolnitsi", "text": "\"Предстои анализиране на възнагражденията на всички работещи в държавните и общински лечебни заведения\". Това каза министърът на здравеопазването Кирил Ананиев по време на заседанието на парламентарната здравна комисия. Ананиев увери, че този анализ ще бъде готов най-късно до 20 дни, като целта е да се види разликата във възнагражденията на работещите в тези лечебни заведения, достига ли се и до какво ниво заложеното в колективния трудов договор минимално възнаграждение. След като се прецизират тези данни, те ще бъдат предоставени и на правителството, каза още Ананиев, но не се ангажира дали ще бъдат отпуснати още средства, освен дадените допълнително миналия месец 30 милиона лева. Увеличението на възнагражденията, което се предвижда, няма да бъде еднакво за всички, допълни Ананиев и обясни, че са подготвени подход и критерии, според които се цели ниските доходи да достигнат 950 лева, най-вече за медицинските сестри.", "date": "2019.03.07", "title": "Предстои анализ на възнагражденията на всички работещи в държавните и общинските болници"}
{"url": "https://www.faktor.bg/bg/articles/politsiyata-shte-debne-s-begachki-za-narushiteli-po-magistralite", "text": "15 високоскоростни небрандирани автомобила ще дебнат нарушители по магистрали и първокласни пътища, съобщи в Пловдив зам.-директорът на Главна дирекция „Национална полиция“ Тодор Гребенаров. Т. нар. \"бегачки\" ще бъдат позиционирани на отсечки, където любителите на високи скорости обичат да изпробват възможностите на колите си. Чрез Фонда за безопасност на движението ще бъдат закупени още 200 патрулки за сектор „Пътна полиция“, съобщи Гребенаров. Това се очаква да се случи до края на годината. 120 от тях ще бъдат с високо технологични параметри. Колите ще са комбита, за да може в тях да бъдат поставяни апаратурата и документите на съответния екип. Останалите 80 автомобила ще бъдат високо проходими, за да могат да реагират при бедствия и аварии. Подобряването на материално техническата база е един от способите, с които министерството планира да ограничи пътния травматизъм, коментира главният секретар на МВР комисар Ивайло Иванов. Контролът по пътищата ще бъде засилен, предстои закупуване и на нови камери. Следващите месеца министерството е планирало и закупуване на нови тестове за наркотични вещества.", "date": "2019.03.07", "title": "Полицията ще дебне с „бегачки“ за нарушители по магистралите"}
{"url": "https://www.faktor.bg/bg/articles/obyaviha-tsveta-karayancheva-za-pocheten-chlen-na-alumni-mrezhata", "text": "Председателят на Народното събрание Цвета Караянчева беше обявена за почетен член на Алумни мрежата от успели професионалисти, получили висшето си образование в Техническия университет – София. Това стана на празнична среща на дами, завършили университета, по повод Международния ден на жената, съобщиха от пресцентъра на Народното събрание.  За мен е изключителна привилегия да бъда част от академичния клуб на жените, завършили Техническия университет и почетен член на неговата Алумни – мрежа, отбеляза Цвета Караянчева в приветствието си към присъстващите. В годините на моето следване, а навярно и сега, жените-инженери бяха малцинство, но това не е разколебало дамите да кандидатстват и учат в този уникален университет, подчерта тя. Моят избор бе напълно съзнателен, защото вярвам най-вече, че да си инженер не е въпрос на диплома, а на мислене, заяви Цвета Караянчева.  Председателят на парламента посочи, че обучението в Техническия университет й е дало знания и самочувствие и е изковало характера й, направило я е борбена. Именно тук научаваме как да се борим в един мъжки свят и затова за жените-инженери вече не е проблем да бъдат равни с мъжете, подчерта тя и благодари на мъжете, че те признават качествата на дамите-инженери.  В навечерието на Международния празник на жената председателят на Народното събрание пожела на всички дами да бъдат здрави, целеустремени, обичани и да имат самочувствието, че са завършили едно от най-престижните висши учебни заведения в България.", "date": "2019.03.07", "title": "Обявиха Цвета Караянчева за почетен член на Алумни мрежата"}
{"url": "https://www.faktor.bg/bg/articles/ivo-hristov-idva-vreme-razdelno-tova-shte-bade-golyamata-teza-za-tseliya-balgarski-elit", "text": "Социологът и депутат от \"БСП за България\" проф. Иво Христов коментира  в предаването \"Лице в лице\" на  бТВ визитата на руския премиер Дмитрий Медведев у нас. \"Влизаме в много интересна времева полоса за България. И \"Турски поток\", и АЕЦ \"Белене\" ще имат политически импликации. Гостуването на руския премиер е втори опит на Русия да прокара свой стратегически интерес през българска територия. Проклятието на нашата територия е, че е много интересна като географско разположение, за което ние нямаме никакъв принос. Но така се е случило - да попаднем на това ветровито място от движението на народите и затова имаме проблеми. Следващите няколко месеца ще е изключително интересно да се наблюдава какво ще се случи в България, заяви социологът. \"Истината е следната: българската територия е място за сблъсък между руския и американския стратегически интерес. Майк Помпео наскоро заяви никакви руски енергийни проекти, никакви руски газопроводи. Нищо. Затапване, блокаж на тази възможност. На другия ден Германия обаче заяви, че има собствен национален интерес и той невинаги съвпада с американския. Така че следват интересни събития\", разви своята теория анализаторът.  По думите му, най-важната импликация е военностратегическата и икономическата. Американската гледна точка защо тези проекти трябва да бъдат спрени, е кристална. Русия казва обратното - Европа не може без нашия газ на европейска територия,  ние имаме интерес от симбиоза с Европа, икономически най-вече с Германия,  и се задвижва една ос... Германско-руската връзка е кошмарът за всеки англосаксонски политик. Това е стара истина от поне 150 години.  \"Така че това, което се случва на нашата територия, е именно този проблем. Има обаче и втори, който се изпуска от доста анализатори - отделянето на Турция от западнополитическия блок, от геополитическия пъзел. Това се случа буквално всеки ден. Това означава, че българската геополитическа територия бързо и рязко придобива стратегическо значение. Изведнъж ставаме много важна територия и се задвижва една ос - Албания, Македония, България. Идва време разделно  и е много трудно да видим как ние ще играем в тази ситуация . Това ще бъде голяма теза за целия български елит.  Ситуацията е геополитическа, а политическият ни елит е провинциален, кокошкарски.  Борисов върви по много тънък лед, който на моменти вече се пука. Най-много ме плаши отпадането на Турция от геополитическия пъзел, което придава прекалено голямо значение на българската територия, което може да ни донесе много проблеми\", смята професорът. Той коментира и излизането на Русия от договора за спиране използването на ракети със среден и малък обсег. \"Като погледна, руските ракети като нищо може да бъдат насочени срещу България\", посочи Христов.", "date": "2019.03.07", "title": "Иво Христов: Предстои голямо изпитание за целия политически елит"}
{"url": "https://www.faktor.bg/bg/articles/zadarzhaha-pedofili-iznasilili-mnogokratno-12-godishno-momiche-v-galabovo", "text": "Двама мъже - на 49 и на 51 г., от Гълъбово, са задържани за изнасилване на 12-годишно момиче. Не става дума за еднократен акт, а за продължителни действия във времето, съобщи на брифинг директорът на ОД на МВР-Стара Загора старши комисар Стоян Стоянов, цитиран от БТА. Двама мъже - на 49 и на 51 г., от Гълъбово, са задържани за изнасилване на 12-годишно момиче. Не става дума за еднократен акт, а за продължителни действия във времето, съобщи на брифинг директорът на ОД на МВР-Стара Загора старши комисар Стоян Стоянов, цитиран от БТА. Повдигнати са им обвинения от страна на прокуратурата и са им взети мерки \"задържане под стража\" за 72 часа. Информацията беше съобщена на брифинг на главния секретар на МВР Ивайло Иванов, който е в Стара Загора по повод на годишния отчет на ОД на МВР.", "date": "2019.03.07", "title": "Задържаха педофили, изнасилили многократно 12-годишно момиче в Гълъбово"}
{"url": "https://www.faktor.bg/bg/articles/rusiya-prie-zakon-sreshtu-falshivite-novini", "text": "Русия - страната, която създаде най-голямата армия от тролове, чийто фейк новини достигат до целия свят, е решила да започне битка с дезинформацията.  Държавната дума (долната камара на руския парламент) днес на трето, последно, четене прие закон за отговорност за разпространение на недостоверна информация, предаде РИА Новости. В нормативния акт се налагат административни и финансови санкции на физически и юридически лица, които разпространяват фейк новини. Най-ниската санкция е 30 000 рубли (около 400 евро). Глоба в размер до 1,5 милиона рубли (около 20 000 евро) се предвижда за лице, което разпространява фалшиви новини в интернет. В нормативния акт също бе заложено и конфискуване на имущество. Депутатите в Думата днес приеха и Закон за защита на държавните символи. За подигравка с флага, герба, химна и т.н. се предвижда до 15 дни затвор. Двата нормативни акта се очаква да бъдат одобрени от Съвета на федерацията (горната камара) на 13 март. Първо предупреждение и след това - блокиране Процедурата предвижда фалшивите новини, открити в интернет от генералната прокуратура, да бъдат \"незабавно\" докладвани на съобщителния регулатор Роскомнадзор. Ако те са публикувани от медия, регулаторът ще поиска \"незабавното\" им изтриване и ако това не се случи, съответното издание ще бъде блокирано. Според автора на последните поправки Леонид Левин, цитиран от сайта \"Медуза\", \"незабавно\" може да означава \"до ден\", но при обсъждане с експерти законодателите са стигнали до извода, че това не е най-ефективният начин за прилагане. Той добавя, че в предишната версия на проекта е било предвидено първо да се блокират медиите, а след това да бъдат известявани и ще се иска от тях да трият информацията. Изглежда въпросът какво значи \"незабавно\", ще се решава от Роскомнадзор, обобщава изданието. Не са обхванати традиционните медии, защото така или иначе им е забранено да публикуват недостоверна информация от други закони, казва за РБК Левин, който оглавява комисията за информационна политика в Думата. Именно това е режимът, който ще действа, ако сайтът не е на \"средство за масова информация\" (медия). Тази процедура работи при сайтове, разпространяващи \"незаконна\" информация за призив към масови протести, екстремизъм и несъгласувани митинги. \"Неуважение\" Предвижда се и по-сурово наказание за неуважение към властите. Роскомнадзор ще уведомява автора на съобщенията, че то ще бъде блокирано за ден. Първоначално глобата, която се предвиждаше, бе с максимална стойност 5 хил. рубли (75 долара), но сега ще може да достигне 300 хил. (над 4500 долара). В някои случаи ще е възможен арест до 15 дни. Добавя се уговорката, че информацията, до която ще се ограничава достъпът, не е задължително да включва само явно неуважение - достатъчно е да \"оскърбява човешкото достойнство и обществената нравственост\". Защо е нужно Според коментарите на Леонид Левин ситуации като трагедията се в търговския център Кемерово - след пожара миналата година някои медии значително завишаваха броя на жертвите - аргументират нуждата от този механизъм. Изменения в закона Според РБК обаче законът преди всичко ще е удар по онези, които критикуват властите в интернет, и опозиционните медии. Деловото издание обяснява, че нерегистрирани като медии онлайн издания (включително такива, регистрирани в други държави, като например \"Медуза\") първо ще се блокират, а после ще получават известие, че са нарушиили закона. Политологът Константин Калачов смята, че наказанията за оскърбление преди всичко ще засегнат блогърите, а тези за фалшиви новини - опозиционните медии. А двете заедно удрят \"по авторитета на властите. \"Страхът на властите от блогърите или \"Медуза\" не им носи допълнително уважение.\" Остава само да видим как точно ще бъде прилаган закона срещу фейк новините и дали с него не се преследват користните цели на Кремъл, който по всякакъв начин се опитва да влияе на процесите в Европа, а и в света, залагайки именно на дезинформацията и фалшивите новини.", "date": "2019.03.07", "title": "Русия блокира медии, налага солени глоби, ако не трият незабавно фалшивите новини в интернет (обновена)"}
{"url": "https://www.faktor.bg/bg/articles/konsensus-stranite-ot-es-othvarliha-cherniya-spisak-na-bryuksel-za-prane-na-pari", "text": "Всички 28 държави - членки на Европейския съюз, подкрепиха решение да се отхвърли предложения от Европейската комисия \"черен списък\" за страни със слаб контрол върху финансирането на тероризма и прането на пари, предаде \"Ройтерс\". В съобщение на Съвета на ЕС се посочва, че единодушното решение е било взето, защото предложния от Европейската комисия списък с 23 страни, включващ Саудитска Арабия и територии на САЩ, \"не е бил съставен в рамките на прозрачен и устойчив процес, който активно да мотивира засегнатите страни да предприемат решителни действия, зачитайки правото им да бъдат чути\". Еврокомисията сега ще трябва да предложи нов списък с високорискови трети страни, който да отговаря на притесненията, изразени от държавите членки, се казва още в съобщението на Съвета. Миналата седмица дипломати от 27 от 28-те държави - членки на ЕС (без Белгия по информация на \"Политико\"), блокираха публикуването на списъка, който предизвика недоволство във Вашингтон и Рияд. В списъка са включени общо 23 юрисдикции - Афганистан, Американска Самоа, Бахамите, Ботсвана, Северна Корея, Етиопия, Гана, Гуам, Иран, Ирак, Либия, Нигерия, Пакистан, Панама, Пуерто Рико, Самоа, Саудитска Арабия, Сирия, Тринидад и Тобаго, Тунис, Шри Ланка, Вирджинските острови и Йемен. Освен че вреди на репутацията, включването в списъка усложнява финансовите връзки с ЕС. Банките в блока ще трябва да извършват допълнителни проверки на плащанията, свързани с организации от включените в списъка юрисдикции. Списъкът трябва да получи одобрението на Европейския парламент и на държавите членки за да влезе в сила. В Съвета списъкът може да бъде утвърден, ако получи одобрението на 72 на сто от държавите в ЕС, които представляват 65 на сто от населението в общността, се отбелязва в съобщението.", "date": "2019.03.07", "title": "Консенсус: Страните от ЕС отхвърлиха \"черния списък\" на Брюксел за пране на пари"}
{"url": "https://www.faktor.bg/bg/articles/poleznite-idioti-koito-pozvoliha-na-orban-da-se-prevarne-v-zaplaha", "text": "Виктор Орбан добре познава своите съмишленици от Европейската народна партия (EНП). Той ги смята за \"полезни идиоти\" и слабаци. И в някои случаи дори има право. Противник на унгарския популист е Манфред Вебер, който не се отличи с особена решителност. Председателят на парламентарната фракция на ЕНП, който иска да стане председател на Еврокомисията, на няколко пъти очертаваше \"червени линии\", отвъд които не бивало да се преминава. Орбан обаче изобщо не се съобразяваше с тях. Въпреки това санкции от страна на ЕНП така и не последваха. А това не е добра стратегия срещу един популист, който реагира само на категорични действия. На практика се оказа така, че Орбан задаваше стъпките, а ръководството на ЕНП се оставяше да бъде водено и лъгано. Манфред Вебер се нуждае от гласовете на унгарските депутати, за да бъде избран за председателя на ЕК. Орбан знае това и ласкае Вебер. А у дома оставя медиите да водят крайно безвкусна кампания срещу Жан-Клод Юнкер и Еврокомисията. Това всъщност не е ново. Тактиката на унгарския популизъм винаги е била да създава постоянен режим на предизборна борба, в хода на която се фабрикуват все нови образи на врага. Перфектната изкупителна жертва е мултимилиардерът Сорос, който бил дърпал конците в Брюксел, за да подсили миграцията, както тръби от четири години унгарската пропаганда. Досега критиките срещу Орбан потъваха в хор от гласове, апелиращ за единство в редиците на ЕНП. \"Ние ще уредим този въпрос помежду си - така по-добре ще можем да му въздействаме!\", гласеше мантрата в продължение на години. В същото време консерваторите с удоволствие сочеха с пръст към политическата конкуренция: \"Ами социалдемократите? Защо държите в редиците си съмнителни личности като Понта или Драгня?\". По този начин ЕНП се опитваше да пренасочи стрелите на критиката към социалдемократите. Нещо повече – видни политици от ЕНП като Жозеф Дол и Манфред Вебер дори активно участваха в предизборната кампания на Орбан през миналата година, макар че още тогава по улиците на Унгария висяха плакати с надпис: \"Да спрем Брюксел\", а Орбан вече воюваше активно срещу Централноевропейски университет. По радиото се излъчваха клеветнически реклами, разпращаха се пропагандни писма до всяко унгарско семейство, финансирани с парите на европейските данъкоплатци. Олигарсите на Орбан забогатяха именно благодарение на европейските средства. Неговият зет си напълни джобовете по същия начин, макар че срещу него има дебело досие в Европейската служба за борба срещу корупцията (ОЛАФ). А хора като Дол и Вебер станаха съучастници на Орбан. Люксембургският депутат в ЕНП Франк Енгел казва, че Орбан е създал крайно дясна, корумпирана и антилиберална система. Франк Енгел отдавна пита какво търси още Орбан в редиците на ЕНП? И е прав, но остава нечут. Фактът, че дузина партии - членки на ЕНП, написаха писма до председателя Дол, в които призовават за изключването на Унгария от фракцията, показва, че на тях им е дошло до гуша от Орбан и неговите хора. Писмата обаче могат да се разглеждат и като вот на недоверие към Дол и Вебер, които дълго покровителстваха унгарския премиер популист. Те са онези \"полезни идиоти\", които оставиха Орбан да си действа на воля и да се превърне в сериозна опасност за Европа. Времето на Орбан в ЕНП изтече. Заедно с него обаче трябва да си тръгнат и Вебер, и Дол. Само така ЕНП може да си възвърне доверието. А те двамата имат възможност да окажат истинска услуга на Европа.", "date": "2019.03.07", "title": "\"Полезните идиоти\", които позволиха на Орбан да се превърне в заплаха"}
{"url": "https://www.faktor.bg/bg/articles/analizator-mnogo-ot-tochkite-na-makron-sa-dobri-za-balgariya", "text": "„Това за първи път се прави - някой лидер да се обръща директно към избирателите. Естествено, че това е в контекста на бъдещите европейски избори и че има едно желание на френския президент да формира една алтернативна европейска народна партия“. Това каза пред БНР анализаторът Димитър Гърдев в коментар на идеите на френския президент Еманюел Макрон за нов европейски ренесанс. Гърдев коментира, че много от заявленията на Макрон са популистки, но посочи, че много от точките са добри за България: „Например тази за защита на европейския гражданин. Защитата в контекста на европейската сигурност е много важна за нас. Ние се намираме в съседства с един доста трудно предвидим партньор в НАТО, какъвто е Турция“, коментира Димитър Гърдев. В предаването „12+3“ на програма „Хоризонт“ на БНР Гърдев посочи, че желанието да се реформира ЕС е много сериозно и то е свързано и с Брекзит. По думите му, това е рамката, в която ще бъде насочен следващият европейски дебат. „Безпокойството на Макрон е, че и от Изток, и от Запад съществуват заплахи“, смята Гърдев и посочи, че много важно е предложението за нов договор за отбрана, който да формулира ангажиментите на европейските държави - вътре в ЕС, но и в НАТО. Анализаторът припомни за съюза, който беше подписан преди месец между Франция и Германия, в който има и военен компонент за взаимна защита, за размяна дори на дипломатически служители в ООН и в НАТО. Макрон поддържа тази идея, категоричен бе Гърдев. „Германия и Франция са тръгнали да правят обединение. Те са тръгнали да правят нещо, което представлява европейска федерация. И ако договорът за сигурността в Европа бъде рязко изменен, нищо не им пречи да направят един нов договор. Затова България трябва да има позиция по всички точки от изказаните идеи на Еманюел Макрон“, заключи Димитър Гърдев.", "date": "2019.03.07", "title": "Анализатор: Много от точките на Макрон са добри за България"}
{"url": "https://www.faktor.bg/bg/articles/dps-s-edin-chlen-po-malko-v-tsik-ne-izdiga-novi-litsa", "text": "ДПС потвърди официално, че квотата на партията в ЦИК се редуцира от трима на двама членове, както по-рано съобщи Канал 3. Заради това ръководството на групата се събра да обсъди кой от тримата им представители ще трябва да напусне комисията в новия й състав. Севинч Солакова е предложена от движението за секретар на ЦИК, съобщи решението пред медиите лидерът на ДПС Мустафа Карадайъ. Солакова и в момента е секретар на комисията. Другият член на ЦИК е сегашният представител на движението Ерхан Чаушев. От квотата отпада Метин Сюлейманов. Лидерът на ДПС не скри негодувание, че не е имало предварителни политически консултации по номинациите и квотите на партиите в ЦИК. По неофициална информация причината, заради която е отрязана квотата на партията, е тяхната намалена численост на групата спрмо 2014 г., когато беше конституирана сегашната ЦИК, чийто мандат изтича на 21 март.", "date": "2019.03.07", "title": "ДПС с един член по-малко в ЦИК, не издига нови лица"}
{"url": "https://www.faktor.bg/bg/articles/abv", "text": "\"От АБВ ще се борят да не се разполагат допълнителни военни съоръжения в България, както и да не бъдат предоставяни възможности за нови военни кораби в Черно море.\" За това бе категоричен председателят на АБВ Румен Петков в коментар на посещението на генералния секретар на НАТО Йенс Столтенберг в България.  Нови военни контингенти не трябва да се разполагат. Ескалацията на напрежението би била пагубна за нашия регион, е категоричната позиция на АБВ, която вече е изразена в призив към управляващите, припомни Петков. \"Иначе ние рискуваме да станем обект, а този риск България никога не е поемала след 1945 г.\", категоричен е Петков, според когото българското правителство трябва да инициира процес Хелзинки-2 за сваляне на напрежението и недопускане на ескалация във въоръжаването. Той коментира и темата за енергийните проекти в България. По думите на Румен Петков трите големи проекта - \"Южен поток\", \"Турски поток\" и \"Син поток\" - са големите провали в газовия сектор на всички български правителства. \"Докарали сме се дотам да се борим да получаваме руска газ през Турция\", възмущава се лидерът на АБВ. Иначе Петков оценява визитата на руския премиер Дмитрий Медведев в България като доста положителен знак, защото 10 години не е имало среща на руски министър-председател с български премиер. Резултатите обаче са не такива, какви са ни необходими, смята Румен Петков, който припомни визитата на президента Владимир Путин от 2008 година, т.нар. \"голям шлем\" и подписаните 9 стратегически документа. Големият проблем на управляващите е, че не са настояли за пряка доставка на руска газ за Европа. Големият въпрос е българското правителство да се пребори за националния ни интерес. \"Ако искаме да останем без газ - това е друг въпрос\", допълни лидерът на АБВ. Той настоя незабавно да започнем процедурата по изграждане на АЕЦ \"Белене\", като всички забавяния до този момент са плод на външен натиск върху страната ни. Изграждането на АЕЦ \"Белене\" трябва да бъде приоритет номер едно на българското правителство, отсече Румен Петков. От АБВ обещават, че ще атакуват в Европейския парламент договорите за Марица 1 и Марица 3.", "date": "2019.03.07", "title": "АБВ в настъпление: Не искаме военни съоръжения в България, нито нови военни кораби в Черно море"}
{"url": "https://www.faktor.bg/bg/articles/novini/balgariya/n-nankov-s-tol-taksite-shte-se-remontirat-tri-pati-poveche-patishta", "text": "С очакваните приходи от въвеждането на ТОЛ системата за тежкотоварни автомобили, която ще заработи от 16 август 2019 г., ще могат да се рехабилитират и поддържат три пъти повече пътища във всяка област. Това заяви при участието си в дискусията „Европа в нашия дом“ в Разград заместник-министърът на регионалното развитие и благоустройството Николай Нанков, информира БНТ. Поетапно ще бъде ремонтиран пътят Разград -Кубрат, коментира регионалният заместник-министър. През тази година ще приключи започналият през 2016 г. ремонт на участък от пътя. Предвижда се да започне ремонт и на още 9 км от него. В област Разград през 2017 и 2018 г. със средства от държавния бюджет в размер на близо 24 млн. лв. са ремонтирани 98 км пътища.Сред тях са участъци от пътя Търговище - Разград. Ремонтирани са също отсечки и от третокласния път, по който преминава интензивен трафик на тежкотоварни автомобили, превозващи инертни материали, земеделска продукция и материали за завода за фаянс и теракота в Исперих.", "date": "2019.03.07", "title": "Н. Нанков: С ТОЛ таксите ще се ремонтират три пъти повече пътища"}
{"url": "https://www.faktor.bg/bg/articles/yuliya-timoshenko-pismeno-se-zadalzhi-da-varne-donbas-i-krim-na-ukrayna", "text": "Кандидатът за президент на Украйна и лидер на партия „Баткивщина“ Юлия Тимошенко писмено се задължи да „върне Донбас и Крим“ под контрола на Киев в случай, че победи на изборите за държавен глава на страната, предава РИА Новости, цитирана от \"Фокус\". Вотът ще се състои на 31 март. За поста президент претендират 43 кандидата. Според социологическите проучвания, през последните месеци лидер в рейтинга е била именно Тимошенко, но през януари шоуменът Владимир Зеленский я задмина. Рейтингът на действащия държавен глава Петро Порошенко е около 20%. „Поставям подписа си под това задължение. Ако не изпълня своя ангажимент, ще се откажа от длъжността президент... Ще върнем Донбас и Крим“, заяви Тимошенко на пресконференция. Освен това тя обещи да внесе изменения в Конституцията, включително да отмени имунитета на депутатите, да въведе безплатно образование и да осигури на младите семейства нисколихвени кредити. Също така Тимошенко обещава да увеличи доходите на гражданите „до нивото на Полша“ и да направи заплатите на военните „един път и половина по-високи от средните доходи в страната“. Политикът се ангажира също да „унищожи“ олигархическите кланове, корупцията, както и да не допусне бягството на корумпирани чиновници от страната.", "date": "2019.03.07", "title": "Юлия Тимошенко писмено се задължи да върне Донбас и Крим на Украйна, ако стане президент"}
{"url": "https://www.faktor.bg/bg/articles/ukrayna-gotvi-sanktsii-sreshtu-grazhdanite-na-13-darzhavi-uchastvali-kato-nablyudateli-na-prezidentskite-izbori-v-okupiraniya-krim", "text": "Министерството, което отговаря за временно окупираните територии и вътрешно разселените лица в Украйна инициира разработването на санкционен списък на лица, които са били наблюдатели на незаконно проведените президентски избори в Русия на територията на анексирания Крим. Това съобщават от пресслужбата на министерството, пише Гордон. В него се отбелязва, че предложението на Министерството на труда за налагане на санкции на \"наблюдатели\" е получило подкрепата на украинското правителство. \"По предложение на министерството, още едно важно решение беше взето от правителството, за да противодейства на легитимирането на руската държава в украинския Крим.  Подготвихме списък със санкции, който включва граждани и жители на 13 държави, сред които Германия, Франция, Швеция, Израел, САЩ, Кипър, Испания, Италия, Финландия, Сърбия, Норвегия, Великобритания и други, участвали като \" наблюдатели \"на незаконно проведените президентски избори в Крим\", посочва министър Вадим Черниш. Налагането на санкции забранява на тези лица да влизат в Украйна, блокира възможността да се разпорежда с имущество на украинска територия и налага забрана за извършване на икономическа дейност в Украйна.  \"В бъдеще списъкът със санкциите ще бъде внесен за разглеждане на заседание на Съвета за национална сигурност и отбрана на Украйна за окончателно решение\", уточняват от министерството.", "date": "2019.03.07", "title": "Украйна готви санкции срещу лица от 13 държави, участвали като \"наблюдатели\" на президентските избори в окупирания Крим"}
{"url": "https://www.faktor.bg/bg/articles/ep-potvardi-stanovishteto-si-che-podkrepya-laura-kyoveshi-za-glaven-prokuror-na-es", "text": "Ръководството на Европейския парламент е решило днес да потвърди предпочитанието си Лаура Кьовеши (Румъния) да бъде назначена за главен прокурор на ЕС. Това съобщиха за БТА източници от ЕП. На основата на това решение въпросът няма да бъде подлаган на гласуване в пленарната зала на ЕП следващата седмица в Страсбург, а направо ще се пристъпи към преговори със Съвета на ЕС.  В края на февруари две комисии на ЕП изслушаха тримата основни кандидати за поста - Кьовеши, Жан-Франсоа Бонер (Франция) и Андрес Ритер (Германия). При последвалото гласуване Кьовеши получи 26 гласа, Бонер - 22 гласа, а Ритер - един глас. Днес ръководството на ЕП трябваше да прецени следващите стъпки, след като по-рано Съветът на ЕС даде най-много гласове за Бонер, а професионалната комисия по подбора предпочете също Кьовеши. Ако Съветът и ЕП бяха стигнали до единодушие, избраният от тях кандидат можеше направо да бъде назначен. След като мненията се разминават, започват преговори. Очаква се те да завършат навреме, за да бъде постът зает от следващата година. Главният прокурор на ЕС ще разполага само с един мандат от седем години. Първоначално Европейската прокуратура ще разследва престъпления с бюджета на ЕС.", "date": "2019.03.07", "title": "ЕП потвърди становището си, че подкрепя Лаура Кьовеши за главен прокурор на ЕС"}
{"url": "https://www.faktor.bg/bg/articles/bilbord-padna-na-ozhiven-stolichen-bulevard-i-rani-chovek", "text": "Болборд падна по време на монтаж и затисна 47-годишен работник. Инцидентът стана на един от големите столични булеварди – „Симеоновско шосе“, а вероятната причина е скъсано въже на конструкцията. Съоръжението е законно монтирано с разрешение от Столична община. Билбордът е монтиран миналия четвъртък, след което по настояване на собственика на терена е демонтиран незаконно. Причината е, че иска да прекрати договора за проекта. От 20 години насам той е в търговски конфликт с фирмата-изпълнител и неин конкурент.   По търговския конфликт засегнатите страни очакват становището на прокуратурата, а по инцидента с пострадалия работник на терен се водят процесуално-следствени действия.", "date": "2019.03.07", "title": "Билборд падна на оживен столичен булевард, мъж е с опасност за живота"}
{"url": "https://www.faktor.bg/bg/articles/rumyana-arnaudova-proverkata-po-sluchaya-alo-banov-sam-se-udalzhava", "text": ". Проверката по случая \"Ало, Банов съм\" се удължава, тъй като вицепремиерът Томислав Дончев е изпратил допълнителни документи до прокуратурата. Това каза за Агенция \"Фокус\" говорителят на главния прокурор Румяна Арнаудова във връзка с разследването по случая . \"По сведение на наблюдаващия прокурор от Специализираната прокуратура, който извършва предварителната проверка по този случай, в края на миналата седмица бяха приключили всички действия по проверката\", заяви Арнаудова, като уточни, че проверката е включвала както взимане на писмени обяснения, така и изискване и получаване на документи и аудиозаписа, който беше разпространен, и изготвяне на експертна справка.  \"Вчера обаче до главния прокурор беше постъпило писмо от вицепремиера Томислав Дончев, с което той уведоми главния прокурор, че е извършвал собствена проверка по този случай, изисквал е документи от различни министерства и е събрал такива, които е изпратил на главния прокурор. Тези документи, които са в значителен обем, са изпратени още във вчерашния ден до наблюдаващия прокурор в Специализираната прокуратура. Така че въпреки намерението на наблюдаващия прокурор тази седмица да се произнесе с краен прокурорски акт, проверката ще се наложи да се удължи, за да се направи анализ и да се разгледат всички документи, които Томислав Дончев е изпратил и да се направи собствен анализ\", обясни прокурор Арнаудова. \"Освен това след като се запознаят, колегите от Специализираната прокуратура ще преценят дали не се налагат допълнителни действия по проверката\", допълни тя. \"Не можем да коментираме в какво качества, защо и в рамките на какви правомощия вицепремиерът е извършвал проверка, но така или иначе тези документи са изпратени, постъпили са в прокуратурата и за нас възниква веднага задължение да ги анализираме, да ги сравним дали разполагаме вече с тях и да направим допълнителен правен анализ\", каза още Румяна Арнаудова.", "date": "2019.03.07", "title": "Р. Арнаудова: Проверката по \"Ало, Банов съм\" се удължава"}
{"url": "https://www.faktor.bg/bg/articles/eksperti-hvarlyaneto-na-malki-detsa-pod-kolite-stana-dohoden-biznes", "text": "Измамната схема с фалшиви катастрофи у нас се разраства. Преди дни ви разказахме за младо момиче, което беше рекетирано за 300 лева от мъже, които твърдяха, че докато била паркирана колата ѝ подпряла тяхната. Деца от села край Ловеч рискуват живота си, изпречвайки се на пътя на автомобилите, а родителите им печелят от застраховката \"Гражданска отговорност\" или бързи пари, дадени от шофьорите на момента. Владимир Тодоров от Асоциацията на пострадалите при катастрофи посочи, че между 50 и 100 млн. лева годишно е обемът на застрахователните измами в страната. 5-10% от платените обезщетения у нас са в резултат на измами, отбеляза той.  \"Говорим за много сериозен терор върху застрахователите и обществото\", заяви той в \"България сутрин\". \"Направихме справка, която показва, че в Български извор за две години няма ПТП с пешеходец, но в предишното село - Брестница, има 4 ПТП-та с пострадали пешеходци. Обикновено са малки деца\", каза още Тодоров.  И даде пример с дете, което се хвърля срещу автомобила, който е почти спрял. След това се появяват 20-ина роми, които започват да пищят, а детето театрално влиза в роля. Целта е на момента да се вземат пари от шокирания водач.  Ромите от селото отричат да са част от подобна измамна схема, а полицията и кметството нямат данни за такива нарушения. Адвокатът по застрахователно право Николай Димитров коментира, че България не е лидер в този вид измами - безспорен лидер е Италия, където това е масов бизнес.  \"Случва се живи хора да получават смъртен акт и техните наследници да получават обезщетения за това. В България това са изолирани случаи. В тази порочна схема участват родители, деца, разследващи органи, служители на застрахователи\", обясни юристът. Оказва се, че е много трудно да се докаже такъв тип измама, стана ясно още от думите му.", "date": "2019.03.07", "title": "Експерти: Хвърлянето на малки деца под колите стана бизнес"}
{"url": "https://www.faktor.bg/bg/articles/nad-15-choveka-sa-zadarzhani-v-orlandovtsi-ima-i-dvama-politsai", "text": "В квартал Орландовци е задържана група, занимаваща се с широкоспектърна престъпна дейност - от дребни битови кражби, разпространение на наркотици и проиводство на стоки без бандерол. Това стана ясно на брифинг на прокуратурата във връзка със спецакцията в Орландовци. Бандата е действала само на територията на  София. Сред задържаните са двама служители на министерство на вътрешните рабори. Те са част от тази престъпна група, тяхната дейност се изразява в осигуряване на чадър при извършването на конкретни престъпления, заяви зам.-главният прокурор Иван Гешев. Двамата полицаи са извършвали реалната физическа охрана при извършване на правонарушенията. Към момента са задържани над 15 човека. Част от тях са лица, принадлежащи към клана на Гольовците. 90 % от лицата - уточни Иван Гешев. По думите му реално колко лица ще бъдат привлечени като обвиняеми ще стане ясно утре сутринта, както и какви ще им бъдат мерките. Прокуратурата се надява да събере доказателства. Групата се е занимавала с кражби на релси, чупене на паметници, доста сериозни грабежи, разпространение на наркотици, с всичко от което могат да се изкарат пари. Има оперативни данни кой е шеф на тази група, но това може да се каже категорично след привличането на обвиняемите, стана ясно от прокуратурата.", "date": "2019.03.07", "title": "Над 15 човека са задържани в Орландовци, арестувани са и двама полицаи"}
{"url": "https://www.faktor.bg/bg/articles/petak-13/rumen-radev-machka-zakona-po-plana-na-reshetnikov-prospiva-svikvaneto-na-pone-tri-konsultativni-saveta-za-natsionalna-sigurnost", "text": "Държавният глава Румен Радев, който непрекъснато атакува институции и политици, че не спазват законите в страната и не изпълняват задълженията си отново падна в собствения си капан. Оказа се че самият президент на България тежко нарушава законите и ги прилага по свои необясними правила. Оказва се, че от миналата година държавният глава не е  свиквал заседание на Консултативния съвет по национална сигурност (КСНС ). Това разкри днес по Нова ТВ шефът на парламентарната група на ГЕРБ Цветан Цветанов. Проверка на сайта на президентството показва, че последното заседание на КСНС е било на 18 април 2018 година. Според чл. 5, ал.2 от Закона за КСНС редовните заседания се провеждат най-малко веднъж на три месеца. Тоест, Румен Радев, в нарушение на закона не е свиквал важния за националната сигурност орган цели 11 месеца, а през това време е трябвало да има поне три редовни заседания. С действията си обаче президентът  самоволно отменя разпоредбите на закона и обезсмисля прилагането му. Политици са категорични, че през тази пропиляна почти една година е имало поне няколко изключително важни теми, по които Консултативният съвет е трябвало да заседава: стартиралата процедура по приемането на Македония в НАТО  и ЕС, сигурността на Западните Балкани, присъствието на НАТО в Черно море като фактор за сигурност в района, руската заплаха за страните от НАТО и ЕС, особено след като стана ясно, че агенти на ГРУ са посещавали  нерегламентирано България и има опити за отравяне на български граждани, бежанският проблем и т.н.  По тези важни за националната сигурност теми Радев  открито бяга от дебат с институциите, които по закон участват в КСНС – председател на НС, премиер, министри на МВР, отбраната и финансите, шефовете на парламентарните групи, ръководствата на специалните служби. От страна на президентството отказват да дадат адекватно обяснение, поради какви съображения се нарушава законът и се проспиват важни за страната теми. Но може би тази тактика на държавния глава е част от плана „Решетников”, който е в действие още от излъчването на Радев като кандидат за президент от БСП. Ето как известният юрист Александър Джеров коментира пред Faktor.bg отказът на Румен Радев да спазва закона: „Румен Радев допуска системни нарушения като президент. Държавният глава трябваше да свика Консултативния съвет за национална сигурност на три месеца, но не го прави. Човешко е да сбъркаш веднъж, но когато грешките започнат да стават системни, трябва да си направим съответните изводи. За мен обаче по-голямото му нарушение е, че не спазва Конституцията и не се държи като обединител на нацията, каквито са неговите задължения, а напротив – разединява я и създава негативен имидж на България пред света. Със своите действия президентът Радев подсеща парламента за възможността на прилагане на импийчмънт. Румен Радев пропуска, че трябва да е държавен глава на всички българи, а не само на някои от тях. Той върви по един път, който не подхожда на български президент. Държавният глава има слаб съветнически апарат. Явно няма хора, които да го водят, защото Румен Радев има друга специалност, която е далеч от политиката. Държавният глава досега трябваше да разбере какви са задълженията му, а не непрекъснато да прави грешки, които за тази институция са нещо много значимо и опасно. Той не трябва да се конфронтира непрекъснато с Народното събрание, с най-голямата партия в парламента ГЕРБ, с институциите в държавата. Румен Радев пропуска надписа на парламента „Съединението прави силата“. Президентът говори за обединяване, а в същото време прави всичко необходимо, за да разделя нацията като отслабва нейната национална сигурност”.", "date": "2019.03.07", "title": "Румен Радев мачка закона по плана „Решетников”, проспива свикването на поне три Консултативни съвета за национална сигурност"}
{"url": "https://www.faktor.bg/bg/articles/yavor-baharov-e-osaden-na-probatsiya-sled-saprotiva-pri-politseyski-arest", "text": "Актьорът Явор Бахаров е осъден на пробация след скандал и съпротива при полицейски арест в центъра на София. Днес директорът на СДВР, старши комисар Георги Хаджиев, коментира случая, цитиран от БНР:  “Сигналът касае възникнал скандал между две лица. Отзовава се екипът, след което следва неизпълнение на полицейско разпореждане и в тази връзка лицето е задържано, съпроводено с оказване на съпротива на орган на власт. Отведено е в Първо районно, наложена му е мярка 24 часа, прокуратурата 72 часа и доколкото имам информация, тя вече е потвърдена. Мисля, че е внесено споразумението в съда, признал се е за виновен и му е наложено наказание \"пробация\".", "date": "2019.03.07", "title": "Явор Бахаров е осъден на пробация след съпротива при полицейски арест"}
{"url": "https://www.faktor.bg/bg/articles/prokuraturata-v-pleven-razsledva-banda-tormozila-detsa-s-taksa-spokoystvie", "text": "Районната прокуратура в Плевен разследва случаи на изнудване на непълнолетни лица, съобщиха от ведомството. Образувано е досъдебно производство на 5 март /вторник/ във връзка постъпил сигнал за системен тормоз над ученици от плевенски училища. Производството се води по чл. 214, ал.1 от НК,. като от страна на наблюдаващия прокурор са дадени указания за провеждане на разпит пред съдия на пострадалите, назначаване на съдебни експертизи и други процесуално следствени действия. От извършените досега действия са събрани данни, че извършители на деянието са група също непълнолетни лица. Предстои да бъде установен конкретният принос на всеки от тях към настъпилия престъпен резултат и прилагане на адекватни мерки за неотклонение. Припомняме ви, че тази сутрин Нова телевизия съобщи в репортаж за случаите, при които група младежи от Плевен са обект на постоянен тормоз. Те са жертви на рекет, побоища, заплахи с оръжие и събиране на такса „Спокойствие”. Децата, които са системно обирани и тормозени са пазели в тайна от своите родители случващото им се до момента, в който майка на едно от момчетата разбира за тормоза над сина ѝ и историята се разплита.", "date": "2019.03.07", "title": "Прокуратурата в Плевен разследва банда, тормозила деца с такса \"Спокойствие\""}
{"url": "https://www.faktor.bg/bg/articles/obshtestvo/zakon-i-red/arabadzhievi-sa-zadarzhani-v-ispaniya", "text": "Ветко и Маринела Арабаджиеви са задържани в Испания, твърди Нова телевизия, като се позовава на свои източници. Полицията издирва хотелиерите от септември. За тях има и издадена и европейска заповед за арест и са обявени в Интерпол. Съпрузите са обвинени в участие в престъпна група и укриване на данъци. В ареста е едно от децата им - Вълчо, който ще отговаря пред съда за пране на пари.", "date": "2019.03.07", "title": "Арабаджиеви са задържани в Испания"}
{"url": "https://www.faktor.bg/bg/articles/tomislav-donchev-sadeystva-na-prokuraturata-po-sluchaya-alo-banov-sam", "text": "Проверката по случая \"Ало, Банов съм\" се удължава, тъй като вицепремиерът Томислав Дончев е изпратил допълнителни документи до прокуратурата. Това обяви говорителят на главния прокурор Румяна Арнаудова. Самият Дончев, пък внесе допълнителна яснота и обяви, че изпратените документи не са следствие от негово лично разследване, а стандартно разписана процедура. Тя се извършва при всяко съмнение за злоупотреби със средства от еврофондове. Подобна информация прокуратурата е получавала и при други случаи, каза Дончев: \"Случаят тук е малко по-различен. Доколкото случаят е с характер на публична сензация, доколкото аз знам, че органите на прокуратурата работят, реших, че всичко, което е събрано в администрациите под формата на документи, проверки, доклади и така нататък, би било от полза на прокуратурата заради целите на разследването или проверката, която тече там\", коментира Дончев, цитиран от БНР. Томислав Дончев подчерта, че предоставя на прокуратурата информацията по аферата \"Ало, Банов съм\", в качеството си на вицепремиер, отговорен за усвояването на средствата от еврофондовете. Той отказа да коментира съдържанието на папката с документи. \"Доколкото цялата информация е изпратена в прокуратурата, аз се боя, че тя би могла да има процесуална стойност, затова не считам за уместно да я коментирам. Мен не ме притесни информацията, която получих, а и сигнали от подобен тип ние получаваме много. Примерно преди настъпването на местни избори обичайният брой сигнали, които се получават, се удвоява или се утроява\", каза Дончев. Документите, за ремонта, който е с европейско финансиране са пристигнали  с придружително писмо, подписано от Томислав Дончев, но Румяна Арнаудова не можа да уточни в какво качество ги е получил той. Говорителят на главния прокурор не изключи след анализа на документите  - да бъдат снети обяснения от самия Дончев, както и от други лица. Отказа и да се ангажира с прогноза дали по-скоро ще потвърдят ли те решението на наблюдаващия прокурор  за финала на проверката, или ще го променят: \"Вероятно ще следва да се снемат допълнителни обяснения от лица, за да можем да вземем адекватно и обективно в крайна сметка решение затова започваме ли разследване или не. Към този час обективно не е възможно заради значителния обем от документи да кажем дали тези документи разколебават, или потвърждават решението на прокурора затова какво ще предстои след проверката\", коментира Арнаудова. Иначе - дотук обясненията са давали министърът на културата Боил Банов, предшественикът му Вежди Рашидов, Елена Йончева, която излъчи записите - два пъти, и споменатите в записа лица. Дали обаче самият запис е автентичен, или монтаж ще стане ясно, ако проверката прерасне в досъдебно производство, което ще научим до месец. По повод прокурорската проверка за скандала \"Ало Банов съм\" министърът на културата Боил Банов заяви: \"Аз се чувствам спокоен вече извън първоначалното ми нервно, както всеки един човек може би е нормално да реагира, когато се чувства засегнат несправедливо, а след като мине цялата проверка, аз ще си направя необходимите действия, а интересите на БСП изключително не ме интересуват\".", "date": "2019.03.07", "title": "Томислав Дончев съдейства на прокуратурата по случая \"Ало, Банов съм\""}
{"url": "https://www.faktor.bg/bg/articles/novini/svyat/-politiko-evrozonata-proyavyava-pritesniteli-priznatsi-za-davane-na-zaden-hod", "text": "Преди седем години европейските лидери се споразумяха да защитят от кризи банките на Стария континент, като поставят по-голяма част от сектора под надзора на ЕС, а сега националните правителства и регулаторни органи подкопават тези усилия.  Европейските правителства се договориха през 2012 година да създадат банков съюз с единен надзорен орган и система за оздравяване за всички системообразуващи банки в еврозоната. Все още обаче липсват големи парчета от проекта. Сред тях са Европейска схема за гарантиране на депозитите, която ще защитава спестяванията на гражданите еднакво в 19-членната еврозона и ще бъде в подкрепа на националните гаранции. Липсва и обща фискална предпазна мрежа за фалирали банки, пише в свой анализ европейско издание на сп. \"Политико\". Резултатът е сектор, заседнал по средата между федерална система и национална регулация. Неспособна политически да завърши банковия съюз, еврозоната проявява притеснители признаци за даване на заден ход и то така, че щетите, нанесени от следваща финансова криза, биха могли да бъдат още по-тежки. Не предвещавайки нищо добро, правителствата от Берлин до Рим помагат за спасяването на затруднени банки с парите на данъкоплатците или като използват националните прерогативи и вратички в разпоредбите на ЕС, за да заобикалят надзорните и оздравителни механизми, които те са създали в Европейската централна банка (ЕЦБ). Това обезсмисля така ценените от ЕС \"еднакви правила на играта\". Също така пречи на слабите да фалират и възпрепятства трансграничните сливания и придобивания, необходими за създаването на здрави общоевропейски банки, способни да финансират икономиката на еврозоната и да се конкурират с американските и азиатските си събратя. Сред виновниците е Германия, която обича да назидава другите за бедите, свързани с риска от недобросъвестност и необходимостта безразсъдните банки да плащат за прочистване на финансовите институции, а не гражданите да покриват загубите. През последните няколко седмици германската провинция Долна Саксония предостави държавни гаранции с благословията на Берлин за държавните германски спестовни банки с цел да бъде спасена затруднената Nord LB, която е обременена от лоши кредити на транспортни компании. Nord LB се представи най-зле на тестовете за устойчивост, проведени от Европейския банков орган миналата година. Същевременно италианското популистко правителство, съставено от извънсистемни партии, който поеха ангажимента да прекратят практиката данъкоплатците да спасяват банките, подкрепи с държавна гаранция усилията да бъде спасена затруднената Banca Carige. Десетата по големина кредитна институция на страната бе поставена под временно управление от надзорните органи на ЕЦБ. Дори ако такава държавна помощ е разрешена от еврокомисаря по конкуренцията, тя предизвика безпокойство от двойния стандарт при изпълнението на правилата и използването на вратички, за да се избегне засягането на политически влиятелни акционери и да се накарат притежатели на облигации с преимуществени права да поемат загубите. Друг аспект на протекционизъм в банковия сектор е усилието да се предпазят националните първенци, а не да се позволи на пазарните сили да имат преимущество. Берлин отказва да коментира непрекъснатите информации в медиите, че се опитва да уреди брак по неволя между два германски гиганта - Deutsche Bank и Commerzbank, в която притежава 15%. Такова мега сливане може да създаде банка, която е \"прекалено голяма\", за да фалира, увеличавайки риска за данъкоплатците. В същото време Берлин е първостепенен нарушител в ограничаването на свободата на трансграничните чуждестранни банк, които имат подразделения в Германия. Банкерите, които говориха на финансовата среща на върха, организирана от POLITICO в Париж миналия месец, бяха изключително критични по въпроса за пречките, с които се сблъскат при правенето на бизнес. Те намекнаха, че националните регулатори връзват ръцете на техните транснационални банкови групи, като им пречат да прехвърлят капитал и ликвидност през границите в рамките на европейския пазар. Има конфликт между ЕС и националното равнище, каза Филип Ейм, заместник главен изпълнителен директор на Societe Generale, третата по големина френска банка по активи. \"Не е възможно да почувстваме ползите от тази консолидация, ако възприемаме потоците между всяка част от банковия съюз като външни потоци.\" Жан-Пиер Мюстие, главен изпълнителен директор на италианската UniCredit, която притежава банки в Германия, Австрия, Румъния и България, каза, че правомощията на Единния надзорен механизъм и Единния оздравителен механизъм на ЕЦБ трябва да бъдат разширени, така че едни и същи разпоредби да важат еднакво за всички. Европа се нуждае от по-големи банки за финансирането на малки и средни предприятия, каза той. \"Нужно е да гарантираме, че банковият сектор е възприеман като един сектор. Финансовият отчет в Германия и Италия трябва да означават едно и също нещо,\" допълни той. Не всички новини са лоши. Единният надзорен орган на ЕЦБ за големите системообразуващи банки помогна да се повишат стандартите и прозрачността в еврозоната, засилвайки доверието на пазара в банковата система, а евродепутатите съвсем неотдавна одобриха нови правила за третирането на просрочените кредити. Някои линии от графиката обаче сочат в грешната посока. Италианско правителство отправи предизвикателство към бюджетните правила на ЕС, а това даде основание на т.н. Ханзейски съюз, съставен от малки, държави, привърженички на консервативните бюджетни правила, да оказват съпротива на идеята за общ бюджет, фискална подкрепа или гарантиране на депозитите за валутния съюз. Северните страни, включително и Германия, продължават да поставят условя преди да се съгласят да споделят някои по-големи рискове. Първо беше банките да се освободят от наследството от лоши кредити. След това настояха банките да намалят притежаваните облигации на държавите си или да поемат покритие по рисковете от тези книжа. Сега добавиха, че европейските закони за несъстоятелност първо трябва да бъдат хармонизирани. Лидерите на ЕС поеха ангажимент през 2012 да прекъснат \"порочния кръг\" между банките и държавите. Йорг Кукис, държавен секретар към германското финансово министерство, подчерта на срещата, организирана от POLITICO, че ЕС е направил много съществен напредък в прекъсването на връзката \"между оздравяването на банките и парите на данъкоплатците\", тъй като сега всяка банка има по-големи буфери от наличен капитал, които могат да бъдат използвани преди да се посегне към държавни средства. Има обаче много още да се свърши. Колкото е важно общоевропейското гарантиране на депозитите и фискалната предпазна мрежа за оздравяването на банките, толкова важно е и прехвърлянето на целия банков надзор на европейско равнище и подрязването на крилата на националните регулатори. Докато това не стане, ЕС няма да има истински устойчив на бури банков съюз. За съжаление изглежда ще трябва още една финансова криза преди да бъде постигната тази цел. (БТА)", "date": "2019.03.07", "title": "\"Политико\": Еврозоната проявява притеснители признаци за даване на заден ход"}
{"url": "https://www.faktor.bg/bg/articles/boil-banov-byudzhetat-za-opazvane-na-kulturnoto-nasledstvo-veche-za-vtora-godina-e-uvelichen-dvoyno", "text": "Откакто работим с екипа ми, бюджетът за паметниците на културата е увеличен повече от два пъти. Това каза на пресконференция министърът на културата Боил Банов, предаде репортер на Агенция „Фокус“. „Искам да благодаря на Сметната палата. Мисля, че нашите екипи работихме много усърдно с тях – в крайна сметка общата цел на всички беше да охарактеризираме средата и възможностите за решаване на дълготрайните проблеми“, посочи Банов. Той посочи, че стратегия за култура, която включва културното наследство и опазването му, вече е публикувана на сайта на Министерството. Бюджетът за опазване на културното наследство вече за втора година е увеличен двойно и вече е близо 7 млн. лв. А откакто аз и моят екип работи в Министерството на културата, бюджетът за паметниците на културата също е увеличен повече от два пъти. Направихме и огромна инвестиция в повишаването на заплащането на служителите“, посочи Банов. Той заяви, че предстои преместването на Национален институт за недвижимо културно наследство (НИНКН) на първия етаж в сградата на Министерството. „Горди сме с това, което правим. Проблемите, с които сме се захванали, са тежи и унаследено повече от 50 години“, коментира Банов.", "date": "2019.03.07", "title": "Боил Банов: Бюджетът за опазване на културното наследство вече за втора година е увеличен двойно"}
{"url": "https://www.faktor.bg/bg/articles/zloveshto-100-choveka-v-shri-lanka", "text": "Стотина души са се отзовали на обява, публикувана в Шри Ланка, търсеща палачи, които да екзекутират чрез обесване осъдени на смърт затворници, съобщават Ройтерс и БТА. Сред кандидатите е фигурирал и американски гражданин.  Властите в страната възнамеряват отново да въведат смъртното наказание за трафик и разпространение на наркотици. Президентът на Шри Ланка Маитхрипала Сирисена заяви миналата година, че обмисля да възобнови изпълнението на смъртните наказания чрез обесване, след като в продължение на десетилетия те бяха отменени. Правителството пусна обявата за набиране на палачи миналия месец. Местната твърда политика спрямо трафикантите донякъде е вдъхновена от мерките за борба с дрогата, предприети от Филипините. В рамките на кампанията на Манила хиляди нарушители бяха убити при стълкновения с полицията. На обявата се били отзовали 102-ма души и те всички считали, че отговарят на условията, публикувани в местен вестник - \"да бъдат с висок морал и психическа устойчивост\". Американският кандидат бил отхвърлен, тъй като само местни граждани можели да бъдат назначени за палачи. Трафикът на наркотици се наказва със смърт в Шри Ланка, въпреки че никой осъден не е екзекутиран в страната от 1976 година насам. Тогава смъртното наказание беше заменено с доживотен затвор. Последният палач напусна поста си през 2004 година, без да е обесил никого. Друг негов колега, назначен миналата година, така и никога не се яви на работа, уточнява агенцията.", "date": "2019.03.07", "title": "Зловещо: 100 човека в Шри Ланка искат да са палачи, които да бесят осъдени"}
{"url": "https://www.faktor.bg/bg/articles/britantsite-shte-boryat-s-novi-pravila-perachnitsite-na-pari", "text": "Чуждестранните инвеститори, които искат срещу капиталовложенията си да получат правото постоянно да пребивават в страната, ще трябва да отговарят на нови правила. За последните 10 години чрез този механизъм на Острова са се заселили над 3000 души. От тях 60% са руснаци и китайци. От следващия месец предприемачите от категория Tier 1 трябва да докажат пред британските власти, че за срок от 2 години ще са в състояние да се разпореждат със средства на стойност над 2 млн. паунда (2.55 млн. USD). В момента този срок е 90 дни. Друго изискване е въпросната сума да бъде вложена в развитието на местната икономика. Важно е да се отбележи, че инвеститорите в ценни книжа няма да имат право на „златна виза”. Целта на промените е да бъде ограничен процесът на пране на мръсни пари. Най-лесният начин за получаване на гражданство чрез „златна виза” е чрез покупката на недвижими имоти. Практика на Острова обаче е, придобиването на жилище или къща да става, като то се купува на името на фирма. Преди време британските власти забраниха това отново именно с цел намаляване прането на пари.", "date": "2019.03.07", "title": "Британците ще борят с нови правила \"перачниците на мръсни пари\""}
{"url": "https://www.faktor.bg/bg/articles/77-blizki-do-maduro-ostanaha-bez-us-vizi", "text": "САЩ ще анулират визите на 77 души, свързани с Николас Мадуро, съобщи вицепрезидентът Майк Пенс, съобщи Нова ТВ. „Държавният департамент обявява, че САЩ ще анулират 77 визи, включително на много официални лица от режима на Мадуро и техните семейства“, заяви Пенс в реч във Вашингтон. В петък Вашингтон анулира визите на други 49 души.", "date": "2019.03.07", "title": "77 близки до Мадуро останаха без US-визи"}
{"url": "https://www.faktor.bg/bg/articles/rosen-zhelyazkov-ot-sofiya-do-skopie-da-se-patuva-s-vlak-za-ne-poveche-ot-chas", "text": "Към 2025 г. се предвижда от София до Скопие да се пътува с влак за не повече от час, каза министърът на транспорта, информационните технологии и съобщенията Росен Желязков пред журналисти в Скопие преди първото заседание на Междуправителствената комисия за икономическо сътрудничество между България и Северна Македония, предаде БТА.  Министър Желязков посочи, че за новия програмен период в България са планирани 400 млн. евро за изграждането и модернизацията на ж.п. линията от София до границата със Северна Македония. Аналогична сума е предвидена и за изграждането на железопътна свързаност от Скопие до границата с България. \"Пътната карта сочи, че към 2025 г., плюс - минус година, ние ще имаме изградена инфраструктура\", заяви Росен Желязков. Той допълни, че предстои и изграждането на трансграничния тунел между България и Северна Македония.", "date": "2019.03.07", "title": "Росен Желязков: От София до Скопие ще се пътува с влак за не повече от час"}
{"url": "https://www.faktor.bg/bg/articles/ukrainski-ministar-nikoy-predi-andrey-kobolev-ne-uspya-da-postavi-ruskiya-gazprom-na-kolene", "text": "Новината за уволнението на ръководителя на борда на НАК \"Нафтогаз Украйна\" Андрей Коболев може да бъде в изгода на руския \"Газпром\" Това заяви в интервю за Канал 5 министърът на инфраструктурата на Украйна Володимир Омелян, цитиран от Гордон. \" В Русия най-малко са развълнувани. Тъй като никой преди Коболев не можа да постави \"Газпром\" на колене. Всъщност, заслугата на Коболев е, че Украйна се превърна в геополитически играч в енергийния сектор. Ненадминат и всемогъщ в енергийния сектор, защото отдавна са казвали, че газът е оръжие. И изведнъж се оказа, че този въпрос е ахилесовата пета на Русия, посочи Омелян. Той изрази мнение, че това не е единствената заслуга на Коболев. Неговият принос за развитието на украинската енергийна индустрия и геополитическото развитие все още ще бъде оценен в бъдеще. Министърът подчерта, че становището му по кандидатурата на Коболев е различно от това на министър-председателя на Украйна Владимир Гройсман. Той предложи председателят на правителството да има повече информация за това. Срокът на договора с ръководството на \"Нафтогаз Украйна\" приключва на 22 март 2019 г. На 16 януари премиерът на Украйна Владимир Гройсман съобщи, че кабинетът инициира преразглеждане на договорите  с управителния съвет на дружеството, за да фиксира\"пазарни заплати, а не прекомерно високи възнаграждения и бонуси в зависимост от успеха\". На 28 февруари, Икономическа Правда, позовавайки се на сигурен източник, заяви, че надзорният съвет на НАК \"Нафтогаз Украйна\" е  решил да удължи договора  с Коболев и месечната му заплата е определена на 2,08 млн. Грн. В писмото на ръководителя на надзорния съвет на компанията Клеър Спотисууд до Гройсман се казва, че договорът с Коболев е удължен с три години от 1 януари 2019 година. В същото време Спотисууд припомни, че  Коболев е обещал да даде  всичко, което е спечелил през 2019 г., за благотворителност. На 28 февруари министър-председателят обяви, че   правителството не е взело никакво решение за сключване на нов договор с ръководството на \"Нафтогаз\". Коболев заяви, че  технически договорът с него не е продължен . Той подчерта, че само надзорният съвет на компанията се занимава с неговата заплата. На 6 март кабинетът на министрите  одобри решението  за провеждане на открит конкурс за длъжността ръководител на борда на \"Нафтогаз Украйна\".  Коболев каза, че очаква позицията на адвокатите във връзка с обявяването на конкурса от страна на правителството и  няма намерение да се отказва от него по своя собствена инициатива.", "date": "2019.03.07", "title": "Украински министър: Никой преди Андрей Коболев не успя да постави руския \"Газпром\" на колене"}
{"url": "https://www.faktor.bg/bg/articles/tsvetanov-gerb-predlaga-stefka-stoeva-za-predsedatel-na-novata-tsik", "text": "ГЕРБ предлага Стефка Стоева за председател на новата ЦИК, ще гласува в пленарната зала и номинациите на БСП. Това обяви в НС председателят на ПГ на ГЕРБ Цветан Цветанов. Днес изтича последният срок за предложения на парламентарните групи за членове на ЦИК. Изборният процес трябва да бъде максимално прозрачен, изцяло в съответствие със законодателството и затова номимираните от партията Цветанов описа като професионалисти с високи нравствени и морални качества.", "date": "2019.03.07", "title": "Цветанов: ГЕРБ предлага Стефка Стоева за председател на ЦИК"}
{"url": "https://www.faktor.bg/bg/articles/novini/svyat/pobedobenie-rusiya-dokara-dzhihad-mobili-ot-siriya-v-okupiraniya-krim-video", "text": "На 3 март 2019 година официалният сайт на МО на Русия съобщи, че на железопътната гара в окупирания Севастопол е пристигнал влак с джихад-мобили и друга военна техника, докарани от руските военни от Сирия, съобщава  . Изданието напомня, че тази акция е само прах в очите за жителите на окупирания Крим. На фона на влошаването на качеството на живота им, дори показните изложби не могат да покрият мащаба на истинските загуби на Русия в Сирия. Официалните представители на Русия дълго отричаха всяка информация за присъствието на руски сухопътен контингент в Сирия. През цялото това време InformNapalm показваше, че руснаците лъжат и публикуваше разследвания за сухопътните им части в Сирия. На 28.12.2017 г. Владимир Путин сам се изпусна, че за 2 години през Сирия са преминали 48 000 военнослужещи. През тези години доброволците от международната разследваща общност InformNapalm установиха, че във военните действия в Сирия са взели участие най-малко 20 подразделения от ВС на РФ, които не влизат в състава на силите по осигуряването на въздушно-космическите сили на Русия и персонала на военните бази на РФ. Това са военнослужещи от морската пехота, свързочници, моторизирана пехота, военнослужещи от ССО на РФ, и основно — артилеристи: 336-а ОБрМП (879-и ОДЩБ от същата бригада), 200-а ОМБр, 61-а ОБрМП, 810-а ОБрМП, 27-а ОМБр, 20-и полк РХБЗ, 1-а ИСБр, 2-а МД, 200-а АртБр, 21-а ОМБр, 28-а ОМБр, 74-а ОМБр, 7-а ТБр, 120-а АртБр, 34-а ОМБр, 7-я в/база, 291-а АртБр, 66-а ОСвБр, 136-а ОМБр и 18-а ОМБр. А сега – 3 вагона-платформи с въоръжение и техника, която руските окупатори се опитват да представят на кримчаните като победа, – показват само мащабите на войната, зад която стоят стотици и хиляди смърти и осакатявания. А ако си припомним и какво количество въоръжение руските войски изоставиха, на ислямистите, бягайки от базата си, разположена близо до замъка на Ибн Маан в планината Джебел Касиди, то този влак-музей на МО на РФ изглежда като пародия. Това е още един пример за съвременното победобесие в Русия – когато няма пари за подобряване на живота на хората, им показват приказки за митичните военни победи на окупаторите в далечната Сирия.", "date": "2019.03.07", "title": "Победобесие: Русия докара джихад-мобили от Сирия в окупирания Крим (Видео)"}
{"url": "https://www.faktor.bg/bg/articles/iznenada-ataka-se-otkaza-ot-svoy-predstavitel-v-tsik-bez-skandal", "text": "\"Атака\" остана без свой представител в ЦИК. Досега те имаха зам.-председател Мария Мусорлиева, която стана известна и с по-експанзивното си поведение. Старият член на ЦИК от квотата на ВМРО Бойчо Арнаудов запазва мястото си, а НФСБ издигат Таня Йосифова, преподавател от академията на МВР. За това се разбраха на бързо коалиционно съвещание формациите на Сидеров, Каракачанов и Симеонов, предава Канал 3. Официално двамата номинирани са излъчени от коалицията Обединени патриоти.  Изненадващо бързо приключиха преговорите между тях, без разправии и скандали, отбелязват от телевизията. По неофициална информация не е имало обструкции от страна на Волен Сидеров, след като останалите партньори му казали, че номинацията на ОП за КФН е именно предложението на \"Атака\" - бившия шеф на НАП Бойко Атанасов. Официално от ОП отричат да има подобна сделка, но депутати коментираха неофициално, че мирните преговори са приключили бързо именно заради справедливото разпределение на патриотичните назначения в КФН и ЦИК. Днес е крайният срок за кандидатури за членове на ЦИК. От ГЕРБ вече обявиха своите 7 членове на ЦИК, сред които има  един бивш представител на квотата на БСП в комисията - Александър Андреев. От ДПС се очаква и официално да обявят всеки момент, а Канал 3 твърди, че остават със старите си членове Севинч Солакова и Ерхан Чаушев, а третият - Метин Сюлейманов, отпада, заради орязването на квотата. БСП ще обявят своите номинации в 14.30, но неофициално се чу вече, че Корнелия Нинова маха поне петима и оставя само Таня Цанева за член на ЦИК от своята квота.", "date": "2019.03.07", "title": "Изненада! \"Атака\" се отказа от представител в ЦИК без скандал"}
{"url": "https://www.faktor.bg/bg/articles/razsledvane-rusiya-finansirala-salvini", "text": "Лидерът на италианската консервативна партия „Северна лига” е в центъра на вниманието, след като двама журналисти от в. “Еспресо” започнаха да нищят странните му източници на финансиране. Те току-що публикуваха книгата си “Il libro nero dela Lega” (“Черната книга за Лигата”), пише френският всекидневник “Фигаро”. Според авторите на книгата Джовани Тициан и Стефано Верджине партията на Салвини получава пари от Русия под прикритието на класическа търговска сделка за покупка и продажба на дизелово гориво. Подобна сделка между Рим, Милано и Москва е била осъществена с една единствена цел – финансиране на предизборната кампания на “Северна лига” по време на изборите за Европарламент. Авторът на публикацията във “Фигаро” Валери Сегон посочва и конкретна личност – Джанлука Савойни. От 1991 г. той е член на “Северна лига”, основател и председател на културната асоциация “Ломбардия Русия”, чиято основна цел е развитие на сътрудничеството межу “Северна лига” и партията на Путин “Единна Русия”. “Търговската сделка, която описват журналистите, е била сключена на 17 и 18 октомври 2018 г. по време на второто официално посещение на Салвини в Москва, който е във властта от няколко месеца (от 1 юни 2018 г. Салвини е вътрешен министър и вицепремиер на Италия – б. р.). На 17 октомври Матео Салвини е поканен на форум от филиала на Асоциацията на италианските индустриалци на територията на Русия – Confindustria Russia. Салвини подлага на остра критика наложените срещу Русия санкции, наричайки ги “социален, културен и икономически абсурд.” Врича се, че наказателните мерки ще бъдат отменени. Веднага след това Джанлука Савойни, който официално не се занимава с нефтен бизнес, провежда преговори в ресторант “Метропол” в Москва във връзка с уточняването на последните детайли по договора между “Роснефт” и италианската енергийна компания ENI за доставка на 250 000 тона дизелово гориво всеки месец в продължение на една година, което прави общо три милиона тона, се посочва в публикацията във в. “Фигаро” “Според разследващите журналисти в договора са предвидени отчисления от общата сума в размер на 4%”, което прави близо 3 милиона евро, в полза на “Северна лига” с явна цел – финансиране на предизборната кампания на Матео Салвини”, посочва авторът на публикацията Валери Сегон. Посочва се също, че преди година двамата разследващи журналисти са съобщили, че в разгара на предизборната кампания по повод парламентарните избори Матео Салвини спешно се е нуждаел от пари и естествено се е обърнал към представителството в Рим на руската организация “Россотрудничество”. Официално това е руски център за наука и хуманитарно сътрудничество, който организира културни мероприятия. “Обаче - по думите на политолога и експерт по връзките на Москва с европейски политически движения Антон Шеховцов, на когото се позовава в. “Еспресо”, “Россотрудничество” с представителства в 25 държави, понастоящем се смята за най-мощния инструмент, който Русия използва за осъществяване на виляние зад граница. Бюджетът на “Россотрудничество” главоломно се увеличава – от 48 милиона евро през 2013 г. до 228 милиона евро, заложени до 2020 година. Това свидетелства за нарастваща руска намеса в избори, провеждани на континента”, отбелязва авторът на публикацията. (източник: КлубZ)", "date": "2019.03.07", "title": "Разследване: Русия финансира под прикритие Салвини преди европейския вот"}
{"url": "https://www.faktor.bg/bg/articles/hamid-hamid-bsp-tarsyat-povod-da-se-varnat-v-parlamenta-yavno-sa-im-svarshili-komandirovachnite", "text": "БСП се редят всяка седмица за командировъчни в парламента, каза пред БНР Хамид Хамид от ДПС, зам.-председател на правната комисия в парламента. В предаването „Преди всички“ на програма „Хоризонт“  на БНР той коментира изказването на лидера на БСП Корнелия Нинова, че има връзка между подкрепата на ДПС за отхвърлянето на президентското вето върху Изборния кодекс и опрощаването на задълженията на мюфтийството. Депутатът изказа мнение, че в момента от левицата търсят начин да се върнат в пленарна зала. „За да заработи този закон, който е приет след пълен консенсус при президента на два консултативни съвета, тези задължения трябва да бъдат опростени. Нямаме представа другите вероизповедания дължат ли. Г-жа Нинова е подкрепила това на две заседания на КСНС при президента. Явно обаче в момента, търсейки повод да се върнат в парламента, защото явно са им свършили командировъчните, за които се редят всяка седмица в парламента, търсят повод за демагогия. Пример за демагогия – тясно партийният интерес на БСП поставен над националната сигурност на страната“. Промените в Закона за вероизповеданията влизат днес в Комисията по вероизповеданията, а утре – в пленарна зала. Хамид подчерта, че по този законопроект се работи от края на януари - началото на февруари. Той отрече да се работи бързо и изненадващо. Според него връзка между законопроекта и подкрепата на партията за отхвърлянето на президентското вето може да има само в „главите на някои болни мозъци“. Задълженията за осигуровки и данъци се трупат, когато няма ясни правила за финансиране и когато държавата не си е в ролята, подчерта Хамид Хамид. Той обясни, че през последните 2 месеца, в които вече действа новият закон, не са се получавали заплати, защото няма как държавната субсидия да стигне до мюфтийството заради опасността парите да отидат за разплащане на задължения към частни съдебни изпълнители. Единственият вариант е тези задължения да бъдат опростени, категоричен е депутатът. Отчасти ДПС споделя притесненията на държавния глава, в частта за машинното гласуване, отбеляза Хамид. По думите му обаче ветото е било наложено по предложения именно на движението. „Няма основание ние да си променим предложенията. Поддържаме си ги и е напълно естествено да гласуваме за тях повторно, и трети път, и четвърти път. Благодарим на всички партии във вчерашния ден, че подкрепиха предложенията на ДПС, отхвърляйки ветото на държавния глава“. Дебатът върху изборните предложения се измести върху преференцията, а това не беше темата на Изборния кодекс, каза още депутатът от ДПС. „Първо трябва да се води дебатът за българските граждани, където Конституцията казва, че независимо къде живеят, имат еднакви права и задължения. Конституцията не дели гражданите на живущи в Бангладеш, Лондон, Мюнхен или Истанбул. Конституцията е еднаква за всички български граждани. Този дебат не се състоя и затова така упорито внасяме тези предложения и ще продължим да ги внасяме“.", "date": "2019.03.07", "title": "Хамид Хамид: БСП търсят повод да се върнат в парламента, явно са им свършили командировъчните"}
{"url": "https://www.faktor.bg/bg/articles/novini/balgariya/h-ademov-ninova-opitva-da-privleche-patriotarskiya-vot-no-dopusna-strategicheska-greshka", "text": "\"Корнелия Нинова се опитва да привлече патриотарски вот. Това е причината да твърди, че ГЕРБ и ДПС имали сделка и били новата коалиция\", заяви депутатът от ДПС Хасан Адемов пред Канал 3. Вчера лидерът на БСП обяви, че ДПС гласувало срещу президентското вето като сделка с ГЕРБ, при която ще бъдат опростени задължения на мюхтийството. Като аргумент изтъкна, че в дневния ред на парламента днес е Законът за вероизповеданията. Адемов обясни, че целта на въпросната точка от Закона за вероизповеданията е да се предотврати възможност за чуждо финансиране на духовниците. \"Вчера за нас тя допусна стратегическа грешка. Защото тя е участвала в заседанията на КСНС при президента, на които са взети решенията за Закона за изповеданията. Тук става въпрос за национална сигурност. И тъй като има такава пречка, се върви към такова решение. Това не може да бъде предмет на сделка. Става въпрос за прозрачно законодателно решение\", допълни той и припомни случаите, в които БСП пък гласува с ГЕРБ. \"Когато се гласува въпросът за майчиния език, за ограничаване на правата на българите извън ЕС. Те гласуват заедно с ГЕРБ. Това коалиция ли е? Защото, когато говорим за уседналост и майчин език коалицията е ГЕРБ - БСП. Но никой не говори за тази коалиция\", заяви Адемов визирайки частите от Изборния кодекс, с които от ДПС не са съгласни.", "date": "2019.03.07", "title": "Х. Адемов: Нинова опитва да привлече патриотарския вот, но допусна стратегическа грешка"}
{"url": "https://www.faktor.bg/bg/articles/novini/svyat/sinat-na-otrovenata-s-novichok-britanka-napisa-pismo-na-putin", "text": "Eван Хоуп, синът на британката Дон Стърджис, която почина от отравяне с нервно-паралитичното вещество \"Новичок\" е изпратил писмо до руския президент Владимир Путин, съобщава Sunday Mirror. В писмото си 20-годишният Хоуп призовава Путин да разреши двама руски граждани да бъдат разпитани от британската полиция. \"Призовавам Ви като човек: позволете на нашите полицаи да разпитат тези хора във връзка с убийството на майка ми. Тя, в края на краищата, заслужава справедливост\", пише Хоуп. Писмото е предадено в руското посолство в Лондон, а оттам съобщават, че са предали на младежа копие от руския доклад \"Солсбъри: въпроси без отговор\", но не уточняват дали писмото е стигнало до Путин. Припомняме, че 44-годишната Дон Стърджис почина през юни миналата година, няколко дни след контакт с \"Новичок\" във флакон от парфюм. Преди това с \"Новичок\" бяха отровени бившият офицер от ГРУ Сергей Скрипал и дъщеря му Юлия. В тяхното отравяне британските власти обвиняват руските офицери от ГРУ  Анатолий Чепиги (Руслан Боширов) и Александър Мишкин ( Александър Петров).", "date": "2019.03.07", "title": "Синът на отровената с \"Новичок\" британка написа писмо на Путин"}
{"url": "https://www.faktor.bg/bg/articles/lavrov-1-1", "text": "Руският външен министър Сергей Лавров заяви, че страната му си запазва правото да разполага ракети, забранени от Договора за ликвидиране на ракетите със среден и малък обсег, от който Съединените щати се оттеглиха, предаде БНР като цитира Асошиейтед прес. Според Лавров решението на Вашингтон дава на Москва свободата да започне да монтира свои ракетни установки в различни части на света.  „Както каза и президентът Путин, ако Съединените щати се оттеглят от договора, те ще могат да разполагат ракетите, забранени от него, в една или друга част на света. Ако някъде се появят ракети американско производство, ние си запазваме правото да направим същото, така че в този район да има и наши ракети“, е казал руският външен министър в Абу Даби.  Там Лавров коментира и американските санкции срещу поддръжниците на правителството на венецуелския президент Николас Мадуро. Той ги определя като „неправомерни“ и изразява надежда, че примерът на Съединените щати „няма да се окаже заразителен за когото и да било“.", "date": "2019.03.07", "title": "Лавров нагъл: САЩ ни даде свободата да разполагаме ракети навсякъде по света"}
{"url": "https://www.faktor.bg/bg/articles/novini/balgariya/ninova-s-taen-hod-gotvi-sotsiologa-yuriy-aslanov-za-shef-na-tsik", "text": "Лидерът на БСП Корнелия Нинова е решила да предложи за шеф на ЦИК близкият до нея и столетницата социолог Юрий Асланов. Това разкриха пред Faktor.bg източници от „Позитано”. Асланов е шеф на агенция „Афис”, но не крие пристрастията си към политиките на БСП и винаги в изследванията му обществените нагласи за червената партия са по-високи. Изборът на нов ЦИК беше един от претекстите Нинова и парламентарната й група да напуснат НС  и да бойкотират работата му. По-късно от ГЕРБ обявиха, че няма проблем преди европейските избори да стартира процедура за избор на нов ЦИК. От червените редици твърдят, че тактиката на Корнелия Нинова била да разчисти чрез нов ЦИК и последните кадри, поставени на важни места от опонентите й Мая Манолова и Михаил Миков. Кандидатурата на Асланов обаче със сигурност ще предизвика неодобрение в целия политически спектър заради яркото му обвързване през годините с БСП. Неведнъж неговата социологическа агенция е давала по високи прогнозни резултати за социалистите, в сравнение с други изследователи на общественото мнение. Само преди дни „Афис” обяви, че БСП изпреварва за европейските избори ГЕРБ с 4%. Проучванията на други социолози показват точно обратни тенденции, но явно това  успешно влияе на обществените нагласи, коментират политици и анализатори. В средите на БСП не е тайна, че Асланов е много близък до Корнелия Нинова и Кирил Добрев, а чрез него ще имат и влияние в бъдещата работа на ЦИК.", "date": "2019.03.07", "title": "Нинова с таен ход – готви социолога Юрий Асланов за шеф на ЦИК"}
{"url": "https://www.faktor.bg/bg/articles/tasko-ermenkov-egati-natsionalnata-sigurnost", "text": "От БСП сме напълно съгласни, че вероизповеденията и партиите трябва да се финансират от българската държава, но тук не говорим за финансиране. Става въпрос не за финансиране, а за опрощаване на дългове на мюфтийството. Това заяви в сутрешния блок на БиТи Ви  депутатът-чудо от БСП Таско Ерменков в духа зададен вчера от лидера му Корнелия Нинова, която обясни, че ГЕРБ и ДПС се договорили да опростят дълговете на религиозната институция. Този път той надмина себе си в опашатите приказки, не винаги свързани.  \"Обвиняват ни, че сме се заиграли с националната сигурност.... Задавал ли си е някой въпрос дали с тези пари не е плащана защитата на радикалните ислямисти в Пазарджик  и не бяха заведени 52 иска и 83 дела, имуществени такси платени за възстановяване имотите на вакъфството, имат ли тези пари връзка с онези екзалтирани, безкористни граждани, които протестираха в града на бащата на Ботев, на Левски и на Евлоги Георгиев с викове \"Алах акбар\" .  От мюфтийството обясняват, че като им се опростят тези 12 млн. лева няма да се радикализират. Това нормално ли е? Значи всички могат да си плащат данъците, а някои няма да си ги платят, за да не се радикализират. Егати националаната сигурност\",  скочи като боен петел на пазар Ерменков. От ГЕРБ нямат право да говорят за националната сигурност, обяви също той, но не обясни защо точно екземпляр като него има това право. Вчера бях в парламента, за да проверя пощата си и по специално пощенската си кутия, защото много хора ми пишат и трябва да обърна внимание на техните проблеми. Пътувам из страната и това става с мои лични средства. Партията не ми плаща, заявиТаско Ерменков по повод коментарите, че се е завърнал в Народното събрание. \"Нашето политическо решение е ясно и категорично - ние не участваме и не легитираме този парламент. Всеки един ден от работата на този парламент доказва правотата на нашето решение - всеки ден скандали, задкулисие, договорки, сделки. В случая за предстоящата сделка между ГЕРБ и ДПС, за Главното мюфтийство, не говорим за финансиране, а за опрощаване на дълговете на мюфтийството\", допълни той.  \"Вчера се видя поредната сделка между ГЕРБ и ДПС - отхвърлиха ветото на президента. Сега ни чака поредния цирк, когато бъдат внесени новите предложения за изменения в Изборния кодекс. Тогава пак ще има 16-часови дебати и това единодушие, което видяхме вчера, ще се разпадне. Това само показва, че този парламент се е изчерпал. Няма никакъв живот в него. И това го казват всички, не само ние. Ние няма да се върнем, но  не искам аз да решавам нещата. БСП е демократична партия и това решение ще се вземе на заседание на Националния съвет, както беше взето решението да напуснем. Аз уважавам президентската институция и тя има право на свое мнение, но нашата работа е да сме сред хората и да чуваме техните болки, а не да участваме в едни окастрени заседания на парламента\", заяви Ерменков по повод призива на президента Румен Радев БСП да се върнат в Народното събрание, продължи бойко Ерменков. \"Ние сме съгласни да не се получават никакви заплати, ако не ходиш в парламента, но настояваме да се разгледа и нашето предложение за замразяване на депутатските заплати. За последната година депутатските заплати са се увеличили с 1000 лева. Никъде другаде няма такъв ръст. Ние направихме предложение за замразяване, но другите депутати се направиха на разсеяни и това не се случи. Нека ни спрат заплатите, но нека замразят и своите\", категоричне беше депутатът от БСП.", "date": "2019.03.07", "title": "Таско Ерменков: Егати националната сигурност"}
{"url": "https://www.faktor.bg/bg/articles/novini/balgariya/ts-tomov-tsik-podgotvya-izborite-po-pravilata-na-izborniya-kodeks", "text": "\"В момента единствено жители на ЕС имат право да упражнят правото си на глас на евроизборите. Млади българи, живеещи във Великобритания, искат промени в Изборния кодекс, с които да отпаднат ограниченията на българи, живеещи в страни извън ЕС. Ситуацията във Великобритания е толкова специфична, че никой законодател не е предвиждал нещо подобно. Все още не се знае дали Великобритания ще излезе от ЕС преди датата на евроизборите\", коментира говорителят на ЦИК Цветозар Томов в сутрешния блок на БНТ. Според него от избори на избори активността в страната нараства, за разлика от спада на относителния дял на гласуващите в Република Турция. \"Аз се надявам тази тенденция да се разшири и все повече хора, които живеят извън страната, да се възползват от правото си на глас. Преди да се пристъпи към гласуване, секции извън съюза се откриват, първо, в дипломатическите и консулски представителства, второ, на база на заявленията на хора, живеещи извън страната, които искат да гласуват. Където се натрупат повече от 100 заявления, се открива секция за гласуване. Но обикновено всичко зависи и от политиката на дадената държава\", обясни той. Говорителят на ЦИК заяви, че подготовката за изборите е по правилата в Изборния кодекс, главно свързани с въвеждането на машинно гласуване. Той потвърди, че предвиденото финансирането за евроизборите в страната ще е достатъчно.", "date": "2019.03.07", "title": "Ц. Томов: ЦИК подготвя изборите по правилата на Изборния кодекс"}
{"url": "https://www.faktor.bg/bg/articles/novini/svyat/london-ima-48-chasa-da-predstavi-novi-predlozheniya-za-brekzit", "text": "Великобритания беше приканена да представи нови предложения в рамките на следващите 48 часа за излизане от застоя в преговорите за Брекзит. Служители на ЕС заявиха, че са готови да работят без прекъсване през уикенда, ако „приемливи“ идеи бъдат получени до петък вечер за решаване на проблема с „предпазния механизъм“ за ирландската граница, съобщава ВВС. Последният кръг от преговори за правни гаранции за кратък срок на действие на „бекстопа“, целящ избягване на твърда граница, се провали след като не бе прието британското предложение за създаване на независим арбитражен панел, който да решава споровете между Лондон и Брюксел по споразумението за напускане. Аргументът е, че такъв орган не може да взема важни решения като това за ирландската граница. Междувременно Камарата на лордовете – горната камара на британския парламент – прие поправка в Закона за търговията, предвиждаща правителството да договори митнически съюз с ЕС. Резултатът означава, че членовете на парламента ще трябва да гласуват дали страната да остане в сегашния митнически съюз или да договори нов такъв, когато законът се върне в Камарата на общините. Кабинетът загуби и гласуване, което го задължава да търси одобрението на парламента за преговорната си стратегия за следващата фаза разговори за бъдещите отношения с Европейския съюз.", "date": "2019.03.07", "title": "Лондон има 48 часа да представи нови предложения за Брекзит"}
{"url": "https://www.faktor.bg/bg/articles/novini/svyat/huan-guaydo-nyama-da-sprem-dokato-ne-izvoyuvame-svobodata-na-venetsuela", "text": "Опозиционният лидер и самопровъзгласил се за временен президент на Венецуела Хуан Гуайдо заяви пред Националното събрание, че неговите сподвижници и привърженици няма да спрат борбата срещу режима на Николас Мадуро, докато не бъде извоювана свободата в цялата страна. Мнозина западни страни начело със САЩ признаха Гуайдо за легитимен ръководител на страната и подкрепиха плана му за преходно правителство, което да организира свободни и честни избори. Гуайдо призова социалиста Николас Мадуро да се оттегли от властта, тъй като я е узурпирал незаконно. „Не ни плашат заплахите за заглушаване на нашия глас – ние сме по-силни отвсякога, по-обединени отвсякога – народът на Венецуела – за постигане на промяна. Разчитаме на мобилизацията на всички, на консолидация на този парламент, на включването на профсъюзите, което е безпрецедентно. Когато се включат всички сектори, идеята за свободата изглежда съвсем постижима“, заяви Гуайдо. В сряда правителството в Каракас реши да експулсира посланика на Германия Даниел Кринер, докато същевременно организации, защитаващи сводобата на словото, съобщиха за арести на двама журналисти, единият от които американец. По-късно стана ясно, че американският гражданин Коди Уедъл е бил освободен. Посланик Даниел Кринер има 48 часа да напусне страната, той е обвинен от властите в намеса във вътрешните работи на Венецуела. Кринер бе сред дипломатите от други посолства, които посрещнаха на летището в Каракас завръщащия се в страната Гуайдо. Председателят на Националното събрание призова синдикатите в страната да организират национална стачка в държавния сектор, засилвайки натиска върху Мадуро.", "date": "2019.03.07", "title": "Хуан Гуайдо: Няма да спрем, докато не извоюваме свободата на Венецуела"}
{"url": "https://www.faktor.bg/bg/articles/novini/svyat/poslanik-ema-hopkins-iskame-sporazumenie-s-evropeyskiya-sayuz", "text": "\"Намираме се в решителен период, почти нямаме време, за да видим как ще се справим в преговорите с ЕС. Очакваме критично важното гласуване в парламента, нашите депутати ще имат последната възможност да направят най-доброто за Великобритания\", коментира пред БНТ н. пр. Ема Хопкинс, посланик на Великобритания в България. \"Ако не се стигне до положително гласуване по сделката на Тереза Мей, ще трябва да поискаме някакво отлагане, това е решително важно време за нас. Обединеното кралство няма да бъде непрекъснато в неопределено положение. Искаме споразумение, тази седмица искаме да преговаряме сериозно в Брюксел. ЕС знае как да се постигне компромис в последния момент, смятам, че това е възможно\", коментира Хопкинс. По думите ѝ споразумението е положителна стъпка, съществуват дребни елементи, които пречат и това е например въпросът за границата със Северна Ирландия.  \"Има подробности около този проблем, които не можем да подредим. Великобритания се състои от 4 отделни части, оттам идват и сложни подробности, които трябва да се уточнят. Фактически граница не съществува между Северна Ирландия и Република Ирландия. Мнозинството от хората искат от сърце мирно, интегрирано положение в отношенията между Обединеното кралство и Република Ирландия\", каза още Ема Хопкинс.", "date": "2019.03.07", "title": "Посланик Ема Хопкинс: Искаме споразумение с Европейския съюз"}
{"url": "https://www.faktor.bg/bg/articles/novini/balgariya/chetvartak-7-mart-2019-g", "text": "Васил Боянов – Азис, фолк певец Симеон Хаджикосев, български литературен критик Вера Деянова, български литературен преводач Деси Слава (родена като Десислава Иванова Донева), фолк певица Любомира Бачева, българска тенисистка Елена Емануилова, българска писателка Джон Хърд, американски актьор Рейчъл Уайс, британска актриса", "date": "2019.03.07", "title": "Четвъртък, 7 март 2019 г."}
{"url": "https://www.faktor.bg/bg/articles/novini/balgariya/toplo-i-predimno-slanchevo-dnes", "text": "Днес ще е предимно слънчево, с разкъсана висока облачност. Ще духа слаб, в Източна България до умерен вятър от юг-югозапад. Максималните температури ще са между 17 и 22 градуса, по-ниски по Черноморието, където вятърът ще е от югоизток.", "date": "2019.03.07", "title": "Топло и предимно слънчево днес"}
{"url": "https://www.faktor.bg/bg/articles/novini/balgariya/v-sofiya-teche-politseyska-operatsiya-sreshtu-prestapna-grupa-za-narkotitsi-grabezhi-i-krazhbi", "text": "От сутринта под надзора на Специализираната прокуратура на територията на столичния квартал „Орландовци“ се провежда полицейска операция за неутрализиране на организирана престъпна група за разпространение на наркотици, грабежи, кражби. Това съобщиха от пресцентъра на Апелативна специализирана прокуратура. В операцията участват и служители на дирекция „Вътрешна сигурност“ на МВР, които разследват евентуалното участие в престъпната група на двама служители на Второ РПУ в София. Информация за хода и резултатите от операцията ще бъде предоставена по-късно.", "date": "2019.03.07", "title": "В  София тече полицейска операция срещу престъпна група за наркотици, грабежи и кражби"}
{"url": "https://www.faktor.bg/bg/articles/novini/svyat/bivshiyat-advokat-na-tramp-prodalzhava-s-razoblicheniyata", "text": "Бившият личен адвокат на президента на САЩ Доналд Тръмп Майкъл Коен представи на комисията по разузнаването на Камарата на представителите на американския Конгрес нови документи и може да предаде още. Това съобщи председателят на комисията Адам Шиф след продължило вчера цял ден изслушване при закрити врати, цитиран от Ройтерс. Шиф, който е представител на демократите, заяви пред репортери, че Коен е съдействал и че осемчасовото изслушване е било \"много продуктивно\". Той не каза за какво се отнасят новите документи и отказа да коментира изслушването на Коен по същество. \"Бяхме поискали документи от господин Коен. Той предаде нови документи на комисията. Възможно е да има още документи, които той трябва да предостави, сътрудничеството му с нашата комисия продължава\", добави Шиф. Два пожелали анонимност източника от Конгреса казаха, че се е очаквало Коен да отговаря на въпроси на конгресмените по темата за евентуалното му помилване от президента. Източниците добавиха, че представителите на Тръмп поддържат тезата, че екипът на Коен пръв е повдигнал въпроса той да получи помилване, но представителите на бившия адвокат твърдят обратното. Адвокатът на Коен Лани Дейвис заяви, че клиентът му вече е прекарал 16 часа в изслушване пред комисията по разузнаването. \"Г-н Коен отговори на всички въпроси, казвайки истината, и се съгласи с искането на председателя Шиф в бъдеще да предостави допълнителна информация, ако това е необходимо. Предложи и да отговори на допълнителни въпроси на членовете на комисията от Републиканската партия. Той остава ангажиран с това да казва истината и да съдейства на властите\", добави Дейвис. Източниците заявиха, че Коен вероятно е щял да бъде питан за обхвата на личното участие на Тръмп в проекта за небостъргач в Москва по време на кампанията за президентските избори през 2016 г. По онова време Тръмп беше отрекъл да има каквито и да било връзки с Русия, но след това защити проекта за сградата, който така и не се осъществил. Очакваше се вчера комисията по разузнаването да го е питала и за обсъжданията на Тръмп със съветниците му през 2017 г. за това как да се реагира на появилите се тогава за пръв път съобщения, че високопоставени фигури от кампанията му, включително синът му Доналд Тръмп-младши, зет му Джеред Къшнър и председателят на кампанията Пол Манафорт през юни 2016 г. са се срещали със свързаната с Кремъл руска адвокатка Наталия Веселницкая, каза един от източниците.", "date": "2019.03.07", "title": "Бившият адвокат на Тръмп продължава с разобличенията"}
{"url": "https://www.faktor.bg/bg/articles/novini/svyat/ruski-iztrebitel-prehvanal-amerikanski-razuznavatelen-samolet-nad-baltika", "text": "Изтребител Су-27 на руските сили за противовъздушна отбрана е прехванал над Балтика разузнавателен самолет на САЩ Ар Си-135. Това съобщи днес пресслужбата на руското министерство на отбраната, цитирана от ТАСС. Според ведомството средствата за контрол на въздушното пространство на Русия регистрирали над неутрални води в Балтийско море въздушна цел, приближаваща руските граници. \"За прехващане на целта беше вдигнат изтребител Су-27 от състава на дежурните сили на противовъздушната отбрана\", посочи министерството. То заявява, че изтребителят на руските въздушно-космически сили се приближил до американския самолет на безопасно разстояние и \"го идентифицирал като разузнавателен самолет на САЩ Ар Си-135\".", "date": "2019.03.07", "title": "Руски изтребител прехванал американски разузнавателен самолет над Балтика"}
{"url": "https://www.faktor.bg/bg/articles/nyakolko-amerikanski-grazhdani-sa-zadarzhani-v-rusiya", "text": "Няколко американски граждани са задържани в руския град Новоросийск, съобщиха световните агенции. Информация беше потвърдена от официалния представител на руското външно министерство Мария Захарова, предаде в. „Известия“. „Потвърждаваме информацията за задържането на няколко американски граждани. Конкретни въпроси трябва да бъдат зададени от руските правоприлагащи органи ”. Подробности и причини за задържането не са уточнени.", "date": "2019.03.07", "title": "Няколко американски граждани са задържани в  Русия"}
{"url": "https://www.faktor.bg/bg/articles/novini/balgariya/raboteshtite-v-speshna-pomosht-v-ruse-izlizat-na-protest", "text": "Работещите в Центъра за Спешна медицинска помощ в Русе излизат на протест. Недоволството им е продиктувано от назначаването на д-р Иванка Маринова за директор след спечелен конкурс. Според тях той е манипулиран и настояват на поста да остане досегашният ръководител д-р Недка Дикова. Медиците заплашват, че ако това не се случи, ще напуснат работа. По време на протеста пациентите ще бъдат обслужвани от дежурни екипи. Синдикатите са изпратили писмо до здравния министър с настояване да се проведе нов конкурс за директор на Центъра за спешна медицинска помощ в Русе.", "date": "2019.03.07", "title": "Работещите в Спешна помощ в Русе излизат на протест"}
{"url": "https://www.faktor.bg/bg/articles/frenskiyat-poslanik", "text": "Да, имаше опити на Русия за намеса в изборите на европейски държави. В случая с Франция имаше дезинформации, които идваха от руски източници. Това беше доказано и изложено в един доклад на френското министерство на външните работи. Там става много ясно, че е имало такива дезинформации с източник Русия на френските президентски избори. Това заяви в сутрешния блок на Би Ти Ви посланикът на Франция у нас н.пр. Ерик Льобедел.  Наблюдавахме много отблизо посещениято на руския премиер Дмитрий Медведев у вас, защото ние също имаме пряк интерес в енергийната област. Второ, както и България,  ние сме активен член на ЕС, и ние спазваме европейските директиви, но имаме много добър опит и в ядрената област. Наше дружество е готово да участва в проекта \"Белене\", то има много добър опит от работата си в България, в Козлодуй, обясни посланикът.   Трябва да защитим застрашената Европа с гласовете си на европейските избори през май. Целта на френския президент Еманюел Макрон беше да покаже колко сериозно е положението няколко месеца преди евроизборите, заяви той по повод призива на държавния глава на страната му към гражданите на ЕС.  \"Европа трябва да създаде социален щит за всеки работещ, от изток на запад и от север на юг, за да има еднакво заплащане на едно и също работно място и европейска минимална заплата, съобразена с условията във всяка страна. Трябва да покажем, че Европа може да закриля и може да прилага социално сближаване. Ясно е, че това ще е труден процес, но страните под средното ниво трябва да вървят на горе. Богатите страни трябва да дърпат по-бедните страни нагоре, а не обратното. Трябва да защитим ценностите и свободите в Европа. За това настоява и президентът Макрон. Това ще стане чрез създаването на европейска агенция за защита на демокрациите, която да брани страните в ЕС от кибератаки и манипулации при избори. Ще има забрана за финансиране на политически партии от чужди държави. Ще се криминализира езика на омразата и насилието в интернет. Всички трябва да се борим срещу дезинформацията и фалшивите новини\", категоричен беше посланик Льобедел.", "date": "2019.03.07", "title": "Френският посланик: Наблюдавахме много отблизо посещениято на Медведев у вас"}
{"url": "https://www.faktor.bg/bg/articles/novini/balgariya/ts-tsvetanov-nikakav-energien-proekt-s-uchastieto-na-rusiya-nyama-da-bade-realiziran-ako-ne-saotvetstva-na-iziskvaniyata-na-es", "text": "\"Основното и водещото в отразяването на ветото на президента от почти всички медии беше, че няма да има съдебен контрол над процесите в изборите. Това е една лъжа, съдебният контрол остава и е достъпен за гражданите, както и възможността да има тричленен състав, който да решава такива казуси\", заяви пред Нова телевизия заместник-председателят на ГЕРБ и председател на парламентарната група на партията Цветан Цветанов. \"Няма нарушаване на изборни права, България е приела преференциалната система и дали ще има преференция е решение на парламента. Това, което беше въведено преди нас беше 15%, ние намалихме на 7%. Няма никава сделка с ДПС, нека не тиражираме тези твърдения. Сделка ли е законът за соицалните услуги? Председател на социалната комисия е Хасан Адемов, това сделка ли е при условие, че се работи за българските граждани\", попита Цветанов. \"От 2018 година няма заседание на Съвета за националната сигурност, а те трябва да се провеждат на 3 месеца. На това последно заседание сме взели решение за осъвременяване на Закона за вероизповеданието. В първия му вариант беше да се ограничи изцяло външното финансиране. Знаете, че имаше възражение от БПЦ за начина, по който се получават дарения. Ние се съобразихме с това, което каза църквата. Затова взехме решение държавата да финансира вероизповеданията, служителите им да получават заплащане от държавата. Но сега, когато вече са определени субсидиите, мюфтийството не я получава, защото то има задължения. В момента има 8 милиона и 200 хиляди лева за всички веоризповедания\", коментира той. \"Знам, че това ще бъде опорна точка на БСП, но основно сме се ръководили от националните интереси и да няма външно финансиране на вероизповеданията\", категоричен беше той. \"За мен по-важна беше визитата на Столтенберг. Знаете, че на Мюнхенската конференция се заговори за сериозни проблеми в Черно море и, че НАТО трябва да има по-сериозно присъствие. Русия с анексията на Крим ограничи възможността за инициативи в черноморския регион. Страната ни ще изпълни ангажиментите за увеличаване на разходите за отбрана\", каза още Цветанов. \"Това, което ние правим е да постигнем съвместимост с НАТО, за да може да има колективна сигурност и защита на националната сигурност\", коментира той. \"Каквито и енергийни проекти да планираме с участието на Русия те няма да бъдат реализирани, ако не съответстват на третия енергиен пакет на ЕС. С решението за АЕЦ-Белене ние взехме решение, че ще се строи само на пазарен принцип\", обясни Цветанов.", "date": "2019.03.07", "title": "Ц. Цветанов: Никакъв енергиен проект с участието на Русия няма да бъде реализиран, ако не съответства на изискванията на ЕС"}
