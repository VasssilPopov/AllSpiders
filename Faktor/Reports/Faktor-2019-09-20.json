{"url": "https://faktor.bg/bg/articles/novini-balgariya-medsestrata-ot-protestite-se-otteglya-ot-komiteta-zad-manolova-ne-iska-da-e-chast-ot-politicheski-igri", "text": "\"Не съм част от Инициативния комитет на Мая Манолова\", заяви медицинската сестра Мая Илиева. Макар да не е сред онези, които са внесли документите за регистрация на Манолова като кандидат за кмет от името на инициативен комитет, Илиева фигурира в пълния списък на членовете му, разпратен до медиите на 4 септември - в деня, в който бе обявен комитетът. Тогава Илиева дори отправи приветствие от трибуната:  \"Тук сме, за да подкрепим единствения човек, който застана до нас, когато имахме нужда, който даде гласност на проблемите в здравеопазването, които се оказаха тема табу, засягаща много интереси. Тук сме, за да подкрепим човекът-професионалист, който показа, че когато се захване за дадена кауза не отстъпва и остоява целите и докрай\". \"Да, бях на представянето на инициативния комитет, но за да изразя нашата благодарност за това, което направи. Само тя застана до нас по време на протестите, а на черното бяло не може да се каже. Ще продължим да и съдействаме по тези теми, ако има нужда, но не искаме да влизаме в политически игри\", заяви Илиева от името на комитета, организиращ протестите на медицинските сестри.  \"Не мога да разбера какво точно представлява този инициативен комитет. Не сме политически ангажирани с никого. Ако искате като гражданин да застанете зад нас, сте добре дошъл. Ако имате дейност, свързана с политически амбиции, си е ваше право. Но в момента, в който решите да изразите тези амбиции, това означава, че ние приключваме с взаимните си отношения\", допълни Илиева, цитирана от \"24 часа\".", "date": "2019.09.20", "title": "Медсестрата от протестите се оттегля от комитета зад Манолова, не иска да е част от политически игри"}
{"url": "https://faktor.bg/bg/articles/novini-svyat-600-protesta-sa-planirani-v-sasht-na-20-i-27-septemvri", "text": "Повече от 600 демонстрации са планирани в САЩ на 20 и 27 септември като част от глобална стачка, посветена на борбата с климатичните промени. Това съобщават от Министерството на външните работи. За 20 септември протестни действия са обявени в множество големи градове на територията на САЩ, включително Вашингтон, Ню Йорк, Лос Анджелис, Чикаго, Бостън, Маями и др. Обявените локации на демонстрациите в тези градове между 11 ч. и 17 ч. местно време на 20.09.2019 г. са следните: ∙         Ню Йорк: сборен пункт - църквата „Сейнт Поул“, бул. „Бродуей“ 219 (St. Paul Chapel, 209 Broadway) ∙         Вашингтон: парк „Джон Маршал“ (John Marshall Park) между ул. „Си“ (C St) и „Пенсилвания авеню“ (Pennsylvania Ave) ∙         Чикаго: Гранд парк (Grand park) в участъка между „Кълъмбъс драйв“ (Columbus Drive) и „Рузвелт роуд“ (Roosevelt Road) ∙         Лос Анджелис: площад „Пършинг“ (Pershing Square, 532 S Olive St) ∙         Бостън: площадът пред кметството на Бостън (Boston City Hall Plaza) ∙         Маями: кметството на Маями Бийч (Miami Beach City Hall) МВнР препоръчва на нашите сънародници, пребиваващи в САЩ, да избягват местата на стачните действия, като следят актуалната информация в медиите, както и на сайтовете на кампанията, които се обновяват постоянно: https://globalclimatestrike.net/ , https://www.fridaysforfuture.org При необходимост от съдействие българските граждани могат да се свържат със задграничните ни представителства в САЩ на следните телефони: ∙         Посолство на Република България във Вашингтон: +1 202 387-0174; +1 202 387-5770 ∙         Генерално консулство на Република България в Ню Йорк: +1 212 935 4646; +1 212 935 7938 ∙         Генерално консулство на Република България в Лос Анджелис: +1 310 4373606; +1 3104786700 ∙         Генерално консулство на Република България в Чикаго: +1 312 752 0661; +1 312 867 1904", "date": "2019.09.20", "title": "600 протеста са планирани в САЩ на 20 и 27 септември"}
{"url": "https://faktor.bg/bg/articles/novini-svyat-v-turtsiya-sadyat-zhurnalisti-zaradi-valutnata-kriza-prez-2018-g", "text": "Турски съд обвини двама репортери на агенция \"Блумбърг\"  заради твърдения, че се опитали да саботират икономиката със статия за миналогодишната валутна криза, съобщи Нова телевизия.  Ако бъдат признати за виновни, ги грозят присъди до пет години затвор. Те са сред десетки обвиняеми по случая, които са писали шеги за валутната криза в Twitter. Статията беше публикувана през август 2018 г. от агенция \"Блумбърг\" в драматичен ден, когато лирата загуби около една пета от стойността си спрямо долара. В материала се твърди, че турската агенция за банкова регулация, известна като BDDK, ще проведе спешна среща. \"Да се свика среща на BDDK беше нормално. Трудно ми е да разбера защо нашата публикация доведе до такава реакция\", заяви пред съда Керим Каракая, който е изправен пред съдебен процес заедно с колегата си Феркан Ялънкалъч. Други пък изглеждаха шокирани от това, че са били изправени пред магистратите във връзка с коментарите за срива в стойността на лирата, направени в Twitter. \"Ако аз и другите в тази зала можем да съсипем икономиката с туитове, тогава всички сме го закъсали\", каза Халит Токус, които е от подсъдимите. 22-годишен студент Билалчан Сагир също беше в съда заради туит, който гласеше: \"Съмнявам се в мозъка на всеки, който каже, че няма криза. Осъзнайте се.“ Пред съда той каза:“Студент съм. Написах туитовете, но не зная как мога да повлияя на капиталовите пазари?“. Новите изслушания по процеса ще са на 17 януари.", "date": "2019.09.20", "title": "В Турция съдят журналисти заради валутната криза през 2018 г."}
{"url": "https://faktor.bg/bg/articles/novini-svyat-bogati-semeystva-v-sauditska-arabiya-sa-prinuzhdavani-da-investirat-v-saudi-aramko", "text": "Богати семейства в Саудитска Арабия са принуждавани да инвестират в петролната компания \"Сауди Арамко\", чиито съоръжения бяха ударени през миналия уикенд, съобщи \"Файненшъл таймс\". Въпреки че все още не е ясно кога ще започне борсовата търговия с акции на компанията, от Рияд са категорични, че планираното първично публично предлагане (IPO) няма да закъснее заради въздушните атаки, с които петролните добиви на компанията се свиха наполовина. Целта на престолонаследника принц Мохамед бин Салман е компанията да достигне оценка от два трилиона долара, макар много експерти да прогнозираха, че по-достижима е стойността от трилион и половина долара. Саудитски правителствен източник категорично отрече да е имало натиск срещу богати фамилии в Рияд. По-рано в петък от компанията \"Сауди Арамко\" изразиха увереност, че тя ще успее да възстанови напълно своето петролопроизводство до края на септември.", "date": "2019.09.20", "title": "Богати семейства в Саудитска Арабия са принуждавани да инвестират в \"Сауди Арамко\""}
{"url": "https://faktor.bg/bg/articles/kmetat-na-nyu-york-se-otteglya-ot-bitkata-za-prezidentskata-nominatsiya-na-demokratite-v-sasht", "text": "Кметът на Ню Йорк Бил де Блазио обяви, че прекратява кампанията си за номинация на Демократическата партия за президентските избори в САЩ догодина, предаде Асошиейтед прес. През май 58-годишният Де Блазио издигна кандидатурата си под мотото \"Работещите хора на първо място\". Така той стана 24-ият демократ, предприел опит да се противопостави на преизбирането на републиканеца Доналд Тръмп. Бил де Блазио, който няма право да се бори за трети кметски мандат в Ню Йорк през 2021 г., срещна проблеми в набирането на популярност в национален мащаб, като бе засенчен от федералните сенатори Бърни Сандърс и Елизабет Уорън. Той обясни пред телевизионните зрители, че основната причина да оттегли кандидатурата си са строгите правила на Демократическата партия, според които претендентите придобиват право на участие в телевизионни дебати. \"Летвата бе толкова висока и толкова преждевременна за мнозина от нас\", заяви кметът на Ню йорк, визирайки себе си и други кандидати за партийната номинация за президентските избори. Още през първия ден от своята кампания Де Блазио размени обиди с Тръмп, припомня АП. \"Той е шарлатанин. Знам неговите трикове. Знам неговия сценарий\", каза кметът на Ню Йорк по адрес на американския президент. Тръмп отговори в Туитър, че Де Блазио \"е смятан за най-лошия кмет в САЩ\". \"Ако харесвате високи данъци и престъпност, той е вашият човек. Ню Йорк Сити го мрази\", написа Тръмп.", "date": "2019.09.20", "title": "Кметът на Ню Йорк се оттегля от битката за президентската номинация на демократите в САЩ"}
{"url": "https://faktor.bg/bg/articles/novini-svyat-sasht-nalozhiha-sanktsii-na-iranskata-natsionalna-banka", "text": "Президентът на САЩ Доналд Тръмп обяви, че страната налага санкции на Иранската национална банка, предаде БТА.  Тръмп съобщи това пред журналисти в Белия дом, без да навлиза в подробности. Американският министър на финансите Стивън Мнучин бе заявил, че банката е последният източник на средства за Техеран.", "date": "2019.09.20", "title": "САЩ наложиха санкции на Иранската национална банка"}
{"url": "https://faktor.bg/bg/articles/novini-balgariya-dzhok-polfriyman-ima-2-mnogo-seriozni-provineniya-v-zatvora-pravil-opit-za-byagstvo", "text": "Джок Полфрийман има 2 много сериозни провинения назад в миналото, едното от тях е опасно, а другото е било определено като опит за бягство. Това съобщи зам.-правосъдният министър проф. доктор Николай Проданов на брифинг в министерството на правосъдието.  Той обаче не пожела да отговори кога е бил опитът за бягство и какъв е бил той. Само уточни, че е бил в началото на присъдата му.  Само през миналото лято той е имал 3 дисциплинарни наказания, едното е за разлепване на вулгарни стикери. Той ги е обжалвал в съда, едното е отменено, второто потвърдено, делото за отмяна на третото продължава. И трите обаче са заличени, тъй като са станали преди повече от година.  \"Написал съм 7 страници отрицателно становище за пускането на Полфрийман, благодарностите му са иронични\", обясни пък Десислав Трайков, зам.-шеф на Софийския затвор защо Полфрийман му е благодарил в единствените си думи, които изрече като свободен човек и каза, че това е ирония.  Той добави, че е депозирал оставката си заради твърдения на Румен Петков, когото дълбоко уважавал в миналото. Министърът на правосъдието Данаил Кирилов ще реши дали да я приеме във вторник, когато има среща с Петков", "date": "2019.09.20", "title": "Джок Полфрийман има 2 много сериозни провинения в затвора, правил опит за бягство"}
{"url": "https://faktor.bg/bg/articles/novini-svyat-evropeyskata-komisiya-prizova-libiya-da-ne-izpolzva-boyno-orazhie-sreshtu-migrantite", "text": "Европейската комисия призова днес Либия да не използва бойно оръжие срещу мигрантите. Повод за този призив станаха съобщенията, че мигрант, слязъл от европейски спасителен кораб, е бил застрелян от либийски граничари. Много съжаляваме и решително осъждаме този смъртен случай. Използването на бойно оръжие срещу мигрантите е неприемливо, либийските власти трябва да изяснят подробностите по случая, за да не се повтаря и за да бъде понесена отговорност, заяви говорител на ЕК. По неговите думи ЕС работи за затварянето на миграционните центрове в Либия и за разкриването на места за прием според международните изисквания. Говорителят добави, че ЕС осигурява средства за обучението на либийската брегова охрана, за да могат нейните служители да спасяват живот. Обучаваме либийските граничари за човешките права. Нашата цел е да бъде спасен живот, да помагаме на мигрантите да се върнат у дома по сигурни пътища, да осигурим законни пътеки към ЕС на онези от тях, които се нуждаят от международна закрила, добави говорителят, пише БТА. Той отбеляза, че спасяването на корабокрушенци е въпрос на задължение, а не на избор. ЕК не участва в определянето на мястото, където корабокрушенците да бъдат връщани на брега. Това се прави според международното законодателство, посочи говорителят. По неговите думи, когато самолет за наблюдение над Средиземно море забележи бедстващ плавателен съд, летците подават данните към център, а центърът изпраща на място кораби за оказването на помощ.", "date": "2019.09.20", "title": "Европейската комисия призова Либия да не използва бойно оръжие срещу мигрантите"}
{"url": "https://faktor.bg/bg/articles/novini-balgariya-irlandiya-portugaliya-i-estoniya-ni-podkrepyat-za-paketa-mobilnost", "text": "Министърът на транспорта Росен Желязков заяви в Брюксел, че ще се бори за отпадането на клаузата за връщането на камионите в страната отправна точка на 4 месеца, заложен в пакет „Мобилност“, като се базира на въглеродните емисии, които такова действие би причинило. На днешния Съвет „Транспорт, телекомуникации и енергетика“ той е разговарял по въпроса с финландското председателство и колеги от други страни. Министър Желязков е срещнал подкрепа от Ирландия, Португалия и Естония. Държавите-членки, които не приемат пакет „Мобилност“ в настоящия му вид, са България, Полша, Унгария, Румъния, Литва и Латвия. На заседание във вторник транспортната комисия трябва да гласува дали да започнат преговори по пакета със Съвета и Комисията. Вчера комисията отхвърли предложението на депутата от ЕНП Андрей Новаков той да бъде изтеглен от Европейската комисия. Пред „Хоризонт“ Новаков определи резултата като „със сигурност не положителен и малко разочароващ“, но добави, че българските му колеги се подготвят за следващото заседание. Същевременно Новаков предупреди, че едва ли във вторник може да има по-различен резултат, тъй като мнозинството е категорично против българската позиция. Ако транспортната комисия даде зелена светлина за преговорите, те трябва да започнат, когато встъпи в длъжност новият еврокомисар по транспорта Рована Плумб.  Този въпрос е силно национален, а не толкова политически и политическата фрагментация на ЕП не оказва влияние върху взетите вчера решения, изказа мнение пред БНР евродепутатът Петър Витанов. „С вчерашния вот нещата не са особено обнадеждаващи. Той беше предрешен точно от тези крайни формации, изобилстващи от французи, италианци, германци, включително и британци, които направиха разликата. В големите политически семейства групите бяха разделени. Ако това решение се преповтори следващата седмица, изпраща пакета „Мобилност“ вече на тристранни преговори, междуинституционални с ЕП, Европейския съвет и ЕК, където все пак обаче остава възможност за търсене на много по-компромисни текстове“. Според него текстовете, предложени от ЕП, са най-радикални: „Те предвиждат мерки, които противоречат на основните принципи на ЕС, на свободното придвижване на стоки, услуги и капитали. Те са протекционистки. Те целят да съхранят бизнеса на германските и френските превозвачи и да нарушат единния транспортен и единния европейски пазар. Те имат пагубен ефект върху климата“. Ще се опитаме да убедим колегите си, че е необходима оценка на въздействие, която да покаже какви пагубни ефекти тези мерки биха имали върху икономиките и транспортните сектори на редица страни, както и предпоставките за нова социална мигрантска вълна, каза евродепутатът. По думите му това ще доведе и до повишаване на цените на всички стоки. Йордан Арабаджиев от Съюза на международните превозвачи също изказа очакване да бъдат чути и техните аргументи. „Така предложеният мобилен пакет ще има много сериозен негативен ефект не само върху българската икономика, но и върху цялостната европейска икономика и особено по отношение на околната среда. Очаква се вредните емисии само от българските камиони, които ще се прибират, да бъдат около 1% увеличени на база на общия ЕС“. Арабаджиев се надява на диалог и постигане на балансирани решения. Трябва да има сигурност за транспортния бизнес, но и приложимост на мерките, добави той. Петър Витанов очаква от превозвачите да поставят рамките, докъдето един компромис би могъл да стигне.", "date": "2019.09.20", "title": "Ирландия, Португалия и Естония ни подкрепят за пакета \"Мобилност\""}
{"url": "https://faktor.bg/bg/articles/novini-svyat-vapreki-che-govori-kato-hardlayner-tramp-darzhi-sasht-nastrana-ot-mezhdunarodni-konflikti", "text": "Доналд Тръмп е президент с малко идеологически задръжки, но систематично демонстрира страховете си от евентуално въвличане на страната във военни ангажименти зад граница. Това негово виждане се основава на убеждението му, че войни на места като Виетнам, Афганистан и Ирак изтощават ресурсите на Америка у дома, както и репутацията й в чужбина. Въпреки че говори като хардлайнер за американската военна мощ, Тръмп като цяло държи САЩ настрана от международни конфликти. Тази динамична ситуация се оказа във фокуса на вниманието тази седмица, когато неговата администрация все по-настойчиво обвинява Иран, че е пряко отговорен за разрушителната атака срещу саудитски петролни инсталации. Въпреки ескалацията на напрежението, подхранвана отчасти от собствената риторика на Тръмп, президентът демонстрира колебание, връщайки се отново към предизборното си обещание да избягва военни конфликти. Говорейки пред репортери в Лос Анджелис в сряда, Тръмп видя \"ярък знак за сила\" в това, че не е отишъл по-далече в противопоставянето срещу Иран от налагането на нови санкции. \"Какво ни донесе нахлуването в Ирак?\", попита президентът, и добави, че войните \"е много лесно да бъдат започнати\". Що се отнася до Иран, отбеляза той, \"ако се налага да предприемем нещо, ще го направим без колебание\". Неохотата на президента да бъде въвлечен в пълномащабна военна интервенция предхожда отдавна сегашната ситуация в Близкия изток. Извън нареждането му за два ракетни удара в Сирия и свалянето на ирански дрон по-рано тази година, Тръмп държи пръстите си далече от спусъка. Но той използва телефона си да пуска хапливи туитове: от заплаха да унищожи Северна Корея до предупреждение срещу Иран (през последните дни), че американските въоръжени сили са \"с ръка на спусъка\". \"Той е противоположност на Теди Рузвелт (президента Теодор Рузвелт - б.р.): Той крачи шумно и носи клонка, - казва Тим О'Брайън, биограф на Тръмп. - Той иска да вилнее, да изглежда страшен, и да преодолява неувереността си, иска да бъде в центъра на вниманието. Но след твърдия му тон не следват силни военни мерки. В крайна сметка наклонностите му са по-скоро на гълъб, отколкото на ястреб.\" Четиринайсет месеца преди избирателите да решат дали да го преизберат, Тръмп все повече си спомня за обещанията си от кампанията през 2016 г. - от ангажимента му за рекорден икономически ръст до неговото обещание да върне американските войници у дома. За Тръмп, който се кандидатира за президент с двойствени обещания да прекрати участието във военни ангажименти зад граница и да окаже нов натиск върху Иран, последната провокация на Техеран е главоблъсканица. Противоречащите послания, които администрацията отвреме-навреме изпраща, са отражение на вътрешните разногласия в нея и дори на собствените колебания на президента. \"Вижте, аз не се стремя да вляза в нов конфликт, - каза Тръмп в понеделник, - но понякога това се налага.\" Тръмп помни примера с войната в Ирак, която той за кратко поддържаше, преди да стане един от най-яростните й критици. По-късно Тръмп използва този конфликт за язвителни нападки срещу политическите си съперници Джордж Буш и Джон Болтън, който неотдавна бе уволнен като негов съветник по националната сигурност. Когато той и Болтън се оказваха в несъгласие, което се случваше често, твърдят хора от екипа на президента, Тръмп винаги припомняше злъчно на Болтън ролята му на поддръжник на инвазията от 2003 г. Тръмп вероятно ще получава почти същите съвети от заместилия Болтън, Робърт O'Брайън. Приближени казаха, че бившия помощник на Болтън е на сходна позиция по редица въпроси с бившия съветник по националната сигурност, но се очаква да възприеме по-мек подход в съветите си към президента. След атаката срещу Саудитска Арабия държавният секретар Майк Помпейо директно обвини Иран за \"безпрецедентната атака срещу световните енергийни доставки\". Но той не показа доказателства и Тръмп съзнателно избягна ясно заключение по въпроса, очевидно смятайки, че изпращането на противоречиви послания притъпява вниманието на Техеран, като в същото време позволява на президента да запази опциите си за преговори. Такова мнение изразиха двама души, запознати с разговорите, говорейки при условие за анонимност, защото не са оторизирани да ги дискутират публично. \"Президентът е предпазлив\", каза заместник-прессекретарят на Белия дом Хоган Гидли, \"защото ако днес той удари гонга, че Иран е злосторникът, без да представи доказателства пред американския народ, неизбежно всеки ще казва, че той е военноподпалвач. Истината е, че президентът гледа много трезво на тази атака\" (срещу Саудитска Арабия). Този подход крие рискове: твърде подстрекателски език може да доведе до (военен) удар, а пък отказ от реагиране може да окуражи един безотговорен режим отново да \"постави на изпитание\" Тръмп. \"Рискът е, че такава риторика може да заживее свой собствен живот, но ако ти така и не предприемеш ответни действия, някои хора ще се опитат да се възползват, - каза Джулиън Зелизър, историк на американските президенти в Принстънския университет.- Това поражда напрежение: ще тръгнат ли други страни да \"хапят\" и да отвръщат? Това е много хаотичен подход към външната политика.\" Тръмп никога не е служил във въоръжените сили и е получил многократни отлагания на призиви за военна служба, за да избегне изпращане във Виетнам. По-късно той бе яростен противник на войната, не защото беше пацифист, а защото смяташе, че САЩ изглеждат слаби, затъвайки в азиатското блато. \"Виетнам беше бедствие, - каза Тръмп в интервю през 1999 г. - Той беше твърде далече и не ни засягаше по никакъв начин. Мисля, че ако (решим да се намесим някъде), трябва да играем за победа. А ние не отидохме, за да победим. Мисля, че Виетнам можеше да бъде подходящо място, от което да стоим настрана.\" По време на предизборната си кампания през 2016 г. Тръмп често заклеймяваше \"безкрайните войни\" и се заричаше да не бъде въвличан в подобни изтощителни конфликти. През онзи октомври Тръмп каза по адрес на вашингтонския политически елит: \"Те ни въвлякоха във войни зад граница. Те ни донесоха по-малко сигурност. И това са войни, които те никога не печелят; ние не печелим.\" /БТА/ Прочети още на: https://www.dnes.bg/usa/2019/09/20/trymp-hardlaineryt-koito-ne-smee-da-vyvleche-sasht-v-konflikt-zad-granica.423465", "date": "2019.09.20", "title": "Въпреки че говори като хардлайнер, Тръмп държи САЩ настрана от международни конфликти"}
{"url": "https://faktor.bg/bg/articles/politika-hlyab-i-pasti-liderite-na-svobodniya-svyat-ne-tryabva-da-proshtavat-prestapleniyata-na-putin", "text": "Путин не може да се примири с факта, че проведените местни избори в Русия на 8 септември не минаха според неговия сценарий. Въпреки станалите вече обичайни методи на действие – арести, отказ да бъдат допускани независими кандидати, погромът над мирни демонстранти и всестранна подкрепа на „правилните“ кандидати чрез национализираните от властта медии, управляващата партия „Обединена Русия“ понесе сериозна загуба на изборите в цялата страна и по-специално в Москва. Четири дни по-късно спецслужбите на Путин организираха  за всичките 20 години от управлението на Путин. Извършени бяха претърсвания в  43 града в Русия, полицията нахлу в централата и апартаментите на опозиционни лидери и активисти, конфискува документи, компютри и дори кафемашини. Подобна демонстрация на сила свидетелства, че властта на Путин над Русия всъщност не е толкова силна, колкото той иска да си представи. Пропагандата вече се оказа недостатъчна и той се насочи към открито насилие, първо срещу протестиращите, а след това към устройването на засади, чиято цел дори не беше да бъде вкаран някой в затвора, а хората да бъдат сплашени – да се всее страха сред обикновените граждани. Случайни минувачи можеха да бъдат арестувани и пратени в затвора за „насилие“ срещу членове на силите за сигурност - формулировка, която беше използвана преди седем години, за да бъдат оправдани след това арестите им. тъй като руснаците усещат кризата в икономиката - стагнация, засилена от западните санкции заради започналата  войната на Путин срещу Украйна. Твърде вероятно е опитът за насилие и саморазправа с опозицията да доведе до  по-нататъшно падане на авторитета на руския президент. Винаги, когато Путин се сблъсква с вътрешни проблеми, той гледа навън. Това обикновено се изразява в поставянето на други проблеми пред  обществото, за да се превърне Путин в смел защитник на родината. Напоследък обаче все повече руснаци открито критикуват кръвопролитията в Сирия и безумната авантюра в  Украйна. При днешната опасна конфронтация между Саудитска Арабия и партньора на Русия - Иран, Путин ще се радва да разпали пламъците на конфликт, знаейки, че това ще повиши цената на петрола - подарък за нефтозависимата руска икономика и гаранция да остане на власт в страната. И така, когато позициите на Путин стават все по-нестабилни, американският президент Доналд Тръмп и френският президент Еманюел Макрон, считани за лидери на свободния свят,  Ласкателствата на Тръмп към Путин вече са добре документирани. Франция, въпреки санкциите, увеличи търговията си с Русия, а Макрон наскоро повтори думите на Тръмп, изразявайки подкрепа за завръщането на Русия в групата на водещите индустриални държави в света. Тази идея няма своето разумно обяснение, като се има предвид, че Русия беше изключена от Г-8 през 2014 г. заради въоръженото нахлуване и анексията на украинския Крим, който все още остава окупиран от Русия. Когато Западът изпраща подобни сигнали на благосклонност, Путин веднага се възползва от тях, за да  покаже на руските елити, че все още е уважаван човек, че само той може да постигне отмяната на санкциите и че няма да се оттегли от властта. Вместо да възпира Путин от по-нататъшни агресивни действия, независимо дали става въпрос за намеса в изборите или нахлуване в съседна страна, подобно „умиротворяване“ му подсказва, че няма причина да променя поведението си. Всъщност е  който ясно да заяви, че Русия няма да излезе от изолация, докато не се откаже от репресиите в страната и престъпните авантюри извън нейните граници. Инициирах да бъде написано отворено писмо с призив за такъв отговор към Путин и то беше подписано от изтъкнати експерти в областта на политиката, дипломацията, юрисдикцията, изкуството и правата на човека от цял свят, от хора с различни политически възгледи. Писмото призовава лидерите на западните демокрации да се откажат от международното признаване на легитимността на Путин, за която той толкова жадува, да прекъснат  икономическите връзки, които използва за да сее корупция и финансира политическите репресии извън Русия, хибридната война и убийства по целия свят. Това, разбира се, не може да се случи за една нощ. Последното нещо, от което САЩ се нуждаят в навечерието на президентската надпревара, е да окуражава Путин и неговия предпочитан кандидат за президент. Изненадващо, по време на дебата на кандидатите на демократите миналата седмица, думата „Русия“ не беше спомената нито веднъж. Демократите, подобно на републиканците преди това, изглежда пренебрегват това, което американските разузнавателни служби считат за една от най-сериозните заплахи за националната сигурност на страната. В понеделник стана известно, че Русия е проникнала в комуникационната система на ФБР още през 2010 г., когато тогавашният президент Барак Обама поддържаше абсурдната идея за „възстановяване“ на отношенията с Путин.  Защо да се опитвате да подслушвате разговорите на президента, когато той сам ще ви се обади и ще ви каже всичко? Само си представете колко ценна информация бивш служител на КГБ би могъл да получи от него в рамките на няколкочасов личен разговор, подобен на този, който се проведе миналата година в Хелзинки. За мен беше чест да говоря миналия четвъртък на конференция в Торонто, посветена на 80-годишнината от прословутия пакт Молотов-Рибентроп, сключен между Адолф Хитлер и Йосиф Сталин, който поставя началото на Втората световна война. Събитието беше посветено на две основни теми: да напомни на света, че Сталин е съюзник на агресора Хитлер от почти две години, и да изрази своята тревога относно проекта на Путин за изсветляване на репутацията на Сталин. Литовският политолог Мариус Лауринавичус направи много силно изказване по време на това събитие. Той отбеляза, че в демократичните държави е непростимо гражданите да обвиняват избраните представители за начина, по който те управляват своите държави. Отговорността е на всеки един гражданин: \"Един за всички, всички за един“. За разлика от народа на Русия, гражданите на свободния свят могат да държат своите политици отговорни и това те го правят отдавна.", "date": "2019.09.20", "title": "Лидерите на свободния свят не трябва да прощават престъпленията на Путин"}
{"url": "https://faktor.bg/bg/articles/nzok-shte-se-litsenzira-kato-zastrahovatel", "text": "В Съвета за електронни медии няма да се проведе среща между генералния директор на Българското национално радио Светослав Костов и редколегията на програма „Хоризонт“, съобщиха от медийния регулатор. В отговор на публично отправената от СЕМ покана за среща от редколегията информират, че ясно са заявили позицията си пред членовете на регулатора още на 19 септември и тази позиция остава непроменена. Това се казва в качено на сайта на СЕМ прессъобщение. Вчера по искане на редколегията на „Хоризонт“ се проведе среща на нейни представители - заместник главният редактор на програмата в оставка Даниела Късовска, колегата Силвия Великова и още журналисти от БНР, с членове на Съвета. След това председателят на медийния регулатор София Владимирова обяви, че СЕМ ще сезира прокуратурата за проверка на изнесената информация за натиск върху журналисти и опит за цезура. Тя отправи  публична покана за нова среща днес между генералният директор на БНР Светослав Костов и редколегията, на която СЕМ да бъде своеобразен  медиатор, ако страните пожелаят такава. Вчера Светослав Костов заяви, че е готов на  такава среща  с редколегията на „Хоризонт“ и с членовете на СЕМ. Междувременно за петък следващата седмица беше насрочено и ново заседание на регулатора, на което да бъдат разгледани допълнителни факти и обстоятелства.", "date": "2019.09.20", "title": "Редколегията на \"Хоризонт\" отказва среща в СЕМ с генералния директор на БНР"}
{"url": "https://faktor.bg/bg/articles/advokatat-na-polfriyman", "text": "Съдът е освободил предсрочно австралиеца Джок Полфрийман, защото се е поравил през 12-те години, прекарани в затвора за убийството на студента Андрей Монов в София. Това заяви адвокатът на Полфрийман Калин Ангелов, предаде Нова ТВ.А Той каза още, че е присъствал на заседанието, на което апелативните съдии решили да пуснат клиента му на свобода седем години по-рано от очакваното. „Мотивите са много дълги и подробни. С нетърпение чакам да ги качат на сайта на съда, за да не ги преразказвам”, каза Ангелов. И допълни, че не знае каква точно е процедурата, през която австралиецът ще трябва да премине след излизането си от затвора. Защитникът не знаел и дали Полфрийман трябва да бъде екстрадиран в родината си.", "date": "2019.09.20", "title": "Адвокатът на Полфрийман: Клиентът ми се е поправил, затова излиза на свобода"}
{"url": "https://faktor.bg/bg/articles/temenuzhka-petkova-rusiya-ne-povdigna-vaprosa-za-shpionskiya-skandal", "text": "Шпионският скандал по никакъв начин не е повлиял на отношенията ни Русия и енергийните проектите. Това обяви в студиото на Би Ти Ви енергийният министър Теменужка Петкова. От руска страна не коментираха скандала, не повдигнаха тази тема. Обсъждахме много други въпроси. Решенията, които се взимат в рамките в тази междуправителствена комисия, са най-добрите за България и в защита на нашия национален интерес, допълни той. Проектът „Турски поток“ ще се реализира, като са спазят всички изисквания на 3-тия европейски енергиен проект. Нямаме време за губене, защото вече са уточнени сроковете за неговото пускане – 1 януари 2020 г. Има обаче обективни причини и няма как да бъде спазени тези срокове, но ще извършим пълна мобилизация, така че да изпълним поетите ангажименти.  Тя бе категорична, че на никого нищо не са подарили, просто са защитили нашия национален интерес – да бъдем газоворазпределителен център. Да запазим стратегическото място на газовата карта на Европа.  Теменужка Петкова увери, че българските граждани трябва да са спокойни – няма предвидени санкции, които ние трябва да платим, ако не бъдат спазени сроковете за изграждане на „Турски поток“ на българска територия.   Няма клаузи в договора, които да предвиждат санкции, защото този проект е международен. Този проект е стратегически, защото се реализира в комплект с другите енергийни проекти. И със сигурност няма да губим от транзитни такси.  Енергийният министър засегна и темата за АЕЦ „Белене“, като изрази надежда този проект да се случи с участието на голям международен инвеститор. Що се отнася до АЕЦ „Козлодуй“, Петкова подчерта, че е удължен животът на 5-ти и 6-ти на централата, което е гаранция за нашата енергийна сигурност.", "date": "2019.09.20", "title": "Теменужка Петкова: Русия не коментира шпионския скандал, отношенията ни с Москва са добри"}
{"url": "https://faktor.bg/bg/articles/ima-razkolebana-podkrepa-zaradi-neizgladeni-detayli-v-paketa-makron", "text": "Има доста разколебана подкрепа за пакета \"Мобилност\", както и доста недоизгладени детайли. Комисията трябва да стартира междуинституционални преговори. Апелираме да се прояви здрав разум. Това заяви Николай Рашков от Съюза на българските превозвачи в ефира на Би Ти Ви по повод това, че транспортната комисия в Европейския парламент отхвърли предложението пакетът „Мобилност“ да бъде изтеглен от Европейската комисия. По думите  му не е заплашен само нашият сектор, а този на цяла Европа. \"От 28 000 камиони у нас само 10% ще могат да бъдат натоварени за обратен курс, а останалите ще трябва да се върнат празни- това от една страна е разход на гориво за компанията, а от друга  - замърсяване на въздуха\", коментира още Рашков. \"Ние подкрепяме първоначалната идея на комисията да въведе мобилен пакет, той обаче драстично се политизира. Важно е да се отбележи, че досега браншът не е изказал своето мнение\", заяви той. По думите му повечето транспортни фирми у нас са до 5 камиона, което означава, че те са малки и семейни фирми. Това са гръбнакът на нашата икономика, каза още той и добави, че не е изключено да има и фалити.", "date": "2019.09.20", "title": "Неизгладени детайли в пакета \"Макрон\" застрашават транспортния сектор в цяла Европа"}
{"url": "https://faktor.bg/bg/articles/pol-makkartni-referendumat-za-brekzit-beshe-greshka", "text": "Пол Маккартни заяви в интервю за Би Би Си, че вече му е дошло до гуша от Брекзит и ще бъде доволен, когато се приключи с него. Бившият член на „Бийтълс“ призна, че не е гласувал на референдума за напускане на ЕС през 2016 г., „тъй като не чул никой да каже нещо достатъчно смислено по въпроса“. А за самия вот Маккартни смята, че може да е бил грешка. „Това, което ме отблъсна (от темата Брекзит – б.р.), бе че срещах доста по-възрастни хора – общо взето от моето поколение, и всички те казваха: „Добре, Пол! Ще бъде като в старите дни, ще се завърнем“. Аз им отговарях: „Така ли? Не съм много сигурен“. „Гласувам за някого, в когото вярвам. А често такъв изобщо няма“, допълни музикантът. По-рано този месец бившият барабанист на „Бийтълс“ Ринго Стар заяви, че подкрепят британското напускане на ЕС: „Смятам, че е страхотна стъпка. Само не казвайте на Боб Гелдоф“.", "date": "2019.09.20", "title": "Пол Маккартни: Референдумът за Брекзит беше грешка"}
{"url": "https://faktor.bg/bg/articles/tsena-na-zlatoto-pacte", "text": "B нaчaлoтo нa днeшнaтa вaлyтнa тъpгoвия дoлapът пoeвтинявa пo oтнoшeниe нa eвpoтo и йeнaтa, a цeнa нa злaтoтo pacтe cлeд peшeниятa нa cвeтoвнитe цeнтpaлни бaнĸи зa зaпaзвaнe нa \"мeĸoтaтa\" пapичнoĸpeдитнa пoлитиĸa. Фyнтът cтepлинг yвepeнo пocĸъпвa ĸъм дoлapa и eвpoтo зapaди възoбнoвeнитe нaдeжди зa cпopaзyмeниe мeждy Beлиĸoбpитaния и EC във вpъзĸa c Вrехіt. Oбщaтa вaлyтa днec cyтpинтa ce paзмeня c aмepиĸaнcĸaтa пpи ĸypc $1,1056 зa eднo eвpo пpи нивo $1,1041 в ĸpaя нa тъpгoвиятa в чeтвъpтъĸ. Cтoйнocттa нa eвpoпeйcĸитe пapи пo oтнoшeниe на япoнcĸaтa вaлyтa в cъщoтo вpeмe e 119,26 йeни зa eвpo в cpaвнeниe c 119,29 йeни дeн пo-paнo. Зa eдин дoлap нa пaзapa дaвaт пo 107,86 йeни пpи 108,02 йeни в ĸpaя нa cecиятa вчepa. Фeдepaлният peзepв нa CAЩ в cpядa oчaĸвaнo пoнижи ocнoвнaтa лиxвa пo фeдepaлнитe ĸpeдити (fеdеrаl fundѕ rаtе) c 0,25 пpoцeнтни пyнĸтa - дo диaпaзoнa 1,75-2%. A Япoнcĸaтa цeнтpaлнa бaнĸa в чeтвъpтъĸ нe пpoмeни ocнoвнитe пapaмeтpи нa пapичнaтa cи пoлитиĸa. Цeлeвaтa дoxoднocт нa 10-гoдишнитe дъpжaвни oблигaции ocтaвa нa нивo oĸoлo нyлaтa, a дeпoзититe нa тъpгoвcĸитe бaнĸи в цeнтpaлнaтa - нa нивo минyc 0,1%. Бaнĸaтa нa Aнгиля нa ceптeмвpийcĸoтo cи зaceдaниe ocтaви бaзoвaтa лиxвeнa cтaвĸa нa нивo 0,75%. Πpи тoвa peгyлaтopът oтнoвo oбъpнa внимaниe нa pиcĸoвeтe, cвъpзaни c нeoпpeдeлeнocттa пo oтнoшeниe излизaнeтo нa Beлиĸoбpитaния oт EC. Ho в oпpeдeлeн мoмeнт бpитaнcĸaтa вaлyтa пoдcĸoчи дo двyмeceчeн мaĸcимyм cлeд cъoбщeниeтo, чe пpeдceдaтeлят нa Eвpoĸoмиcиятa Жaн-Kлoд Юнĸep cмятa зa възмoжнo пocтигaнe нa cпopaзyмeниe пo Вrехіt дo 31 oĸтoмвpи, пишe Вlооmbеrg. Cyтpинтa фyнтът cтepлинг cтpyвa $1,2560 пpи $1,2526 зa пayнд в ĸpaя нa вчepaшнaтa вaлyтнa тъpгoвия и 1,1362 eвpo cпpямo 1,1342 eвpo зa пayнд дeн пo-paнo.", "date": "2019.09.20", "title": "Цeнa нa злaтoтo pacтe"}
{"url": "https://faktor.bg/bg/articles/ruski-medii", "text": "Руските медии коментират тежките загуби на ЦСКА (Москва) и „Краснодар“ в „Лига Европа“ – съответно 1-5 срещу „Лудогорец“ и 0-5 срещу „Базел“. „Ужас без край. „Краснодар“, ЦСКА – не ви ли е срам“, пише championat.com. Изданието все пак отбелязва, че ЦСКА е бил принуден при гостуването си България да използва млади футболисти заради множеството контузии в отбора. В друг коментар същият сайт пише: И кой вкара на „Краснодар“ и ЦСКА 10 гола? Да беше „Ливърпул“, „Ювентус“ или „Барселона“ – както и да е, а то – „Базел“ и – прости, Господи – „Лудогорец“. „Най-позорната вечер в историята на руския футбол“, завършва коментарът. За същото издание бившият треньор на националния отбор на Русия Валери Газаев коментира, че загубите на два от водещите руски клубове са провал и удар по имиджа на руския футбол. „Унищожени. Разкъсани. Направени на посмешище“, е коментарът на sport-express.ru. „Топ клубовете на Русия изгоряха с общ резултат 1-10 срещу европейски средняци – „Лудогорец“ и „Базел“, допълва „Спорт експрес“.", "date": "2019.09.20", "title": "Руски медии: И кой вкара 5 на ЦСКА? Да беше „Ливърпул“, „Юве“ или „Барселона“, а то  – прости, Господи – „Лудогорец“"}
{"url": "https://faktor.bg/bg/articles/katrin-taseva-specheli-kvota-za-olimpiadata-v-tokio", "text": "Българската гимнастичка Катрин Тасева си осигури квота за Олимпийските игри в Токио следващото лято, след като се представи отлично в многобоя на Световното първенство по художествена гимнастика в Баку, Азербайджан. Тасева спечели поток \"В\" в многобоя с общ резултат 82.000. Българката започна колебливо с изпълнението си на лента, за което получи оценка 19.100, но след това заигра по-силно и се пребори за 20.200 на обръч, 20.900 на топка и 21.800 след много силно представяне на бухалки, като това бе и най-добрият резултат от целия поток. Освен Тасева, квота за Олимпиадата спечелиха Кристина Погранична от Украйна, Кахо Минагава от Япония и Зохра Агхимирова от Азербайджан, които се наредиха след българката. По-късно в петък ще играят и гимнастичките от поток \"А\", в който е другата ни представителка в многобоя - Боряна Калейн.", "date": "2019.09.20", "title": "Катрин Тасева спечели квота за Олимпиадата в Токио"}
{"url": "https://faktor.bg/bg/articles/martin-dimitrov-shpionskiyat-skandal-beshe-tsirk-koyto-da-skrie-dogovorkite-za-rusko-turskiya-potok", "text": "„България ще е на загуба от т.нар. „Турски поток“. Разходите са ясни, но приходите са съмнителни. Още повече, че финансирането на проекта ще бъде дадено като заем и трябва да разберем, кой в крайна сметка ще се съгласи да го отпусне и при какви лихви. И да не се окаже в крайна сметка, че моето опасение ще се окаже правилно и ще се окажем на загуба“. Това заяви пред Faktor.bg Мартин Димитров по повод изграждането на проекта „Турски поток“ през страната ни.  „Русия е резервирала на 100% частта на сърбите, което означава, че ако Европейската комисия се произнесе, че половината тръба трябва да е свободна за трети страни, означава, че тези 50% няма кой да ги използва. Представете си една дълга тръба. Ако част от нея се държи от някого, то другата няма на кого да я дадеш. Шпионският скандал беше цирк. Докато той течеше, се договаряха Руско-турският поток и АЕЦ „Белене“. Всъщност, и двата проекта са ненужни за България. За нас е важно интерконекторната връзка с Гърция да бъде изградена и да се разшири газохранилището в Чирен. В противен случай разширяваме съществуващата руска зависимост“, коментира Мартин Димитров.", "date": "2019.09.20", "title": "Мартин Димитров: \"Шпионският скандал\" беше цирк, зад който се криха договорките за Руско-турския поток"}
{"url": "https://faktor.bg/bg/articles/hipertoniya-machi-marinela-arabadzhieva-ima-opasnost-za-zhivota-y", "text": "Хипертония втора степен, създаваща реална опасност за живота, спиране на моторните функции на жизненоважни органи, многократно колабиране са част от сериозните здравословни проблеми, засегнали бизнесдамата Маринела Арабаджиева, съобщават от екипа на бизнес дамата, цитиран от \"24 часа\". Бизнес дамата беше освободена под домашен арест с решение на Специализирания наказателен съд като първа инстанция.  Болницата на затвора е предоставила официално становище, в което са категорични, че не могат да положат нужните грижи, предвид критичното й състояние. Експертните лица също потвърждават, че жената е с реална опасност за живота й. В края на юли наблюдаващият прокурор е разпоредил Арабаджиева да бъде настанена за терапия в болница „Лозенец“, но тя е отказала в собственоръчно написана декларация, поради форма на унизително третиране при предния си престой в болница - жената е била непрекъснато вързана с белезници за леглото и това нехуманно отношение е възпрепятствало нормалното й лечение.", "date": "2019.09.20", "title": "Хипертония мъчи Маринела Арабаджиева, има опасност за живота й"}
{"url": "https://faktor.bg/bg/articles/poredna-provokatsiya-sreshtu-magistrala-struma", "text": "2 млрд. лв. загуба за България от действията на „еколозите“ Поредна провокация срещу изграждането на магистрала „Струма“ през Кресненското дефиле кроят организациите от коалицията „За да остане природа в България“, пише „Труд“. Намеренията на „еколозите“ издал единственият работещ в Института за зелена политика – Петко Ковачев. Във вторник, 17 септември, Ковачев пише във фейсбук, че „еколозите“ получили „добра вест от Брюксел“. Разяснява, че това е писмо, от което било ясно, че Еврокомисията няма да позволи АМ „Струма“ да мине през Кресненския пролом, но конкретното съдържание на текста все още не е обявено. Разследване на „Труд“ установи, че вероятно става дума за изтичане на вътрешна кореспонденция между дирекциите на ЕК относно подадената от България апликационна форма за еврофинансиране на участъка през дефилето. Източниците на вестника са категорични, че официалните позиции за европейско финансиране се изпращат до българското правителство, а не до неправителствени организации. Така че информацията, която имат „еколозите“, не е официална, нито окончателна. Проверката показва, че вероятно изтичането е дошло от Главна дирекция „Околна среда“ на ЕК. Именно там от няколко години работи Силвия Бърова. Преди да бъде назначена на тази служба, Бърова е директор на частната неправителствена организация (НПО) Българско дружество за защита на птиците (БДЗП), което е „За да остане природа в България“. От там са връзките й с хора като Петко Ковачев, Тома Белев, Андрей Ковачев, Борислав Сандов, Петко Цветков и с швейцарската офшорка Световен фонд за дивата природа (WWF).   Не е тайна, че именно с помощта на Силвия Бърова и нейния съпруг Борис Бъров, работещ в програмата LIFE на ЕК, „еколозите“ винаги имат достъп до информация от Брюксел, която не е предназначена за публично ползване и с нея не разполагат дори българските власти. За конкретния случай от българските институции заявиха пред „Труд“, че действително се чака отговор на апликационната форма за европейското финансиране на лот 3.2 през Кресненския пролом, но все още няма нищо официално. Отделно Бърова съдейства на организациите от „За да остане природа в България“ да получават проекти в сферата на биоразнообразието на стойност над 20 милиона евро. Така „зелените“ се издържат с европейски пари, които използват за прокарването на политически и лобистки интереси. Именно лобизъм стои и зад саботажа на АМ „Струма“. Саботажът Още на 19 август „Труд“ писа, че „еколозите“ подготвят саботаж срещу АМ „Струма“, който е най-мащабният досега от очернящата кампания срещу аутобана. Ако „зелените“ успеят, България ще връща 2 милиарда лева, които досега са дадени от ЕК за всички изградени участъци от АМ „Струма“. Отделно ще трябва да се дадат над 700 милиона лева от джоба на българските данъкоплатци за лот 3.2. В плана са включени накуп всички похвати, използвани от „природозащитниците“ през годините – лъжливи сигнали до европейските институции, заблуждаване на чужди медии, манипулации на общественото мнение, настройване на местните хора срещу аутобана. Припомняме, че кампанията на „зелените“ срещу АМ „Струма“ и конкретно лот 3.2 Крупник-Кресна се засилва през 2017 г., когато институциите у нас одобряват така наречения „източен вариант“. Според проекта магистралата в посока Гърция ще минава през Кресненското дефиле, като съществуващият участък от международния път Е-79 ще бъде ремонтиран и разширен. Към София ще се пътува от изток през Кресненското плато. По този начин трафикът през пролома ще падне с поне 50%, като се очаква и катастрофите да намалеят драстично. В момента маршрутът през Кресненското дефиле е сред най-смъртоносните в България. За периода 2012 – 2016 г. в 15 километровото трасе през пролома са станали 270 тежки катастрофи с 25 загинали и 119 ранени. Ако аутобанът беше готов още преди повече от десетилетие, както бе по план, статистиката едва ли щеше да е толкова стряскаща. Но дълги години „природозащитниците“ манипулират, че пътната артерия ще унищожи природата в Кресненското дефиле. В България те успяват да блокират довършването на „Струма“ до 2018 г. Тогава съдът окончателно отхвърля жалбите им като несъстоятелни. Заради това те се концентрират в черен пиар срещу проекта зад граница, основно в Брюксел и чуждестранни медии.   Всяка година „зелените“ опитват да отворят досие за АМ „Струма“ пред Постоянния комитет на Бернската конвенция. Това е звеното, което се грижи за спазването на екологичното еврозаконодателство и неговите решения имат голяма тежест пред ЕК. Но досега „природозащитниците“ не успяват с доносите си пред Комитета и той отказва да вземе решение срещу България по казуса с Лот 3.2. Лобизъм Източният вариант е избран, след като отпада идеята за 16-километров тунел. Именно за мегасъоръжението лобират „еколозите“, но идеята е отхвърлена от специалистите. Доводите на експертите са, че това е най-сеизмичната зона в страната, в която е било най-силното земетресение в историята на България – 7.8 по скалата на Рихтер през 1904 г. Друг много сериозен аргумент срещу тунела е, че скалите в района са с повишена естествена радиоактивност. Над 5 милиона кубически метра ще е изкопаната радиоактивна скална маса, която трябва да бъде депонирана в близост до строителните дейности – тоест в хабитатите на защитените видове, които „зелените“ уж бранят. Огромен проблем е и високата цена на съоръжението – над 1 милиард евро, като поддръжката му ще струва около 50 милиона евро годишно. А времето за изграждане е между 6 и 8 години. Всичките тези и още доводи дават основание на българската държава да избере по-бързия, евтин, екологичен и не застрашаващ човешкото здраве „източен вариант“. За него е извършена екологична оценка, която е обжалвана от „зелените“. Тази година съдът окончателно отхвърля жалбите им, а процедурите, предшестващи изграждането, са в ход, като трасето трябва да е готово най-късно през 2024 година. Решението е предшествано от обществени обсъждания в общините Симитли и Кресна. По време на разискванията местните хора подкрепят идеята лот 3.2 да минава през пролома, тъй като магистралата ще съживи бизнеса и инвестициите в региона. Против са единствено „еколозите“, които опитват да организират срещи с кресненчани, за да ги манипулират. Но интересът към сбирките е нулев. Налице е още един факт – „природозащитниците“ повече от 10 години лобират за швейцарския консорциум „Амберг“, който да се включи в изграждането на тунела. Това едва ли е случайно, след като водещата им организация WWF е регистрирана като офшорка на територията на Конфедерацията. Шантаж Въпреки решението на българския съд от 2017 г., че аргументите на „зелените“ срещу лот 3.2 са неоснователни, те продължават очернящата си кампания в Брюксел, заблуждавайки Европейската комисия с фалшиви сигнали. Тази седмица „Труд“ ще уведоми новоизбрания председател на ЕК Урсула фон дер Лайен за всички манипулации на „еколозите“. Ще има и искане за установяване на виновника за изтичането на вътрешна кореспонденция на Комисията към „природозащитниците“. Защото тази предварителна информация „зелените“ използват за шантаж на официалните институции у нас и за манипулация на обществото с цел прокарване своите партийни и лобистки интереси. А екорекетът вече става нетърпим.", "date": "2019.09.20", "title": "Готви се саботаж срещу магистрала „Струма“"}
{"url": "https://faktor.bg/bg/articles/sadiite-obyaviha-zashto-puskat-predsrochno-ubietsa-dzhok-polfriyman", "text": "Софийският апелативен съд смята, че Джок Полфрийман се е променил в положителна посока по време на изтърпяване на наказанието си в затвора. Това става ясно от мотивите на съда за предсрочното освобождаване на австралиеца, убил българския студент Андрей Монов. „Съдът счита, че при тези данни за прояви на осъдения по време на изпълнение на наказанието, които сочат изцяло за положителна промяна у него, може да се приеме убедително, че изпълнението на целите на наказанието е дефинитивно и необратимо постигнато. Преди процесното осъждане осъденият не е имал криминални прояви”, се казва в мотивите на съда. „И по време на изпълнение на наказанието с поведението си в затвора лишеният от свобода в нито един момент не е разкрил, че може да представлява риск било за останалите лишени от свобода, било за служителите в администрацията или за когото и да е друг, дотолкова, доколкото никоя от неговите прояви не разкрива криминогенен елемент, свързан с насилие или с незачитане на чуждите права или с незачитане на правилата в социума. Затова, а и като съобразява отразеното в методическите указания за оценка на риска, в раздел РВ-8, както и отразеното в личната книжка на осъдения, в която пък рискът за обществото е определен от среден към нисък, съдът намира, че поначало твърдението, че рискът за обществото и сега продължава да бъде среден може да се мотивира само с данните за престъплението, за което е осъден П., но не и с нещо друго”, заявяват от съда. Но естеството на престъплението е константна величина, а законът не изключва определен кръг престъпления от тези, за които може да се допусне условно предсрочно освобождаване. Няма прояви на осъдения или данни за негови нагласи, от които да е изводим среден риск от вреди за обществото, категоричен е съдът. Остатъкът от наказанието, който възлиза на 6 години 6 месеца и 25 дни, както посочиха и представителят на прокуратурата, и представителят на началника на затвора не е малък, но той единствен, както е посочено и в разпоредбата на ал. 3 на чл. 439а НПК, не може да служи за отказ от постановяване на условно предсрочно освобождаване, се казва още в мотивите. „В обобщение на всички свои съображения изложени дотук, въззивният съд намира, че са налице основания да отмени определението на предходния, защото за разлика от него приема, че конкретните доказателства по делото установяват данни за поправянето на осъдения, които определят по-нататъшния му престой в затвора като неоправдан от гледна точка на легитимната потребност от постигане на целите на наказанието, доколкото по отношение на него те вече следва да се приемат за успешно реализирани. Предвид обстоятелството, че осъденият не е български гражданин, а и с оглед липсата на конкретни данни, които да обусловят необходимостта от това, съдът намира, че прилагането на пробационна мярка в рамките на изпитателния срок не се налага. В обобщение на изложеното, САС отменя протоколно определение от 17.07.2019 година на Софийски градски съд, Наказателно отделение, 22-ри състав и постановява условно предсрочно освобождаване по отношение на Д. П. от изтърпяване на остатъка на наложеното му наказание от 20 години „лишаване от свобода“ по НОХД № 866/2008 година на СГС, възлизащ в размер на 6 години 6 месеца и 25 дни и определя изпитателен срок в размер на 6 години 6 месеца и 25 дни. Определението е окончателно. Препис от него да се изпрати на Затвора за изпълнението му, постановява още съдът.", "date": "2019.09.20", "title": "САС: Няма риск за обществото от пускането на Полфрийман, положително се е променил"}
{"url": "https://faktor.bg/bg/articles/prokuraturata-s-novi-dokazatelstva-sreshtu-nikolay-malinov", "text": "Разследващият журналист Миролюба Бенатова е станала таксиметров шофьор, след като преди няколко месеца напусна Нова телевизия. Това съобщи самата тя във Фейсбук. Ето какво още написа Бенатова в социалната мрежа: \"През юни ми предложиха да стажувам като журналист. Разбира се, нарекоха го по друг начин. Казаха, че искат да ме задържат в НОВА, но със стажантски договор, в никакъв случай трудов. При никакви обстоятелства да не съм в нюзрума, но да правя материали. Неясно как, но със категорично без да използвам оператори и монтажисти от телевизията. В средите на „Човешки ресурси“ наричат тези оферти отказващи. Предложение, което не можеш да приемеш, но после ще бъде представено като възможност. Хитро. След 26 години в журналистиката, реших да стажувам на друго място. След като междувременно тук – там ми казаха, че няма място за репортер като мен. Имали желание, но нямали възможност. Разбрах ги. И потърсих поприще, в което още търсят хора. За шофьори има места. Още. Взех си изпита в ДАИ, издържах психото и кандидатствах в Yellow. Трудно беше да обясня защо след екрана искам да съм зад волана. В таксиметровите среди ме приеха с недоверие, но все пак ми дадоха шанс да опитам. Благодаря от сърце. Някои още вярват, че разследвам или кроя нещо. Други /уж репортери/ повтарят под сурдинка опорката, че готвя някакъв проект. Даже блъсковият „Труд“ днес разказва по този повод, как по времето на СОЦ-а Петър Станчев от „Земеделско знаме“ измислил рубриката „Журналисти сменят професията“, стажантът Първан Стоянов станал таксиметров шофьор, а поредицата се радвала на голям читателски интерес. Хубав пример от тоталитарното близко минало. Неадекватен за днешния ден от имитативната демокрация. Аз нямам работно място и рубриката ми се оказа излишна за българския медиен свят. Като изключим „предложението“ от ПИК да правя рубрика при тях, от другаде не ми предложиха работа. Практикувам журналистика като хоби, което обичам с цялата си душа. И пиша за списания. От „Жената днес“, L’Europeo и „Мениджър“ се обадиха да ми предложат теми за писане. Единият текст вече излезе, другите предстоят. Благодаря и за тази възможност. Наистина. ... Иначе, пиша от дете и нямам намерение да спирам. Но истината е, че днес работя като таксиметров шофьор. Плащам си всеки ден аренда за колата и други разходи. После започвам да изкарвам за себе си. Това е свободна професия. И повтарям истината на невярващите колеги – шофьори и пътници: Сега се уча да се ориентирам бързо във всички квартали на София, питам, когато навигацията ме обърка и се извинявам на пътниците, ако изпусна отбивката или не знам улицата, която ми казват. От репортерството съм научила, че когато не знаеш нещо, трябва да питаш. Практикувам го. Когато трябва мълча, не избирам най-бавната лента, връщам ресто, имам дребни, слушам неангажираща музика и колата е чиста. На този етап толкова мога. „Дъното“, биха казали някои. Не, да си шофьор не е дъното. Понякога усещам гузната обществена съвест под формата на голям бакшиш. Отговарям, че това не е индулгенция за гражданското мълчание. И връщам. Бях добре платена като журналист на заплата. Не под масата. Сега изкарвам стажантска надница и съм удовлетворена, когато хората си тръгват умислени, вдъхновени, развеселени. И доволни, че са стигнали навреме, дори по-бързо от очакваното. Това ми е работата. И да, има срамна работа. Но тя не е да отваряш багажник и да возиш комфортно хора от точка А до точка Б. Не е срамно да умееш да изслушваш, да говориш учтиво и да отговаряш, когато те питат защо си там. Срамно е да те поръчват за поръчкови репортажи. Да ти пишат въпросите и да ти диктуват отговорите. Срамно е да убиваш за пари. Да обслужваш корпоративни и лични интереси зад маската на журналистиката. Да си ПР или ченге на щат като репортер, продуцент и директор на новини, е срамно. Да те държат за топките, а ти да задраскваш думи по тази причина, е смърт. Мен не ме е срам всеки ден да заставам очи в очи с публиката. И продължавам да й служа. Както мога. Днес е това. Благодаря за доверието. Миролюба Бенатова, шофьор на такси.\"", "date": "2019.09.20", "title": "Миролюба Бенатова стана таксиметров шофьор: Това не е дъното"}
{"url": "https://faktor.bg/bg/articles/polfriyman-iskam-da-reformiram-zatvorite-v-balgariya-ostavam-tuk", "text": "\"Искам да продължавам моята дейност като част от Българското затворническо сдружение, защото за 12 години, въпреки че съм намерил собствен занаят, дейности в затвора, затворът не ми дал работа за първите 8 години, защото те не са искали аз да имам кръстчета, тоест намаление на присъдата ми. Така че за 12 години най-вече съм учил законите и различни европейски изисквания. Идеята ми е, когато излизам от затвора, да продължавам по тази насока, реформите в институции на българската система\", е заявил Джок Полфрийман, който вчера получи правото да излезе предсрочно от Централния софийски затвор,  пред съда. Той подчертава и че дори да не бъде освободен предсрочно, ще продължи с реформите в българската затворническа система. Той посочва и че разликата е единствено \"от коя страна на ограда ще бъда\". Австралиецът добавя и че след толкова години, прекарани в четене на закони, практики, различни европейски норми и правила, това вече се е превърнало в негова \"страст и ориентация\". \"Имам работа, осигурена навън в няколко държави. Ако съм в Австралия, имам работа там осигурена. В България, в случай че съм тука, имам осигурен работа, има една фирма, където работи предимно на английски език и имат нужда от мен, защото хора там, които работят, не знаят английски език. Имам предложена работа и в Германия. Ако излизам от затвор, имам няколко възможности\", заявява пред съда Полфрийман на български език. През юли 2011 г. Върховният касационен съд (ВКС) окончателно осъди Полфрийман на 20 години затвор, но той е в ареста от декември 2007 г., когато след спор и сбиване уби студента Андрей Монов и рани Антоан Захариев в центъра на София. Преди месец, когато Полфрийман отново поиска да излезе предсрочно от затвора, адвокатът му Калин Ангелов обясни, че той е подавал много жалби, но не е използвал физическо насилие, а е търсил правата си по законов начин, но бил наказван. В затвора Полфрийман стана председател на затворническо сдружение, което се бори за правата на лишените от свобода. Заради тази му инициатива неговата сънародничка Каролайн Стейпълс го номинира за \"Човек на годината\" в класацията на Българския хелзинкски комитет (БХК), което предизвика обществен скандал и правозащитната организация оттегли номинацията му. Преди години австралийските власти поискаха Полфрийман да бъде трансфериран в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че тогава осъденият е извършвал множество груби нарушения на правилата и многократно е бил наказван в затвора.", "date": "2019.09.20", "title": "Полфрийман: От която и страна на оградата да бъда, искам да реформирам затворите в България"}
{"url": "https://faktor.bg/bg/articles/ogorchenieto-ot-1989-g-komunisticheskite-obshtestva-byaha-po-svobodni-ot-tehnite-zapadni-analozi", "text": "Трийсет години по-късно промените от 1989 будят преди всичко разочарование. Въпреки че не бе пролята и капка кръв, въпреки че днес стандартът на живот е много по-висок. Какви са причините за това огорчение? На този въпрос търси отговор в коментар за  *** Трийсет години по-късно революциите от 1989 будят преди всичко разочарование. Въпреки че не бе пролята и капка кръв, въпреки че днес покупателната способност е много по-висока - с около 40% в България и с цели 300% в Полша. За левите преходът отиде твърде далеч, защото разруши не само диктатурата, но и равенството, та дори самата държавност. За десните, обратно, преходът не стигна доникъде, защото наместо да отстрани комунистите от обществената сцена, той им позволи да трансформират политическата си власт в икономическа. И именно всеобщото разочарование позволи на чудновати популисти да овладеят почти всички постсоциалистически страни. Позволи им да отричат европейските ценности и либералната демокрация, да мафиотизират управлението, да флиртуват с религиозния фундаментализъм. Което пък на свой ред разочарова западноевропейците - и до днес те горчиво съжаляват за славното източно разширение на Съюза. Посочват се най-различни причини за този необясним негативизъм по отношение на едно събитие, което навремето смятахме за исторически успех. За едни той идва от нарастването на неравенствата, които обаче (за жалост) обикновено съпътстват всеки икономически растеж. Или да го кажем иначе: негативизмът идва от това, че неравенствата, които преди бяха скрити зад привилегии, изведнъж станаха видими и измерими. Други пък взеха да се чувстват несигурни след рязкото отваряне на страните им към световната конкуренция, взеха да се боят, че великите им народи започват да се разтварят в мъглявината на глобализацията. А анализатори стигнаха до извода, че мобилизациите срещу имиграцията всъщност крият друг страх - този от емиграцията, станала възможна след свалянето на комунистическите огради и опразнила Източна Европа откъм най-активните й граждани (до 20% в страни като Латвия и България). Но има и друго обяснение. Разочарованието може да се дължи и на неразбиране на самия комунистически режим, представян като система на абсолютен контрол. Но ако се вгледате, ще видите, че диктаторските методи бяха просто компенсация за тоталния хаос, който цареше под идеологическата повърхност. Политическата диктатура идваше именно за да поправи социо-икономическата анархия. И колкото повече анархия - толкова по-голяма беше нуждата от диктатура. Ако сте забравили колко неефикасна беше онази система, гледайте сериала „Чернобил“ - насред най-страшната ядрена авария няма кой да поеме отговорност и да предприеме действия. И това не е психологическа особеност на отделните хора, а иманентен дефект на системата. Защото ликвидирането на частната собственост и на легитимните форми за излъчване на властови структури постепенно прави обществото неуправляемо. Помислете - една уж модерна икономика имаше нужда да праща в лагери „саботьори“, да принуждава студентите да берат домати, да разчита на саможертви при поправянето на електроцентрала. Може да прозвучи парадоксално, но комунистическите общества бяха по-свободни от техните западни аналози. Работникът беше свободен да краде от завода, колегата - да си отмъсти на някого, като пусне донос за него, местният сайбия - да построи завод край родното си село. Как се оцеляваше ли? Ами хората противопоставяха на големия хаос своите малки индивидуални хаосчета. „Аз се правя, че работя, той се прави, че ми плаща.\" От една такава гледна точка кадифените революции започват да изглеждат двусмислени. Движени от желанието за свобода, те всъщност се оказаха път към един по-добър контрол на съответните общества. Парадокс, който Хегел би нарекъл „хитростта на Разума“. Но обикновеният човек не е Разумът, нали така? Представете си някой да беше казал на разбунтувалите се точно преди 40 години работници в Гданск, че след победата заводът им ще бъде приватизиран, а 90% от тях ще бъдат уволнени. Допускам, че днес тези хора живеят по-добре, но дори да го знаеха, революционният плам едва ли щеше да е особено силен. Ред и ефикасност обикновено се налагат от авторитарни правителства като в Сингапур, понякога дори от военни хунти като в Чили. Никак не ми харесват, но така се случва в историята - едната крайност (хаосът) ражда противоположната (терора). В България може би си спомнят един текст на президента Желев, където той твърдеше, че ролята на военната диктатура, която ще осигури мирния преход към пазарна демокрация и ще подреди обществото ни, щял да изиграе не друг, а Европейският съюз. Не знам колко сериозно трябва да приемаме тази идея, но тя добре илюстрира двойствената роля на Съюза във въображението на хората - той обещаваше свобода, а взе да налага правила. Нали сте чували да ругаят „ония комунисти в Брюскел“? Такава е логиката на човешките емоции. Освобождението се мисли като мигновен и необратим скок от реалното в желаното. Само че нормализацията след комунистическата бъркотия е процес тягостен и бавен. И затова разочароващ.", "date": "2019.09.20", "title": "На какво се дължи необяснимият негативизъм към историческия успех на 1989 г. - и за леви, и за десни?"}
{"url": "https://faktor.bg/bg/articles/obshtestvo-zakon-i-red-mvr-iska-kaska-i-shofyorska-knizhka-za-trotinetka", "text": "Водачите на електрически тротинетки и скутери трябва да носят каска и светлоотразителни елементи. Това предвиждат готвени от МВР законодателни промени. Електрически скутери ще подлежат и на регистрация. Управляващите електрически скутери и тротинетки ще бъдат задължени да се движат само по изградените велоалеи, а при липсата им трябва да се движат най-близо до дясната граница на платното за движение. И други ограничения са предвидени, обясни министърът на вътрешните работи Младен Маринов. „Да не се движат по пътища и улици, на които максимално разрешената скорост за движение е над 50 километра в час, да не превишават максимално допустимата скорост от 25 километра в час, да са на възраст не по-малко от 16 години и притежаващи една от категориите в закона за движение по пътищата. Обсъждат се редица изисквания за индивидуалните електрически превозни средства, включително въвеждане на регистрация за по-големите от тях“, каза той. При установени нарушения при придвижване с електрически превозни средства към водачите се прилагат разпоредбите в закона за движение по пътищата, уточни вътрешният министър. „За нарушение на правилата за използване на пътното платно водачите се санкционират с глоба от 20 до 150 лева. Когато в резултат на нарушението е създадена непосредствена опасност за движението, глоба от 20 лева, в останалите случаи на неправилно разположение на пътното превозно средство на пътното платно“. В отговор на БСП по време на парламентарния контрол министър Маринов призна, че в момента липсват ясни правила за управлението на този тип превозни средства, но в същото време не се съгласи с призивите да не се санкционират водачите при нарушения, докато няма законодателен регламент.", "date": "2019.09.20", "title": "МВР иска каска и шофьорска книжка за тротинетка"}
{"url": "https://faktor.bg/bg/articles/katerushka-v-dvora-na-detska-gradina-padna-varhu-4-godishno-dete", "text": "Метална катерушка в двора на детска градина падна върху главата на 4-годишно дете. Инцидентът е станал в Асеновград, съобщава \"Дарик\". Децата си играели, когато изведнъж катерушката се наклонила и паднала върху главата момиченцето. Веднага след инцидента детето е било откарано в пловдивската университетска болница „Свети Георги“. То е пострадало тежко, раната му е била обработена с пълна упойка, направени са 10 шева. Родители, чиито малчугани също посещават учебното заведение, казват, че неколкократно са сигнализирали ръководството на градината с молба опасното съоръжение да бъде премахнато. По думите им катерушката била стара и опасна, но била оставена в задния двор.", "date": "2019.09.20", "title": "Катерушка в двора на детска градина падна върху 4-годишно дете"}
