{"url": "https://www.faktor.bg/bg/articles/kakvo-stava-vav-viena", "text": "След днешното съобщение за открит огън в католическа църква във Виена полицията разкри подробности за поредния кошмар в центъра на Европа. Става ясно, че петима монаси са ранени след жестоко нападение срещу църква в манастирски комплекс край предградието на Виена - Флорисдорф. Двама мъже са нахлули в църквата и нападнали 68-годишен монах. Първоначално друг духовник се опитал да помогне на своя брат, но той също бил нападнат. Същата съдба сполетяла и други трима, които впоследствие се оказали на мястото на събитието. Първоначалната версия бе, че единият от нападателите е бил с огнестрелно оръжие, която обаче полицията не потвърждава категорично. Със сигурност двамата нападатели са били въоръжени с железни тръби и са нанесли тежък побой на монасите. Те били открити около 18 часа, след като един от тях все пак успял да се развърже, да стигне до телефон и да повика помощ. Един от братята в манастира разказа, че те били завързани и със запушени усти. Други пък лежали на земята в локви кръв, като очевидно били ритани и бити с въпросните тръби, съобщава kurier.at. И петимата са откарани в болница. Един от тях е в тежко състояние с травми на главата, а останалите четирима са с по-леки наранявания. Според vienna.at единият от нападателите е говорил с чужда акцент и бил висок около 1,80 м. Все още се изясняват мотивите за деянието. Със сигурност обаче поне единият нападател и искал пари.  \"Доколкото знаем досега, поне един от заподозрените поискал пари и ценности. Точният мотив все още не е известен. Но ние изключваме възможен терористичен мотив\", заявиха от полицията. В момента тече мащабна операция около манастира, като хеликоптер облита района, а на място са елитните спецзвена ВЕГА и \"Кобра\", които издирват извършителите. Служителите на реда не изключват нападателите още да са на територията около църквата. В отделен инцидент по-рано днес в  катедралата \"Св. Стефан\" във Виена беше евакуирана след аларма за бомба, но отново бе отворена около час по-късно, след като не бяха намерени експлозиви, съобщават от полицията.", "date": "2018.12.27", "title": "Какво се случва във Виена?"}
{"url": "https://www.faktor.bg/bg/articles/novini/balgariya/vanshno-sled-sreshta-s-ruski-diplomat-razocharovani-sme-obidite-za-balgarite-sazdavat-pochva-za-antiruski-nastroeniya", "text": "„По указания на ръководството на МВнР заместващият директора на дирекция “Източна Европа и Централна Азия” посланик Георги Панайотов е провел разговор със съветник в посолството на Руската федерация, като е предал позицията на българската страна по повод безкритичното публикуване на фейсбук страницата на посолството на препечатка от сайт.”  Това се казва в съобщение на Външно министерство, публикувана току що на сайта им. „Представителят на МВнР изрази разочарование по повод публикуването на мнение, съдържащо обидни за българския народ квалификации, като посочи, че подобни действия не допринасят за двустранните ни отношения с Русия, а напротив, създават благоприятна почва за антируски настроения сред българските граждани”, се изтъква още в съобщението.  Повод за скандала стана новогодишна елха, която посланик Макаров подари на софиянци. В навечерието на Рождество граждани организираха протест пред нея, като се обявиха срещу руската агресия срещу Украйна и поискаха освобождаване на задържаните в Керченския проток моряци. Много българи пък приеха елхата като данайски дар, защото беше представена като новогодишна, въпреки, че очаквахме Коледа и обсипана с петолъчки. Неподходящо се оказа и мястото, където бе поставена – само на метри от взривената от болшевиките в началото на миналия век катедрала и избитите и ранени над 300 софиянци. Протестът пред елхата превъзбуди русофила Костадин Костадинов, лидер на „Възраждане”, който написа гневен пост, обиждайки българите, че са „олигофрени”, „малоумници” и „пасмина”. Текстът му попадна в маргинална медия, а Руското посолство веднага го публикува на фейсбук страницата си, демонстрирайки, че приема обидните за българите квалификации.", "date": "2018.12.27", "title": "Външно, след среща с руски дипломат: Разочаровани сме, обидите за българите създават почва за антируски настроения"}
{"url": "https://www.faktor.bg/bg/articles/germanskata-armiya-shte-nabira-grazhdani-ot-es-vklyuchitelno-ot-balgariya", "text": "Началникът на генералния щаб на германската армия ген. Еберхард Цорн обяви, че властите във ФРГ обмислят да позволят на военните в страната да набират граждани от други държави в ЕС за някои армейски длъжности, включително лекари и специалисти по информационни технологии, предаде АП. Чехия, Швеция, Белгия и Дания не са против тази идея, но Франция би останала резервирана. България, Румъния, Словения и Гърция имат опасения, че техните войници може да бъдат привлечени от по-високата заплата в Германия, посочва АФП. \"Разбира се, трябва да внимаваме да не се конкурираме с нашите европейски колеги\", каза генерал Цорн. През 2011 г. в Германия отпадна задължителната военна повинност и сега Бундесверът трябва да се съревновава за новобранци в условията на здрава икономика и ниска безработица. \"Трябва да гледаме във всички посоки във време, когато има недостиг на специалисти\", заяви днес ген. Цорн, цитиран от вестникарската група \"Функе\". \"Възможност, която проучваме, е да допуснем заявления от граждани на ЕС във всяка специфична сфера - говорим за лекари или специалисти по информационни технологии\", добави началникът на генералния щаб. Това би означавало промяна на германския закон, който гласи, че всеки войник, който служи в Бундесвера, трябва да има германско гражданство, отбелязва агенцията. Тази идея е подкрепена и от парламентарния комисар на въоръжените сили, социалдемократа Ханс-Петер Бартелс, според когото вече има \"много войници с чуждестранен произход или двойно гражданство\". Освен това \"Бундесверът няма да е изключение, тъй като от дълго време европейски граждани работят в германската полиция\", каза той пред медийната група \"Функе\", предаде БТА, цитирайки АФП. Бундесверът се интересува приоритетно от европейски граждани, които вече живеят в Германия. Кандидатите трябва да говорят немски, да представят документ от полицията, че нямат противообществени прояви и да декларират вярност към германската държава, посочва \"Функе\". Изправена пред застаряване на населението и растящ недостиг на работна ръка, Германия, освен това, ще приеме закон за имиграцията, за да улесни набирането на работници от държави извън общността, припомня АФП.", "date": "2018.12.27", "title": "Ще \"изсмуче\" ли германската армия войници от България?"}
{"url": "https://www.faktor.bg/bg/articles/bsp-se-aktivizira-mezhdu-kolednoto-prase-i-novogodishnata-puyka", "text": "За съжаление между Коледа и Нова година ще дадем тази пресконференция, която отново не е по хубава тема. Провокирани сме от едно постановление на Министерски съвет от 19 декември, с което се раздават над 145 млн. лева на българските общини. Това каза на пресконференция зам.-председателят на БСП Кирил Добрев. \"От тези пари 98 млн. лева са предоставени на общините управлявани от ГЕРБ. 25 млн. лева отиват в общините на ДПС, 17 млн. лева са за други общини и едва 4 млн. лева в общини управлявани от БСП. По времето на \"Борисов 3\" са раздадени близо 550 млн. лева на общините. От тях над 400 млн са за общини на ГЕРБ. Втори е финансовият партньор на ГЕРБ - ДПС с 95 млн. лева. БСП са получили само 10 млн. лева. Това е трета пресконференция на БСП по тази тема и не веднъж сме давали сигнали на управляващите за начина, по който се разпределят парите за общините. В момента наблюдаваме едно тотално обезличаване на Сдружението на общините. Сега да не ми излизат финансовият министър или министър-председателят да обясняват, че кметовете на БСП не са подготвили проекти и за това не получават пари, защото това не е вярно. ГЕРБ убиха парламентаризма и сега се опитват да убият местната власт\", обяви Кирил Добрев. Думата взе и Донка Михайлова, кмет на Троян и член на УС на Сдружението на общините в България. \"Членовете на управителния съвет, които сме от БСП, следим този проблем много внимателно. Не трябва да се разпределят средства към българските общини без ясни правила и критерии. Това е недопустимо. Обмисляме да напуснем управителния съвет на Сдружението, ако не се въведат ясни, прозрачни и точни критерии за разпределянето на тези средства\", закани се тя.", "date": "2018.12.27", "title": "БСП се размърда между коледното прасе и новогодишната пуйка"}
{"url": "https://www.faktor.bg/bg/articles/iskren-veselinov-dps-sa-patrioti-no-turski", "text": "Трябва да се запази максимално широко обединение на патриотичните сили. Продължаваме да мислим, че биха могли да бъдат преодолени различията в  (ВМРО, НФСБ и Атака) и на база на общи ценности да се излезе с обща листа на предстоящите евроизбори. Това заяви в Русе Искрен Веселинов - заместник-председател на парламентарната група \"Обединени патриоти\" и заместник-председател на ВМРО, цитиран от БТА. По думите му първите дни от новата година ще бъдат важни в това отношение, защото трябва да се събере Съветът на коалиция \"Обединени патриоти\" и да бъде поставен въпросът за явяването на изборите за Европейски парламент. \"Трябва да се търси разпознаваем и одобряван човек за водач на листата, който да покаже, че българският патриотизъм има енергия\", каза Веселинов. Според него двама евродепутати е напълно постижим резултат засега съществуващата коалиция \"Обединени патриоти\". Искрен Веселинов коментира и изказване на председателя на ДПС Мустафа Карадайъ, като заяви, че \"ДПС може да са патриоти, но не са български патриоти, а турски патриоти\". По думите му това се видяло и при гласуването на закона за вероизповеданията в парламента.", "date": "2018.12.27", "title": "Искрен Веселинов: ДПС са патриоти, но турски, не български"}
{"url": "https://www.faktor.bg/bg/articles/vtori-vzriv-v-atina-tozi-pat-pred-tsentralata-na-siriza", "text": "Втори взрив разтърси днес Атина, написа местният в. Катемерини. Съмнителен пакет бе намерен пред централата на управляващата Гърция лява коалиция СИРИЗА, от чиито редове е излъчен премиерът на южноевропейската държава Алексис Ципрас. Пристигналите на място сапьори унищожиха подозрителния  предмет с контролирана експлозия. Никой не пострада. По-рано днес взрив разтърси района около атинската църква \"Свети Дионисий\". При експлозията пострадаха полицай и клисар.", "date": "2018.12.27", "title": "Втори взрив в Атина, този път пред централата на СИРИЗА"}
{"url": "https://www.faktor.bg/bg/articles/nov-koshmar-atakuvaha-katolicheska-tsarkva-vav-viena-ima-raneni", "text": "Между 8 и 15 души пострадаха, след като две лица влязоха и откриха огън в католическа църква във Виена, предаде АП. След като  извършиха престъплението, нападателите избягаха. Полицията в австрийската столица започна издирвателни действия. Районът е отцепен. Очаквайте подробности!", "date": "2018.12.27", "title": "Нов кошмар! Откриха огън в католическа църква във Виена, има ранени"}
{"url": "https://www.faktor.bg/bg/articles/skalapiha-zhestoka-prisada-na-ruski-blogar", "text": "Руски блогър, критичен към властта, беше осъден вчера на 6 години затвор, съобщи адвокатът му, цитиран от \"Ройтерс\". Блогърът Александър Валов беше обвинен в изнудване. Според някои наблюдатели процесът срещу него е бил политически мотивиран. Според обвинението Валов, чийто блог беше критичен към властите в южния руски град Сочи, е получил чрез изнудване пари от федералния депутат Юрий Напсо. Валов беше обвинен, че е взел с принуда 300 хил. рубли (4330 долара) от Напсо. В замяна той щял да изтрие, както се твърди, текстове в блога си, касаещи казуса с плувен басейн, построен според слуховете от депутата на общински плаж в черноморския курортен град. Валов отрича да е извършил нещо нередно. Адвокатът на Валов - Александър Попков, каза, че защитата ще обжалва присъдата, която според него е \"жестока\". \"Знаехме, че няма да получим честна и справедлива присъда\", каза Попков. \"В делото имаше дълбок политически подтекст\", допълни той. От офиса на Напсо и от съда в Сочи не дадоха веднага коментар на осъдителната присъда. Критикът на Кремъл Алексей Навални написа в \"Туитър\", че Валов е \"пратен зад решетките само заради политика\" и присъдата му изглежда сурова. \"Шест години - това получаваш за убийство\", написа Навални. Правозащитни групи, сред които \"Репортери без граници\", призоваха за освобождаване на Валов още по време на задържането му в предварителния арест.", "date": "2018.12.27", "title": "Скалъпиха \"жестока\" присъда на руски блогър, критикувал Путин"}
{"url": "https://www.faktor.bg/bg/articles/orban-golemite-zapadnoevropeyski-strani-eksperimentirat-s-razvitieto-na-smesena-tsivilizatsiya", "text": "През XX век Унгария бе губеща, но през XXI век страната ще бъде победител. Това увери министър-председателят Виктор Орбан в Будапеща, отбелязва електронното издание Hungary Today, цитирано от Агенция \"Фокус\".  „Ще има избори през 2019 г., но ние гледаме към 2030 година. Благодарение на осемте години на съвместни усилия, ние се намираме на прага на нова ера и съм убеден, че не само ще тръгнем нагоре, но и че ще достигнем целите си“, заяви Орбан.  Коментирайки последните протести на опозицията, унгарският премиер подчерта, че политиката е област, в която битките могат да се водят дори в навечерието на Коледа, а протестите са част от ежедневието в демокрацията. Това обаче не се отнася за насилието, унищожението и вандализма, добави Орбан. Лесно е да се прецени ситуацията: правителството се обявява за работа, семейството и политиката на сигурност, а опозицията се противопоставя, обясни Орбан.  Тези, които се противопоставят на наскоро приетото изменение на трудовия кодекс, всъщност са против работниците, защото изменението служи на интересите им и ще доведе до по-високи заплати, изрази увереност унгарският премиер. „Противно на лъжите на опозицията\", по-високите заплати ще трябва да се плащат от работодателите месечно, както е било и в миналото, добави той.  Коментирайки ситуацията в Европа, Орбан отбеляза, че големите западноевропейски страни „експериментират“ с развитието на смесена цивилизация и „мислят, че християнската Европа трябва да се превърне в християнско-мюсюлманска Европа“. Централна Европа обаче реши да не започва това експеримент, защото рисковете, които носи, са изключително високи, добави лидерът на Будапеща.  „Не искаме нашите страни да бъдат населени със смесено население и затова защитаваме границите си и се противопоставяме на миграцията. Всеки може да види, че тези на Запад не уважават нашето решение… Те използват унгарската опозиция като инструмент“, коментира Орбан.  „Джордж Сорос и неговите мрежи не толерират пропускането на Централна Европа от техния голям експеримент за трансформация на обществото… Изборите за европейски парламент ще бъдат крайъгълен камък в тази борба, защото ще противопоставят политическите сили, които защитават християнска Европа и онези, които подкрепят миграцията. Ще се развие историческа ситуация, в която Унгария се бори не само за себе си, но и за християнска Европа ”, заяви още Орбан.  Миграцията носи изключителни рискове и съжителството на цивилизациите е свързано с трудности, с които Европа може да не се справи, добави той. Демографията е жизненоважен въпрос и унгарското правителство полага всички усилия за укрепване на семействата, защото „вярваме, че те са ключът към продължаването на унгарската история и бъдещето на нацията“, обясни унгарският премиер.  „Ние, унгарците, можем да разчитаме само на себе си. Ето защо започнахме национална консултация за семействата. Считам това за най-сериозния въпрос в дневния ред на унгарската политика”, обяви Орбан.", "date": "2018.12.27", "title": "Орбан: Западът „експериментира“ с трансформация на обществото ни към смесена цивилизация"}
{"url": "https://www.faktor.bg/bg/articles/zakonite-shte-se-vnasyat-s-finansovi-razcheti", "text": "Докладите към проектите на актове, които се внасят за разглеждане от правителството, да съдържат и мотивирани финансови разчети за необходимите разходи, трансфери и други плащания, които произтичат от предложения проект. Това предвиждат промени в устройствения правилник на Министерския съвет, гласувани от кабинета. Прецизирано е понятието \"въздействие върху държавния бюджет\", актуализирани са и формите на финансовите обосновки. Предложените промени са свързани с подобряване на процесите на планиране и изпълнение на съответните бюджети в контекста на прилагането на Закона за публичните финанси. Целта е да бъдат разграничени въпросите, които налагат трайно уреждане в нормативната база, от тези, които имат еднократен или краткосрочен характер само в рамките на текущата бюджетна година.", "date": "2018.12.27", "title": "Законите ще се внасят с финансови разчети"}
{"url": "https://www.faktor.bg/bg/articles/nevzorov-narodat-se-sabuzhda-ot-putinskata-narkoza-video", "text": "Народът се събужда от путинската идеологическа наркоза, твърди известният руски журналист Александър Невзоров. В последното си видео и пред радио \"Ехото на Москва\" той обръща специално внимание на годишнната пресконференция на президента на РФ Владимир Путин, издържана \"в най-добрите традиции на фараоните\", на която 99 въпроса се свеждат до един... \"Фараонът изглеждаше прекрасно\", коментира журналистът с огромен сарказъм, но това е само началото на тежките му думи.  \"Владетелят\" укрепил вярата, че \"нашите пирамиди са най-високи в света\". Само един украинец се усъмнил в това, но иначе всичко било режисирано прекрасно.  Ала през 2019 г. Русия ще остане съвсем без наркоза... Народът се събужда дори от наркозата \"Кримнаш\" и тя вече не работи, обяснява подробно Невзоров. Красивите кремълски идеологеми, които много дълго време работиха, вече се изчерпаха, казва той. И дава пример с Приднестровието и  президента-крадец на непризнатата Приднестровска република. \"В процеса на конфликта между Московската и Вселенската патриаршия стана ясно, че самата Руска православна църква всъщност няма автономен статут\", беше казал преди време Александър Невзоров в интервю за телевизия ATR. Акциите на РПЦ скоро ще рухнат окончателно, заяви сега той. А за патриарха Всерусийски и хората му от КГБ какви ги говори. Това просто не може да се разкаже.  Вижте го:", "date": "2018.12.27", "title": "Невзоров: Народът се събужда от наркозата на фараона Путин (ВИДЕО)"}
{"url": "https://www.faktor.bg/bg/articles/film-razkri-kak-15-balgarski-voynitsi-udarzhat-kerbala-sreshtu-shturm-na-hilyadi-fanatitsi", "text": "Копродукцията на Полша и България “Кербала”, излязла у нас през март 2015 г., разкри едва тогава една повече от десетилетие потулвана истина за героизма на българските войници в Ирак.  Да я припомним днес, на петнадесетата годишнина от трагедията в база \"Индия.   Филмът е страшен с реализма си, но още повече с разкритието как крият от нас истината.  “Кербала” е военен екшън, вдъхновен от истински , но неогласен  случай от 2004 година, при който полски и български войници в продължение на няколко денонощия, оставени без провизии и подкрепление, отблъскват атаки на хиляди иракски бунтовници-фанатици, нападащи на Кметството (Градския съвет) на Кербала Те са въоръжени до зъби и  Това е една от най-големите битки на полски и на български войници след Втората световна война.   Американците по-късно решават, че заслугите за отбраната на кметството ще се припишат на обучената от тях иракска армия.Която изобщо не се появява в Кербала. Остават въпросите- Защо военните части на другите съюзнически държави, начело със САЩ, не оказват своевременна подкрепа на обсадените български и полски войници. Можеше и никога да не научим за мащабите на тази битка, ако в Полша не бяха решили да я екранизират. Слоганът на филма е “истинска история за истински герои”.  В сюжета плътно е залегнала фактологията от  В продължение на години, истината за случилото се през тези 4 априлски дни на 2004 г., не е разгласявана, както казахме.  Освен историческите факти, е предадена и човешката история на войниците, които попадат в ситуация, за която не са подготвени, но се справят по най-добрия възможен начин.  споделят един с друг полският и български командир.Разбира се, във филма са добавени персонажи и случки, плод на художествена измислица, но основната линия е абсолютно автентична. В главната роля на командира на българския отряд бе актьорът Христо Шопов. Той е избран за ролята без кастниг по специалното настояване на режисьора.  Ролята на полския командир се изпълняваше от един от водещите полски актьори Бартоломей Топа (Traffic Department, The Dark House, The Wedding). В една от главните роли е и немският актьор от иракски произход Атер Адел, придобил известност с ролите си във филма Jack (състезателна програма в Берлинале, 2014) и сериала Homeland, носител на множество награди Златен глобус и Еми.  В екипа на филма участват и много български професионалисти, сред които костюмни дизайнери, каскадьори, консултанти и др. Филмът е разпространен в Полша през . като се превръща в национален бокс офис хит, постигайки резултати близки с мащабни продукции като “Еверест” и “Малкият принц”. .", "date": "2018.12.27", "title": "Филм разкри как 15 български войници удържат кметството на Кербала срещу щурм на хиляди фанатици (ВИДЕО)"}
{"url": "https://www.faktor.bg/bg/articles/sport/krasen-kralev-za-izminalata-2018-g-balgariya-se-otlichi-s-perfektno-organizirani-domakinstva-na-tri-svetovni-parvenstva", "text": "Каква беше изминалата спортна година за България и какви са перспективите и предизвикателства за догодина коментира спортният министър Красен Кралев по БНТ. Министър Красен Кралев определи изминалата 2018 г. като изключително успешна за българския спорт, като подчерта че родните атлети са постигнали уникално представяне на Младежките олимпийски игри в Буенос Айрес. Кралев отличи имената на спортисти като Александра Начева, Адриан Андреев в тениса и др. Изключително доволен съм, това беше една от най-успешните години за дълъг период от време. Точно по Коледа направихме много важна стъпка за изграждането на нова зала на стадион \"Раковски\", която ще бъде свързана с тази, в която протичат тренировките сега, каза Кралев. Кралев коментира още, че България се е отличила с отлично организирани домакинства на три световни първенства. Повече от месец в целия свят се говореше за България с добро, имаше огромен интерес от чуждестранни медии и фенове, каза министърът на спорта.  Според министъра, бихме могли да се справим с организацията на Олимпиада, съвместно с балканските ни съседи Гърция, Сърбия и Румъния. Наясно сме, че ще бъде много трудно, че много средства ще са нужни за финансиране. Но това е един силен политически анонс, че балканските държави са готови да намерят общ език и да постигнат заедно организацията на едно такова голямо спортно събитие, коментира Кралев. Правят се работни срещи, анализи, имаме още време докато се вземе окончателно решение, допълни министърът. В края на разговора Кралев заяви категорично, че е оптимист за предстоящата година, в която ще станат ясни българските надежди за предстоящите световни първенства и Олимпийски игри.", "date": "2018.12.27", "title": "Красен Кралев за изминалата 2018 г.: България се отличи с перфектно организирани домакинства на три световни първенства"}
{"url": "https://www.faktor.bg/bg/articles/zastrahovatelite-vsichki-imushtestveni-zastrahovki-shte-poskapnat-ako-se-vklyuchi-i-riska-gradushka", "text": "Всички имуществени застраховки ще поскъпнат, ако бъде прието да се включи и риска градушка. Това засяга ипотекирани апартаменти, всички общински сгради, пътища, които се застраховат, малки и средни предприятия. Това заяви главният секретар на Асоциацията на застрахователите в България Нина Колчакова в ефира на Нова телевизия.  Тя е категорична, че няма да има промени при покритието по застраховката и при услугата, а ще се промени единствено сумата. Причината е, че от събраните средства ще се отделят пари, които да отидат за финансиране на Агенцията за борба с градушките.    „Ние подкрепяме превенцията. Тя е основен принцип в застраховането, подкрепяме идеята държавата да инвестира средства в превенция, но нека това да става за сметка на тези, които са облагодетелствани от тази превенция. Ние сме против начина на финансиране. Този модел сам по себе си е показал своята неефективност в цяла Европа”, обясни възражението на застрахователите Колчакова. Председателят на Асоциацията на земеделските производители Венцислав Върбанов  заяви, че една добра идея е на път да се превърне в тема, която да създаде напрежение. „В момента една четвърт от страната ни е защитена от градушки и ефектът е налице. Почти всяка година регистрираме големи щети от градушки и идеята на министъра е да се покрие 90% от страната като се въведе самолетен способ, при който самолетите обработват градоносните облаци и ги обработват със специален реактив. Не виждам защо се създава напрежение, при положение, че на първата среща застрахователите подкрепиха идеята”, каза той.", "date": "2018.12.27", "title": "Застрахователите: Всички имуществени застраховки ще поскъпнат, ако  се включи и рискът градушка"}
{"url": "https://www.faktor.bg/bg/articles/novini/balgariya/liderat-na-vazrazhdane-kostadin-kostadinov-e-avtor-na-teksta-narichasht-balgarite-oligofreni-maloumnitsi-i-pasmina", "text": "Представящият се като лидер на „Възраждане” Костадин Костадинов сам потвърди, че е автор на текста, наричащ българите  „олигофрени”, „малоумници” и „пасмина”.  „Вчера сутринта написах един статус. Няколко часа по-късно този статус, вече под формата на статия, започва да живее свой собствен живот в няколко медии. Някъде по обяд една от тези медии, цитираща мен, на свой ред е цитирана в страницата на руското посолство във Фейсбук”, похвали се тази сутрин Костадинов на страницата си във фейсбук, изразявайки задоволство, че руските дипломати се оценили по достойнство думите му. Повод за излиянията на варненския политик стана елхата, която правителството на Русия изпрати като данайски дар на София. В навечерието на Коледа пред нея се проведе граждански протест срещу руския подарък, наречен „новогодишна елха”, окичен с петолъчки и поставен само на метри от мястото, където по заповед на болшевиките бяха избити и ранени над 300 българи в началото на миналия век. „Омразата” срещу руската елха провокирала епистоларната реакция на Костадинов. От личния му блог коментарът е бил препечатан в сайта „Класа”, който според ” Алекса”, която мери рейтинга на интернет сайтове, е на 18 107 позиция от изданията в България. Въпреки това, обаче, публикацията малко по-късно се оказа достатъчно авторитетна, за да бъде споделена на официалната страница на Руското посолство в София. Така пък представителите на Кремъл у нас демонстрираха, че се солидаризират с текста на варненеца и го използват като стръв за антибългаризъм. Историята с коментара на Костадин Костадинов е поредното доказателство, че за безродието няма почивен ден. Костадинов стана известен като общинския съветник, бит от лидера на „Воля” Веселин Марешки. По-късно водачът на „Възраждане” лъсна на протестен митинг до лидера на БСП Корнелия Нинова и заедно поискаха оставката на правителството на Борисов. Костадинов се изявява и като заклет русофил, и върл противник на САЩ, ЕС и НАТО. В друга държава, след подобни обиди срещу гражданите й, такъв човек го очаква политическа и обществена \"смърт\", но у нас скоро Костадинов може да се окаже новият любимец на Руското посолство и поредното удобно оръжие на Кремъл срещу българското достойнството и национални интереси.", "date": "2018.12.27", "title": "Лидерът на „Възраждане” Костадин Костадинов е автор на текста, наричащ българите „олигофрени”, „малоумници” и „пасмина”"}
{"url": "https://www.faktor.bg/bg/articles/patyat-kalotina-sofiya-stava-magistrala-evropa", "text": "АМ „Люлин“ става част от АМ „Струма“, а пътят Калотина - София става магистрала „Европа“, която ще включва и Северната скоростна тангента. Това е предвидено в решение на Министерския съвет, с което се утвърждава списъкът на републиканските пътища и се приема списъкът на пътищата от републиканската пътна мрежа, за които се плаща винетна такса, съобщиха от правителствената пресслужба. Автомагистрала „Люлин“ се присъединява към „Струма“ поради малката си дължина - 19,6 км, и факта, че се явява естествено начало на определеното за АМ „Струма\" трасе. Така участъкът „София - Перник\" става част от пътя „София - Перник - Дупница - Благоевград - Симитли - Кресна - Сандански - граница Гърция\". На 15 ноември 2018 г. беше подписан договорът с избрания изпълнител за изграждане на 14,5 км от трасето на пътя Калотина - София в участъка от граничния пункт до пътен възел „Драгоман\", като проектът предвижда и изход към интермодален терминал Драгоман. Предстои подписване на договор и за още един участък от него - между Драгоман и Сливница. С модернизацията на пътя между границата с Република Сърбия и София ще се подобри свързаността на страната със западната ни съседка. Така ще се намали времето за пътуване и ще се повиши пътната безопасност по трасето. С правителственото решение мостът на р. Дунав в посока Русе - Гюргево за частта на територията на Република България се определя за съоръжение, за което се събира такса за ползване на отделно съоръжение по републиканските пътища, съгласно разпоредбата на Закона за пътищата, аналогично на сегашното положение. Изменението в списъка на републиканските пътища се прави поради множеството настъпили промени, свързани с въвеждането в експлоатация на нови пътни отсечки, които са част от републиканската пътна мрежа на страната, или отпадане на трасета от нея.", "date": "2018.12.27", "title": "Пътят Калотина - София става магистрала „Европа“"}
{"url": "https://www.faktor.bg/bg/articles/konfuzna-istoriya-s-edna-elha-i-edno-posolstvo", "text": "Едно частно лице даде воля на комплексите си във Фейсбук, а едно посолство в София неочаквано ги сподели. И ясно показа, че нервите на някои хора явно са съвсем изтънели.  Жестът дори е симпатичен: руското посолство инсталира елха в центъра на София. Но дори да не ви е симпатичен, в него няма нищо нередно или незаконно. Нищо нередно или незаконно няма и в протеста на онези софиянци, които покрай елхата (а и върху нея) припомниха за руската агресия срещу Украйна. В отговор един човек на име Костадин Костадинов пише - най-напред във Фейсбук - глуповато-възбуден текст (то такива са нравите в тази социална мрежа), с който се опитва да санкционира протестиралите. Костадинов се мъчи да бъде остроумен и саркастичен, но резултатът е трогателно конфузен: блудкави клишета и опит за стрелба с овлажнените боеприпаси на най-некадърната кремълска пропаганда. Които отдавна не гърмят. И все пак, дотук – нищо страшно. Един човек с местожителство извън София, комуто патосът и кръвожадните патриотични гримаси видимо се удават доста по-добре от иронията и изящната словесност, се е изказал във Фейсбук по въпроса за елхата в центъра на столицата. Няма лошо, It's a free country, както биха се изразили неговите любими врагове от американското посолство в същата тази София. Вместо тях обаче веднага се обадиха любимите му приятели от руското посолство. И тук глуповато-смешната история изведнъж влиза в парадигмата „играчка-плачка\". Защото едно е частното лице Костадин Костадинов да даде воля на комплексите си във Фейсбук, а съвсем друго – руското посолство да тиражира неговите обиди по адрес на протестиралите. Честно казано, не мога дори да си представя с кой акъл администраторите на ФБ-профила на руското посолство са решили да препубликуват скромните размишления на Костадин Костадинов. Заклетите русофоби тук сигурно ще кажат, че въпросните администратори сигурно са попрекалили с водката по празниците. Но нали Коледа в Русия е чак на 7 януари? Не, просто нервите много са изтънели. Виждали сме го и друг път, чували сме го в някои доста непремерени изявления на външния министър Лавров и на неговата не по-малко противоречива говорителка Захарова. „Тези българи за какво се мислят?\" – така приблизително звучи вътрешният им глас, в перфектен синхрон с който е влязла превъзбудата на Костадин Костадинов. Засега „тези българи\" очевидно не се мислят за нищо, доколкото няма официална реакция относно разгащеното поведение на руското посолство. Дано обяснението за това мълчание да е свързано единствено с отминалите празници. И дано с настъпването на делниците мълчанието да бъде нарушено. (Коментар на Александър Андреев, Дойче веле)", "date": "2018.12.27", "title": "Конфузна история с една елха и едно посолство"}
{"url": "https://www.faktor.bg/bg/articles/toplofikatsiya-sofiya-chakayte-po-visoki-smetki-zaradi-studa", "text": "Средната температура в София, отчетена до 26 декември от НИМХ, е -0,3 градуса, което е доста по-ниско в сравнение със същия период на миналата година. Тогава средната температура е била 2,7 градуса. Затова енегрийни експерти предвиждат по-високи сметки за декември, независимо от начина на отопление. Това съобщиха от пресцентъра на “Топлофикация София”. За да проследят консумацията на топлинна енергия и с грижа за потребителите, експертите на “Топлофикация София” са направили междинен отчет на общите топломери в абонатните станции преди празниците. Резултатите от него показват с 13.9 % повече консумация на топлинна енергия в сравнение с предходния декември. Студеното време е и причината за отчетеното към момента с 14% по-високо производство на топлинна енергия. Данните са съпоставени с тези от същия период на предходната година, както и с данните от месец ноември 2018 г. Така потребителите могат да се ориентират какви ще са декемврийските сметки. От “Топлофикация София” напомнят, че за този отоплителен сезон КЕВР определи с 16% по-високата тарифа на топлинната енергия. „При натрупването на тези фактори е изключително важно потребителите да знаят как да управляват разумно консумацията на топлинна енергия, за да се радват на максимален комфорт в жилищата си, без това да натоварва месечните сметки“, коментира инж. Боян Паунов, директор на дирекция \"Експлоатационна дейност\" в “Топлофикация София”. Той посъветва потребителите да не оставят вентилите на радиаторите си максимално отворени. Паунов напомни, че жилището не бива да се претопля. Понижението на температурата в дома с 1 градус ще доведе до 6% икономия на енергия. В помощ на потребителите от дружеството предлагат и услугата енергийно обследване с термовизионна камера. С него експертите могат да поставят “диагноза” на дома и да посъветват как да се увеличи енергийната ефективност и да се намалят разходите за отопление. “Топлофикация София” предлага и някои съвети за намаляване на сметките: Не се стремете да поддържате през целия сезон еднаква температура в цялото жилище, защото тогава не пестите енергия. Ако оставяте включен само един радиатор и отворени широко вратите, за да отоплявате останалите помещения, няма да намалите сметката си. Работещият радиатор постоянно ще консумира големи количества енергия, за да поддържа зададената чрез термостатичния вентил температура в широкото пространство. Температурата в спалните през нощта може да бъде по-ниска, без да се наруши комфорта на спящите. Ако сутрин всички излизат от дома, най-добре е вентилите да се оставят на 2. Когато се налага по-дълго време да отсъствате от жилището, не затваряйте вентила докрай. Оставете го на делението звездичка (*). Така в помещението ще се поддържа минимална температура, без да се стигне до замръзване. Ако искате да се проветри помещението, вентилът се завърта на знак звездичка (*) и прозорците се отварят широко за 5 минути. Термостатичният вентил не трябва да се оставя дълго време под прякото действие на студения въздух, защото тогава той се отваря автоматично на максимална степен и консумацията на енергия от радиатора е много голяма. Препоръчително е пред радиаторите да няма завеси, декоративни решетки и масивни мебели. Те пречат на топлообмена в помещението и част от топлината отива към стената и навън. Това води до увеличение на консумацията на топлинна енергия. За да се постигнат значителни икономии е препоръчително цялата сграда да се топлоизолира. Още съвети за разумно управление на енергията и допълнителна информация може да намерите на www.facebook.com/www.toplo.bg и на телефон 0700 11 111.", "date": "2018.12.27", "title": "\"Топлофикация София\": Чакайте по-високи сметки"}
{"url": "https://www.faktor.bg/bg/articles/ds-i-ilyuziyata-za-sigurnost-v-sotsialisticheska-balgariya", "text": "Въпреки масовото следене и подслушване българската ДС се оказва неспособна да предотврати серията атентати от гара Буново, Пловдив и Варна. А помощта от източногерманската ЩАЗИ я отвежда в изцяло грешна посока. Терористи с различна политическа окраска редовно атакуват символични обществени места. Атентатът срещу групата израелски туристи на летището в Сарафово през 2012 година или атентатът срещу коледния базар в Страсбург на 11 декември 2018 година са примери за тази тъжна традиция. Масовите събирания на хора, както и туристическите групи, са сред предпочитаните от терористите цели. Държавата и силите за сигурност реагират с видеонаблюдение, масивно полицейско присъствие, събиране на данни и сътрудничество между тайните служби - това са основните инструменти за борба срещу тероризма. Но колко ефективни са те? Нека хвърлим поглед назад в историята. През 80-те години на миналия век социализмът навсякъде в Европа е в упадък, но службите за сигурност продължават да държат целия Източен блок в желязна прегръдка. Властта на българския държавен и партиен ръководител Тодор Живков по онова време не е застрашена от никаква реална политическа  опасност. Режимът обаче се бори срещу друг опасен враг - този на тероризма. В годините на зараждащия се тероризъм в Европа социалистическите страни първоначално са смятали, че няма от какво да се опасяват. Те изпитват идеологически симпатии към лявоекстремистки групировки като германската Фракция „Червена Армия\" или италианските \"Червени бригади\". Но тероризмът постепенно се интернационализира. В рамките на едно десетилетие възникват връзки между германските, италиански, френски и ирландски терористи с палестински, алжирски и арабски терористични групи, както и с професионални терористи „на свободна практика“. ГДР, България и Югославия са „транзитните“ страни, през които тези терористи преминават на път за Близкия изток и Западна Европа. От самото начало могъщите апарати на Държавна сигурност са добре информирани и следват единна линия: те наблюдават, събират информации, предпазват собствените си страни от терористична дейност и се радват, когато идеологическият враг на Запад кърви. Сътрудничеството на тайните служби в целия Източен блок се разширява значително в онези години. Онова, от което комунистическите режими се опасяват най-много, са  терористични нападения в собствените им страни. Илюзията за сигурност в обществения живот, която те се опитват да поддържат, е последният стълб на вече разклатената им власт. Но се случва нещо неочаквано: След серия от неразкрити, мистериозни инциденти, на 30 август 1984 година - само няколко дни преди 40-ата годишнина от завземането на властта от комунистите на 9.9.1944 г. - избухват две бомби: на летището във Варна и на гарата в Пловдив. Загиват двама души, близо 50 са тежко ранени. Още преди да е изминала и една година се стига до нови атентати – те отново са извършени по едно и също време на различни места. На 9 март 1985 година в нощния влак от Бургас за София близо до гара Буново избухва бомба, която отнема живота на седем души. Само половин час по-късно избухва бомба в хотел \"Сливен\" в едноименния град, която ранява над 20 души. Третата бомба, заложена в туристическия комплекс \"Дружба\" край Варна, не избухва поради технически дефект и е обезвредена. До 1987 година са извършени още няколко по-малки атентата. Терорът тогава вече стигна и до България. Но кой терор? Разследването на атентатите се превръща в основен приоритет за Вътрешното министерство в София. Впрегнати са всички сили. Още през август 1984 година българската ДС влиза в контакт с колегите си от източногерманската ЩАЗИ. Двете тайни служби се познават добре и работят заедно от близо 30 години. Българската ДС изпраща доклад до колегите-чекисти в ГДР и ги моли за помощ. Навежда ги и към една следа. ДС насочва разследването към една определена група, която изглежда свързана с атентатите. Това е т.нар. \"Българска освободителна организация\". Няколко писма с непотвърдена идентичност, в които се поема отговорност за атентатите, са подписани именно от името на тази група. Гореща следа ли е това? ЩАЗИ моментално започва свои разследвания под името \"Операция Балкан\", в която ангажира всички отдели на гигантския си апарат. За целта източногерманците проверяват и набелязват като източници на информация всички българи в чужбина, които имат някаква връзка с България или със Запада, както и всички неофициални сътрудници в Западна Германия. Още през януари 1985 година, тоест преди втората серия атентати, е създаден списък, в който са включени над 8000 души. Въпросният списък днес се пази в берлинския архив на бившата ЩАЗИ. И това не е всичко:експерти на ЩАЗИ по взривните вещества проверяват всички следи, графолози изследват всеки лист хартия, анализирани са и всички звукозаписи със заплахи, получени в посолствата на България в чужбина. Берлин изпраща до София безброй информации за \"Българска освободителна организация\". Но се оказва, че всичко това е било напразно. Разследванията на ЩАЗИ са пълен провал, защото водят към напълно погрешна следа. През 1987 година се изяснява, че атентатите са дело на групировка от средите на турското малцинство в България – това е т.нар. \"Турско национално-освободително движение в България\". Неговите протести са насочени срещу \"Възродителния процес\", с който комунистическият режим се опитва да побългари турското малцинство през 1980-те години. Режимът тогава провежда брутални акции на смяна на имената, дори и на тези по надгробните плочи. Турското правителство също се противопоставя и то не само дипломатически - то подкрепя насилствените протестни акции на българските турци. И до днес не е напълно изяснено колко обширна е била помощта от Анкара. Колко голям е провалът на службите за сигурност в опитите им да разкрият въпросните атентати, става ясно от това, че двама от тримата основни атентатори са били нещатни сътрудници на ДС. Алцек Демиров Чакъров, Елин Демирев Маджаров и Сава Руменов Георгиев са арестувани през 1987 година, осъдени на смърт и екзекутирани през 1988 година. Те са идентифицирани и арестувани в резултат на разследването на материалите, използвани за направата на взривните устройства. Първите двама са били сътрудници на ДС, натоварени с поръчението да следят действията на турското малцинство в България. Вместо това те в продължение на години водят ДС за носа и необезпокоявано извършат най-тежките атентати в новата история на България. Затова не е чудно, че бързо се появяват съзаклятнически теории, според които, самата ДС била поръчителка на атентатите. И тъй като няма никакви доказателства в подкрепа на тези теории, става ясно колко голям е бил провалът на българската ДС в битката й срещу тероризма. Колко несъответен е бил инструментариумът на тайните служби си личи от опитите им да разкрият серията атентати от 1984 до 1987 година. Всичко това допринася за дискредитирането на комунистическия режим и в крайна сметка води до неговия окончателен провал. Един показен урок за това, как проблемът с международния тероризъм НЕ може да бъде решаван.", "date": "2018.12.27", "title": "Серията кървави атентати до 1987 г. разбиха илюзията за сигурността в ДС-България"}
{"url": "https://www.faktor.bg/bg/articles/stefan-tafrov-merkel-edva-li-bi-ni-pratila-elha-s-petolachki", "text": "Никога досега чуждо посолство не си е позволявало да публикува в свои официални сайтове текстове, в които има обиди към български граждани. Ние, българите, може да имаме всякакви различия, но това е безпрецедентен случай, който наложи \"Демократична България\" да излезе с декларация\", заяви в студиото на \"Плюс-минус\" по Нова тв дипломатът Стефан Тафров. \"Не е редно една суверенна държава да допуска чужди посолства да обиждат пряко или косвено български граждани\", категоричен беше той и добави: \"Настояваме МВнР да реагира незабавно и остро и да защити достойнството ни. Русия все още не гледа на България като на суверенна страна.\" Така нареченият лидер на \"Възраждане\" Костадин Костадинов, който написа статус, наричащ българите „олигофрени”, „малоумници” и „пасмина” заради реакцията им срещу елхата, подарена от руското посолство, скочи срещу Тафров: \"Какво лошо има в една елха? Ако Меркел ви прати елха, пак ли ще скочите срещу нея?\", попита Костадинов. На което Тафров му отговори: \"Меркел едва ли би ни пратила елха с петолъчки.\" Костадинов повиши тон и на водещите предаването. \"Тече рекламна кампания на посолството на САЩ!, скара се той. Рекламна кампания в българската държава и внушава и обижда, че ние не трябва да се надяваме и да изхвърлим думата \"Дано\". Те са ни колонизирали цялата държава, а сега се протестира срещу една елха!\", възмущаваше се лидерът Костадинов.", "date": "2018.12.27", "title": "Стефан Тафров за \"подаръка\" от Кремъл: Меркел едва ли би ни пратила елха с петолъчки"}
{"url": "https://www.faktor.bg/bg/articles/navarshvat-se-15-godini-ot-vzrivyavaneto-na-5-ima-balgarski-voynitsi-kerbala", "text": "Навършват се 15 години от трагедията в иракския град Кербала. Точно след Рождество Христово базата „Индия“, за която отговаря български контингент, е атакувана от камион-бомба, в резултат на което загиват 5-има български войници. Над 20 души бяха ранени в различна степен при нападението с цистерна, пробила загражденията въпреки реакцията на охраната, която не успя да предотврати взрива, съобщи БНР. Да напомним, че виновниците, \"пропуснали\" да вземат необходимите мерки срещу подобна атака, все още не са наказани.   Иначе военни ритуали за загиналите ще има в 68-ма бригада „Специални сили“ в Пловдив, в Крумовград, Карлово, Казанлък, а в Плевен ще бъде отслужена панихида. При терористичното нападение загинаха 29-годишният командир на рота капитан Георги Качорин, 36-годишният старши сержант Иван Инджов - командир на отделение, 26-годишният младши сержант Антон Петров - командир на отделение, и 25-годишният мерач редник Свилен Киров от българския пехотен батальон. Денонощие по-късно в болницата в Багдад, от раните, си почина 26-годишният лейтенант Николай Саръев. Илиян Иванов е един от петимата български войници, които близо година се лекуват в Германия след инцидента. „Не можеш да изтриеш това от съзнанието, което се случи там. Първа мисия, държавата беше пред такова първо предизвикателство“, каза той. А съпругата му Стефка го чакала с тригодишната им дъщеря. „Страх ме беше да не останем сами само двете, обаче Господ ни го върна“, спомни си тя. Полковник Стоил Чипилски е зам.- директор на военна полиция. Преди 15 години е офицер по сигурността в първия батальон. За възможните причини полк. Чипилски каза: „Предстоеше изнасяне от тази сграда. Коалиционните сили явно са сметнали, че не е необходимо да се инвестират средства такива, каквито в другите бази бяха инвестирали по отношение на бетонни заграждения, които да възпрепятстват абсолютно достъпа“. В доклад, разсекретен по искане на „Хоризонт“ на БНР преди години не показа виновни за атентата. Една от слабостите обаче е била при координирането между щаба на полската бригада и българския пехотен батальон. Имало е достатъчно разузнавателна информация за терористичните групировки, съобщават от радиото. А българските команидири са съвсем невинни ли? До края на мисиите в Ирак загиналите български военни стават 13.", "date": "2018.12.27", "title": "Навършват се 15 години от взривяването на 5-има български войници в Кербала"}
{"url": "https://www.faktor.bg/bg/articles/donald-tramp-katsna-neochakvano-i-vav-voenna-baza-v-germaniya-ramshtayn", "text": "На връщане от Ирак държавният глава на САЩ Доналд Тръмп направи изненадваща спирка в Германия, съобщава националният ежедневник Die Welt, като уточнява, че „Еър Форс 1“ е кацнал на летището в американската военна база в страната – „Рамщайн“ в провинция Райнланд-Пфалц. Информацията е потвърдена от Белия дом.  От редакцията подчертават, че целта на необявеното спиране в Германия е не само зареждане на самолета с гориво, но и посещение на военнослужещите на САЩ, дислоцирани в базата. Тръмп е пристигнал в ранните часове на четвъртък  След първоначален разговор с офицери на борда на ВВС, Тръмп и първата дама на САЩ Мелания са влезели в хангар, където вече са ги очаквали множество американски войници. След поздрава към тях Тръмп и съпругата му са позирали за снимки с войниците.  Припомня се, че само няколко часа по-рано американските президент посети американски войници в Ирак – първото по рода си посещение в съоръжение с военни части на САЩ, разположени в кризисни зони извън САЩ.", "date": "2018.12.27", "title": "Доналд Тръмп кацна неочаквано и във военна база в Германия – „Рамщайн“"}
{"url": "https://www.faktor.bg/bg/articles/protestirashtite-iskame-zakonni-gori-ne-evtin-piar", "text": "Природозащитници излязоха днес на протест пред Министерския съвет под наслов „Не ни пързаляйте за Пирин“. Демонстрацията е с искане правителството да не променя, а да прекрати концесията за ски зоната над Банско. Броят на протестиращите около 9 часа наброяваше 50-ина души. Те са издигнали пред МС плакати с надпис „Искаме законни гори, не евтин пиар“. Природозащитниците са категорични, че заради нередностите в концесионния договор той трябва да бъде разтрогнат, а не променян. Евродепутатът Андрей Ковачев също изрази съмнения, че реалният собственик на дружеството „Юлен“ е Марк Жирардели. „Тези нарушения са много сериозни, това е, както все едно да ти влязат в къщата и да ти крадат и ти след това да наградиш крадеца. Аз не знам това къде може да се случи, но явно само в България може да се случи“, каза той, цитиран от БНР. Протестиращите са донесли своята ски екипировка и други принадлежности – щеки и с тях са изписали надпис „Спаси Пирин“ пред МС. Те заявиха, че протестните им прояви ще продължат, докато не са сигурни, че правителството работи в полза на природата. Засега движението в района е свободно. Протестната проява се организира от природозащитната коалиция „За да остане природа в България“ дни след като световният шампион по ски Марк Жирардели оповести, че е новият мажоритарен собственик на дружеството-концесионер. От екокоалицията настояват, че не може да се говори за реален собственик, докато не се изчисти въпросът с произхода на средствата, с които е осъществена сделката по прехвърляне на акциите.", "date": "2018.12.27", "title": "Протестиращите: Искаме законни гори, не евтин пиар"}
{"url": "https://www.faktor.bg/bg/articles/novini/balgariya/pravitelstvoto-otpusna-oshte-1-5-miliona-leva-za-bazata-na-natsionalniya-otbor-po-hudozhestvena-gipnastika", "text": "Честита Коледа, весели празници! Имаме още едно обещание за годината, да си изпълним и него. С тези думи премиерът Бойко Борисов даде старт на днешното правителствено заседание, което е последно за годината. Става дума за постановление, с което се одобрява допълнително плащане в размер на 1,5 милиона лева за Национална спортна база ЕАД. Илияна Раева изказа специални благодарности към премиера Борисов за това, което се прави за художествената гимнастика Тя му подари злата топка с подписите на световните шампионки по художествена гимнастика. Това е най-красивият коледен подарък, който може да получи националния отбор по художествена гипнастика. С подобряването на базара нашите успехи ще стават все повече и повече. Зала “Раковски” ще бъде разширена с два килима. От 2001 първа година чакаме, предполагаме, че по най-бързият начин ще бъде построено разширението, каза Илияна Раева.", "date": "2018.12.27", "title": "Правителството отпусна още 1,5 милиона лева  за базата на националния отбор по художествена гипнастика"}
{"url": "https://www.faktor.bg/bg/articles/germaniya-shte-se-protivopostavi-na-razpolagane-na-novi-yadreni-raketi-sas-sreden-obseg-v-evropa", "text": "Германия ще се противопостави на всякакви действия по разполагане на нови ядрени ракети със среден обсег в Европа, ако ключовият договор за тях от времето на Студената война бъде анулиран, каза пред ДПА германският външен министър Хайко Маас.  Европа в никакъв случай не трябва да стане арена на дебат за превъоръжаване, каза той в интервю за агенцията, публикувано днес.  \"Разполагането на нови ракети със среден обсег трябва да бъде посрещнато с твърда съпротива от Германия\", подчерта той, като добави, че ядреното превъоръжаване със сигурност е погрешният отговор в спора между САЩ и Русия относно съдбата на договора.", "date": "2018.12.27", "title": "Германия ще се противопостави на разполагане на нови ядрени ракети със среден обсег в Европа"}
{"url": "https://www.faktor.bg/bg/articles/novini/balgariya/prouchvane-balgariya-e-po-pesimistichna-na-fona-na-iztochnata-chast-na-es", "text": "В края на 2018 г. 22 на сто от българите очакват 2019 г. да е по-добра от сегашната, 30 на сто - по-лоша, а 31 на сто - същата, показват данни от глобално проучване в 50 страни на световната асоциация \"Галъп интернешънъл\", част от ежегодния изследователски проект на асоциацията, наречен \"В края на годината\", предава БТА. Нетната стойност на оптимизма у нас, тоест дяловете на оптимисти за 2019 г. минус дяловете на песимисти за 2019 г. е минус 8, докато през миналата година е била +3, изчисляват социолозите и коментират, че това показва известен спад на общия оптимизъм.  България е по-песимистична на фона на източната част на ЕС, като например Румъния показва много по-сериозен оптимизъм (нетна стойност +21). България показва по-малко оптимизъм от средното и за ЕС като цяло. Според нетните оценки, на Балканите най-оптимистично са настроени албанските общности, а на другия полюс са Турция и Босна и Херцеговина, а ние сме в средата.  15 на сто у нас очакват идващата година да е по-мирна за света от отиващата си, 28 процента са на обратното мнение, а 38 на сто очакват да е същата. Нетната стойност е минус 13 - тоест страната ни е близо до средните стойности за света.  България изглежда сравнително по-оптимистична за мира на фона на останалите страни в източната част на ЕС и особено на фона на целия ЕС, коментират анализаторите. Сравнени с останалите на Балканите обаче, българите изглеждат по-скоро песимисти за това дали годината ще бъде по-мирна. И тук, като че ли албанските общности са сред най-бодро настроените. В края на 2018 г. оптимизмът за непосредственото бъдеще продължава да преобладава в света, въпреки че песимизмът се увеличава, обобщават социолозите. Очакванията за по-добро непосредствено бъдеще се повишават за мнозинството от интервюираните в Африка (обикновено оптимистичен регион, въпреки условията на живот), в Индия, в европейските страни извън ЕС, в САЩ и в Латинска Америка. От друга страна, вижда се песимизъм за предстоящата година в Близкия изток, в Русия и до голяма степен в Западна Европа. Оптимизмът за новата година преобладава в повечето държави по света. Тази година изключение правят Турция, Сърбия, Обединеното кралство, Полша, Чехия, Русия, Босна и Херцеговина, България, Хонконг, Франция, Италия, Ливан, Йордания и Южна Корея. 28 на сто от общия брой анкетирани по света очакват 2019 г. да бъде по-мирна, 34 на сто смятат, че ще бъде по-проблемна.  \"В продължение на десетилетия глобалното изследване \"В края на годината\" отчита парадокс: хората, живеещи в по-богати страни, са настроени по-песимистично към предстоящата година, и обратното\", коментира президентът на световната асоциация \"Галъп интернешънъл\" Кънчо Стойчев и допълва, че, изглежда, страхът от загуба на това, което имаш, е по-голям от страха да нямаш. ЕС е все по-песимистичен. Същото е с Русия, докато оптимизмът за следващата година в САЩ е най-високият за последното десетилетие.  \"В предходните десетилетия повечето хора по целия свят очакваха по-скоро мирна нова година, отколкото изпълнена с опасности - с едно обичайно изключение: Близкият изток. Но сега, за първи път през този век, все по-голям брой западноевропейци очакват със страх, че следващата година ще е по-малко мирна\", смята Стойчев", "date": "2018.12.27", "title": "Проучване: България е по-песимистична на фона на източната част на ЕС"}
{"url": "https://www.faktor.bg/bg/articles/bild-tramp-iska-da-poseti-rodnoto-myasto-na-svoite-germanski-predtsi", "text": "В статия, посветена на изненадващата спирка на държавния глава на САЩ Доналд Тръмп в Германия, вестник BILD съобщава, че лидерът на Белия дом е имал планове да посети родното място на своите предци – Калщад, живописно село в провинция Рейнланд Пфалц. Посланикът на САЩ в Германия Ричард Гренел разкри малко преди Коледа: „Не знам кога, но (Тръмп) ми каза, че иска да дойде и да види дома на семейството си\". Факт е: бащата и дядото на Тръмп са родом от Калщат. Селото от 1200 жители е известно с виното си и се намира на около 60 километра от Рамщайн, където американците имат военна база. С хеликоптер Тръмп щеше да се нуждае само от няколко минути, за да стигне до дома на предците си.  По време на двугодишния си мандат президентът на САЩ посети Германия за срещата на върха на Г-20 в Хамбург през юли 2017 г. Той никога не е идвал в страната за официално посещение, нито пък е бил в родното място на баба си и дядо си. Канцлерът Ангела Меркел подари на Тръмп медна гравюра от 1705 г. с карта на района Пфалц, на която може да се види Калщад. На свой ред Белият дом определи американския президент като „горд внук на германските имигранти\" в специално изявление, припомнят от редакцията.", "date": "2018.12.27", "title": "BILD: Тръмп иска да посети родното място на своите германски предци"}
{"url": "https://www.faktor.bg/bg/articles/ekaterina-zaharieva-poema-koordinatsiyaata-po-vaprosite-na-es", "text": "Eкатерина Захариева поема координацияата по въпросите на Европеюйския съюз, реши кабинетът днес. Досега това правеше ресорният министър Лиляна Павлова, чието министерство обаче бе закрито. От Нова година Павлова се връща депутат. Правителството прие промени в ПМС № 85/2007 г. относно координацията по въпросите на Европейския съюз. Направеното изменение е свързано с произтичащите от приключването на Председателското трио на Естония-България-Австрия структурни и персонални промени в Министерския съвет, се казва в официалното съобщение. До момента функциите на председател на Съвета по европейските въпроси се изпълняваха от министъра за Българското председателство на Съвета на Европейския съюз 2018. С оглед осигуряване на устойчивост на провежданата от Република България политика към Европейския съюз и ефективна защита на националния интерес, беше определен нов председател на Съвета по европейските въпроси, с което се гарантира непрекъсваемост на работата му. За председател на Съвета по европейските въпроси беше определен заместник министър-председателят по правосъдната реформа и министър на външните работи.", "date": "2018.12.27", "title": "Eкатерина Захариева поема координацияата по въпросите на ЕС"}
{"url": "https://www.faktor.bg/bg/articles/novini/svyat/turtsiya-trupa-novi-sili-po-granitsata-sas-siriya", "text": "Турските въоръжени сили продължават да съсредоточават нови военни сили и техника по границата със Сирия, предаде информационната агенция ДХА, цитирана от редица турски медии. Натоварени от военни ж.п. вагони с бойна техника преминаха през провинция Адана. Стана известно, че военната техника ще бъде придадена като усиление към разположените по границата със Сирия бойни части от турската армия, посочва още ДХА.", "date": "2018.12.27", "title": "Турция трупа нови сили по границата със Сирия"}
{"url": "https://www.faktor.bg/bg/articles/trusat-koyto-raztarsi-sitsiliya-e-ostavil-bez-pokriv-370-dushi", "text": "Трусът с магнитуд 4,8, който разтърси Сицилия, е оставил 370 души без покрив над главите им и те са настанени във временни убежища, предаде ДПА, като цитира ръководителят на италианската Агенция за гражданска защита Анджело Борели. Ранените в земетресението са 28, като от тях 10 са в болница. Най-тежко пострадала е жена на 80 години. Специалисти на гражданската защита са получили сигнали за инспектиране на 1600 обекта за щети, причинени от труса. Земетресението стана вчера сутринта в община Виагранде на източния склон на вулкана Етна. Силният трус последва серия от по-малки трусове, предизвикани от изригването на вулкана в понеделник, пише \"Фокус\". Днес Борели опроверга твърденията, че населението е можело да бъде предупредено за опасността. \"Очевидно е, че не можем да предсказваме земетресения\", каза той. Борели обаче призна, че местните власти в района на Етна нямат подходящ план за действие при подобни извънредни ситуации и каза, че този проблем трябва да бъде решен. По-късно днес се очаква в засегнатите от труса райони да дойдат италианските вицепремиери Матео Салвини и Луиджи Ди Майо. Етна е един от най-активните вулкани в света.", "date": "2018.12.27", "title": "Трусът, който разтърси Сицилия, е оставил без покрив 370 души"}
{"url": "https://www.faktor.bg/bg/articles/topobvinitel-po-megadeloto-ktb-se-otkazva-ot-nadprevarata-za-shef-na-spetsializiranata-prokuratura", "text": "Прокурор Даниела Начева, която до средата на октомври бе временен шеф на специализираната прокуратура, няма да участва в надпреварата за титуляр за поста. В заявление до прокурорската колегия на Висшия съдебен съвет (ВСС) от 19 декември 2018 г. тя е посочила, че поради лични причини отказва да се включи в конкурса. Начева се кандидатира за поста на 2 септември тази година. Тя е един от обвинителите по мегаделото КТБ. И.ф. административен ръководител на спецпрокуратурата е  от 11 юли тази година, след като дотогавашният шеф Иван Гешев бе издигнат за заместник на главния прокурор с ресор \"Антикорупция\". На 10 октомври обаче Начева депозира молба до ВСС да я освободи от поста и.ф. административен ръководител. В края на октомври за временен шеф бе определен Димитър Петров. Прокурор Начева е в екипа на спецобвинителите от февруари 2016 г. Преди това е работила като следовател и прокурор в Пловдив. Сега се очаква ВСС да открие нова процедура за избор на шеф на спецпрокуратурата. Като кандидат се спряга името на Димитър Петров.", "date": "2018.12.27", "title": "Топобвинител по мегаделото \"КТБ\" се отказва от надпреварата за шеф на специализираната прокуратура"}
{"url": "https://www.faktor.bg/bg/articles/politsai-spasiha-zhena-ot-samoubiystvo", "text": "Полицаи спасиха жена при опит за самоубийство в центъра на Бургас. Около 11.10 часа в Пето районно управление – Бургас, е получено съобщение за инцидент в кооперация, разположена на ул. \"Калофер\" № 18. На дъждобранната алуминиева козирка на терасата на третия етаж се намирала жена, вероятно опитваща се да скочи. Своевременно към мястото на инцидента се отправили два автопатрула от Пето районно управление-Бургас, които организирали действия по спасяването на жената. Същите били затруднени от невъзможността на притеснения й съпруг да отключи масивната входна врата, но предприели система за омекотяване на скока в случай, че не успеят да достигнат до бургазлийката навреме.  Полицаите разбили входната врата, като трима от тях успели да издърпат обратно на терасата 67-годишната бургазлийка, под чиито крака алуминиевата козирка вече поддала от тежестта й. Проведени са множество разговори с бургазлийката, която от сърце заедно със съпруга си благодарила на отзовалите се полицейски екипи. Жената изказала съжалението си, че в момент на слабост и депресивно настроение решила да посегне на живота си, като пожелала на всички служители на реда крепко здраве, късмет и възможност повече от разрешавани от тях случаи да се ознаменуват с положителен резултат.", "date": "2018.12.27", "title": "Спасена от самоубийство жена благодари на полицаите, че е жива, пожела им крепко здраве"}
{"url": "https://www.faktor.bg/bg/articles/ivan-laskin-e-priet-v-reanimatsiya-boryat-se-za-zhivota-mu", "text": "Лекарите във ВМА се борят за живота на актьора Иван Ласкин, съобщиха пред  \"Дир.бг\" източници от обкръжението на актьора. В момента той е настанен в реанимацията, като състоянието му е критично. \"Да, Иван Ласкин е приет във Военномедицинска академия, но повече информация не може да бъде дадена\", коментира говорителят на лечебното заведение Соня Колчакова. Тя отказа категорично да оповести подробности за състоянието на актьора. Неофициалната информация  сочи, че 48-годишният Иван Ласкин е постъпил преди дни във ВМА заради влошаване на здравословния проблем, заради който преди време лежа в столичната Втора градска болница. Новината бе потвърдена и от \"24 часа\". Въпреки тежкото състояние, той е контактен и е запазил присъствие на духа. \"Иван е силен, преодолявал е какво ли не, сигурни сме, че ще се справи и този път\", коментираха с надежда хора от културните среди, които са запознати със здравословния проблем на Ласкин.", "date": "2018.12.27", "title": "Иван Ласкин е в реанимация, борят се за живота му"}
{"url": "https://www.faktor.bg/bg/articles/politika/hlyab-i-pasti/stratfor-rusiya-se-e-pritselila-i-v-balkanskite-darzhavi", "text": "Евразия e най-големият регион в света. Той съединява Изтока и Запада и е сухопътен мост, граничещ с Европа, Азиатско-Тихоокеанския регион, Близкия Изток и Южна Азия. Сърцето на Евразия е Русия, която през цялата си история с променлив успех се опитва да наложи влиянието си до най-далечните граници на Евразия. Целта на тази стратегия е да изолира страната от външни сили, но тя поражда конфликти в цялата периферия, поради което Евразия се намира постоянно в състояние на нестабилност. Решението на САЩ да излязат от Договора за ликвидиране на ракетите със среден и малък обсег на действия през 2019 година ще доведе до по нататъшно нарастване на военната мощ в САЩ и Русия и особено в периферията на Европа. Полша, Румъния и прибалтийските държави ще се стремят да разположат на своя територия допълнителни американски сили и отбранителни средства. Но ще мине най-малко година преди САЩ да разположат в този регион ракети със среден обсег. Русия от своя страна ще продължи да засилва военното си присъствие в Калинградска област, Крим и Черно море и в западната част на страната.  През 2019 година Русия няма само да се ограничи с нагнетяване на военна истерия, но и реално ще засилва военното си присъствие в периферията на бившия Съветски съюз. Москва ще положи усилия да засили военното си присъствие и развитие на военна инфраструктура в Белорусия. Още един фронт в продължаващия руско-украински конфликт ще се формира в Азовско море. Двете страни ще увеличават там военно-морските сили, а САЩ ще оказват военна помощ на Украйна.  Русия активно ще води хибридна война против западните страни и прозападноориентираните държави, ще се намесва във вътрешните им работи. Изборите за Европарламент през май ще дадат възможност на Русия да подкрепи крайнодесните антисистемни партии и сили, особено в Унгария, Италия и Франция. Русия се е прицелила и в балканските държави, особено в Сърбия, Македония и Черна гора. Чрез политическа намеса, дезинформация и икономически предложения, Москва ще се опита да  попречи на процесите на евроинтеграция. Най-голям резултат във своята хибридна война Москва ще постигне в Молдова, където през февруари ще се проведат парламентарни избори, които със сигурност ще донесат успех на промосковската Социалистическа партия. В резултат Молдова ще задълбочи връзките с Русия, като едновременно с това ще замрази (или дори изобщо ще прекрати) усилията за евроинтеграция. Като противодействие на руската хибридна тактика, Западът ще засилва санкционния натиск, като едновременно с това ще активизира и координира действията си в областта на киберсигурността и контрапропагандата. Може да се очаква, че Съединените щати ще въвеждат санкции срещу нови руски представители на властта и организации, като едновременно с това ще затваря каналите за търговия и дори може да се стигне до понижаване на нивото на дипломатическите отношения. Американският Конгрес може да притисне Белия дом за предприемането на по-радикални мерки срещу руския държавен дълг или да забрани доларовите операции с най-големите държавни банки на Русия.   В Евросъюза санкциите ще предизвикват значително по-нееднозначна реакция, но те няма да отпаднат. Русия ще се старае да се защити от санкциите, увеличавайки валутните си запаси, ще диверсифицира търговските си връзки, за да намали зависимостта си от доларовите операции. Това ще и позволи да избегне мащабна икономическа криза през 2019 година.  Русия ще се стреми да разшири своите връзки и да активизира участието си в световните дела, ще се старае да намали хегемонията на Запада и ще предизвиква световния ред. Във фокуса на тези усилия ще бъде Китай, чиито интереси в съперничеството му с Вашингтон съвпадат с интересите на Русия в тази сфера. През 2019 година Русия и Китай ще засилват икономическите и енергийните връзки, а Путин ще увеличи инвестициите си в строителството на заводи, тръбопроводи, пътища, г.п. линии и други обекти в инфраструктурата на Русия, особено в Далечния Изток. Двете страни ще развиват военни връзки, ще разширят мащабите на двустранните военни учения. Москва и Пекин ще продължат да търгуват с оръжие, независимо от санкционния натиск от страна на САЩ и взаимното им съперничество на оръжейните пазари. Русея ще продължи да оказва политическа и икономическа помощ на Северна Корея и ще се противопоставя на санкциите срещу Пхенян, като ще действа без да се съобразява с тях. В Близкия Изток, както и преди, Русия ще продължи да оказва военна помощ на сирийския президент Башар Асад и ще укрепва връзките си с Иран, защото вижда в него лост за оказване на натиск над САЩ. Непопулярните икономически реформи от типа на повишение на пенсионната възраст и някои данъци ще водят до протести в страната, които се подтикват от опозиционери като Алексей Навални. В отговор на протестите Кремъл ще започне да затяга гайките, ще провежда политически размествания и избирателно ще прави отстъпки на исканията на обществото. Господстващите позиции на управляващата партия \"Единна Русия\" ще отслабват, а партиите от системната (или добронамерената по отношение на Кремъл) опозиция, такива като комунистическата, либерално-демократическата на Жириновски и \"Справедлива Русия\" ще спорят за губернаторските кресла и места в парламента през септември. През 2019 година вътрешните вълнения в Русия ще продължат, но политическите партии, които се борят с властта на президента Владимир Путин, трудно ще успеят да го застрашат. Опозиционните партии ще разширят сътрудничеството помежду си в опит да създадат по-мощен фронт за противодействие на \"Единна Русия\". Президентът Владимир Путин, макар и предпазливо, но ще разреши такива действия, с цел да избегне засилването на несистемните опозиционни сили.  Що се отнася до сферата на сигурността, Русия ще проведе размествания в ръководството на военното разузнаване ГРУ след серия скандални операции в чужбина, преразпределяйки част от неговите задължения и средства между другите органи на държавната сигурност, включително на Федералната служба за сигурност и Службата за външно разузнаване.", "date": "2018.12.27", "title": "Стратфор: Русия се е прицелила и в балканските държави"}
{"url": "https://www.faktor.bg/bg/articles/novini/balgariya/todor-tagarev-izborat-na-f-16-e-dobar-za-balgariya", "text": "Грешка би било след закупуването на нов изтребител за българските ВВС експлоатационният срок на изтребителите МиГ-29 да бъде продължаван до края на жизнения им цикъл – до 2029-та година. Това заяви пред телевизия Европа бившият военен министър Тодор Тагарев.   Като се насочва към Ф-16, България е избрала по-оборудвания и боеспособен самолет, посочи Тагарев. От друга страна пък Грипен е по-евтин за закупуване и експлоатация, отбеляза той.   По думите на експерта това, че процедурата ще се разглежда два пъти в парламента, ще даде допълнителна прозрачност на избора. Според бившия началник на военното ведомство реалистичният срок, в който новите самолети могат да влязат на въоръжение е около 2023-та година.", "date": "2018.12.27", "title": "Тодор Тагарев: Изборът на Ф-16 е добър за България"}
{"url": "https://www.faktor.bg/bg/articles/zasmyan-shte-e-dneshniyat-27-dekemvri", "text": "Засмян ще е днешният 27 декември. През деня ще преобладава слънчево време с временни увеличения на облачността. Вятърът още малко ще отслабне и ще е до умерен от запад-северозапад. Минималните температури ще са предимно между минус 5° и 0°, а дневните още малко ще се повишат и максималните ще са между 3° и 8°. Над планините ще преобладава слънчево време. Ще духа до умерен, по билата силен вятър от север-северозапад. Максималната температура на височина 1200 метра ще бъде около 0°, на 2000 метра - около минус 4°. Над Черноморието също ще преобладава слънчево време. Ще духа до умерен северозападен вятър. Максимални температури на въздуха: 6°-7°. Вълнението на морето ще бъде 1-2 бала. Температурата на морската вода е 7°-8°. На 27.12.2018 слънцето ще изгрее в 07:56 часа и ще залезе в 16:59 часа. Продължителността на деня е 09:03 часа.", "date": "2018.12.27", "title": "Засмян ще е днешният 27 декември"}
{"url": "https://www.faktor.bg/bg/articles/ot-irak-neobyavenata-vizita-na-tramp-vav-vazdushnata-baza-al-asad-e-dosadno-prostashko-narushenie-na-suvereniteta-ni", "text": "Необявената официално визита на президента на САЩ Доналд Тръмп във въздушната база „Ал Асад“, разположена западно от Багдад стигна кулминацията си, когато в иракския парламент изразиха тревога от събитието –„посещението му бе окачествено като \"досадно просташко нарушение на суверенитета на Ирак.\", съобщава на електронната си страница DW. Ал-Саиди, лидер на блока „Национална реформа“, заяви, че на Тръмп не трябва да му се позволява да пристига“, тъй сякаш „ Ирак е щат от Съединените щати“, пише \"Фокус\".  От офиса на иракския премиер Адел Абдул-Махди обявиха, че министър-председателят и Тръмп са разговаряли по телефона по време на невключената в никакъв график визита, но „ различните възгледи“ са попречили да се проведе среща „лице-в лице“, за да се избегне пряк сблъсък.  Прессекретарят на Белия дом Сара Сандърс обяви, че причината е в краткото време и съображения за сигурност.  В това пътуване Тръмп е бил съпровождан само от съветника си по националната сигурност Джон Болтън. Той за първи път, откакто е президент, посещава американските войски в зоната на военни действия. Предшествениците му Обама и Буш-младши са правили внезапни посещения  Шок от решението за оттегляне от Сирия  Визитата на Тръмп идва седмица, след като Тръмп постави натясно своите военни съветници и международните елити, включително и в Ирак, когато съобщи, че ще изтегли 2 000 американски военни от съседната на Ирак Сирия. Там те заедно с кюрдските сили действаха в мултинационална кампания срещу джихадистите от „Ислямска държава“ (ИД). Това пътуване в чужбина на Тръмп съвпада също и с частичното спиране на работа на правителствените институции за неопределено време, тъй като президентът и Конгресът влязоха в спор по неговото искане да се отпуснат средства за проекта му да строи стена по границата с Мексико.  Защита на решението за оттегляне от Сирия  По време на престоя си Тръмп е заявил, че той „изобщо няма планове“ да извежда американските части от Ирак, но защитава намерението си за изтегляне от Сирия. Аргументите му са, че присъствието на САЩ в тази страна никога не е означало „отворен край“ и че са постигнати значителни военни успехи в битката срещу „ИД“. Отново е потвърдил, че Турция ще продължи мисията с прочистването от остатъците от щурмоваците на „ИД“ в Сирия.  Мнозина се страхуват, че това оттегляне на САЩ ще доведе до прегрупиране на силите на ИД, тъй като Турция има по-голям интерес да се бие с кюрдските сили. За Турция кюрдите са заплаха за нейните национални интереси.", "date": "2018.12.27", "title": "От Ирак: Необявената визита на Тръмп  във въздушната база „Ал Асад“е досадно просташко нарушение на суверенитета ни"}
{"url": "https://www.faktor.bg/bg/articles/pod-prozortsite-na-pravitelstvoto-zapochva-protest-pod-nadslov-ne-ni-parzalyayte-za-pirin", "text": "Докато правителството заседава, пред Министерския съвет ще се състои протест под надслов \"Не ни пързаляйте за Пирин\". Той се организира от Коалиция \"За да остане природа в България\" и започва в 8:30 ч.. Еколозите предупреждават, че ще сезират Европейската комисия по казуса. От btv го виждат така: \"Пред Министерския съвет се подновяват протестите на природозащитниците след новината, че Марк Жирардели е собственик на фирмата-концесионер на ски зоната в Банско. Коалиция „За да остане природа в България” предупреждава, че водата на Пирин отива лесно при „Юлен” с гласуваните преди дни от парламента промени в преходните и заключителни разпоредби на Закона за чистота на атмосферния въздух.\" Природозащитниците смятат, че с последните промени в Закона за чистотата на атмосферния въздух, законодателите са дали възможност на концесионера на ски зоната в Банско да разполага свободно с водния ресурс в планината, коментират от БНТ. Според тях гласуваните текстове позволяват в националните паркове да се изменят коритата на реките, за да се осигури достатъчно вода за производството на изкуствен сняг. Еколозите предупреждават, че ще сезират Европейската комисия по казуса.", "date": "2018.12.27", "title": "Започва протест под надслов \"Не ни пързаляйте за Пирин\""}
{"url": "https://www.faktor.bg/bg/articles/daniel-smilov", "text": "Господин Ахмед Доган, неговата партия, разбира се, има огромна власт, има огромна сила, заяви социологът Кольо Колев в студиото на сутрешния блок на Би Ти Ви по повод коледната реч на Ахмед Доган.  Според мен това пак е натиск върху номиналната коалиция, да се каже, че ако  те не отчитат и интересите на ДПС, политически, икономически и т.н., те ще бъдат поставени под пред избори за преформатиране, опит за евентуално заместване на патриотите. Програмният кабинет очевидно е такава формула. Аз по скоро прочетоха думите на Ахмед Доган като сваляне на пълната бойна готовност, защото беше обявен курс към нови избори. Програмният кабинет е все пак глътка въздух за правителството, заяви политологът Даниел Смилов. В думите на Сокола той вижда \"заплаха какво би могло да се случи, ако интересите на ДПС не се отчетат\". Основни политики, като данъчната и др., се определят от ГЕРБ заедно с БСП, по-много други въпроси, казва той. Смилов е категоричен, че самолетите F-16 е нормалният избор на България като натовска държава. На хартия изглеждат наистина добре, вметна  Кольо Колев.", "date": "2018.12.27", "title": "Даниел Смилов: Ахмед Доган свали пълната бойна готовност"}
{"url": "https://www.faktor.bg/bg/articles/toma-bikov-na-izborite-za-evroparlamenta-bsp-shte-igrae-va-bank", "text": "Не виждам до евровота догодина да има такива политически събития, които да променят съществено политическата ситуация у нас. На изборите за Европейски парламент БСП ще играе \"ва банк\". Това прогнозира в интервю за БТА депутатът от ГЕРБ Тома Биков. Според него Обединени патриоти могат да спечелят и две места в Европарламента, но, ако се явят във формата, в който са в момента. Биков смята, че парламентарното мнозинство е показало, че е реално и не зависи от опозицията. Ако трябва да кажем добра новина за тази година, тя е, че България много добре се справи със сериозното предизвикателство да председателства Съвета на ЕС, изтъкна политикът. Според него президентът Румен Радев с многократното упражняване на правото си на вето има опасност да обезцени този инструмент. Надявам се да не го прави, за да се позиционира политически срещу управляващите, коментира Биков. Със сигурност имаме агресивна опозиция в лицето на БСП, е оценката на депутат", "date": "2018.12.27", "title": "Тома Биков: На изборите за Европарламента БСП ще играе \"ва банк\""}
{"url": "https://www.faktor.bg/bg/articles/obshtestvo/podpisaha-za-dopalnitelni-500-mln-leva-za-meditsinski-deynosti-prez-2019-g", "text": "В Министерството на здравеопазването беше подписан анекс към Националния рамков договор за 2018. Той беше подписан от НЗОК, БЛС, а министър Кирил Ананиев стана негов гарант. В него са заложени допълнителни 500 млн. лева за медицински дейности през 2019 г.", "date": "2018.12.27", "title": "Подписаха за допълнителни 500 млн. лева за медицински дейности през 2019 г."}
