{"url": "http://www.faktor.bg/bg/articles/novini/svyat/erdogan-skochi-na-netanyahu-savzemi-se-ti-si-teroristichna-darzhava", "text": "Размяната на остри реплики през последните два дни между президента на Турция Реджеп Тайип Ердоган и израелския премиер Бенямин Нетаняху продължи днес. Полемиката се разрази, след като турският президент критикува вчера Израел за насилието по време на протестите на палестинци в Ивицата Газа, обвинявайки го, че е използвал \"непропорционална сила\" и е извършил \"безчовечна атака\". Израелският премиер каза на свой ред, че не приема да бъде поучаван \"от този, който безогледно бомбардира цивилни от години\". \"Ей Нетаняху, съвземи се\", заяви Ердоган в реч пред граждани преди окръжен конгрес в Адана на управляващата Партия на справедливостта и развитието (ПСР). \"Ти си терористична държава. Ясно е какво правиш в Газа, Ерусалим. Никой в света не те обича\", каза още турският президент. \"Трябва да знаеш следното: не се занимавай с угнетени хора. Не се занимавай с нас! Не чакай от нас положителна дума, когато не постъпваш честно\", добави Ердоган в обръщението си към израелския премиер. В петък десетки хиляди палестинци се събраха близо до границата с Израел на протести, които трябва да продължат шест седмици. В тях се настоява за правото на завръщане на палестинските бежанци, които са избягали или са били прогонени от домовете си във войната, последвала създаването на държавата Израел през 1948 г. Най-малко 16 палестинци, които се доближили до граничните ограждения, са били застреляни от израелски войници, а над 1400 са били ранени по данни на здравното министерство на Ивицата Газа. Израелската армия заяви, че е открила огън по протестиращи, които са замеряли войниците с камъни или коктейли \"Молотов\", стреляли са по тях или са се опитали да проникнат в Израел през граничните ограждения.", "date": "2018.04.01", "title": "Eрдоган скочи на Нетаняху: Съвземи се, ти си терористична държава!"}
{"url": "http://www.faktor.bg/bg/articles/novini/balgariya/toma-bikov-prezidentat-e-gotov-da-zabie-nozh-v-garba-na-kabineta-misli-kato-ninova-na-parche", "text": "Правителството се опитва да води цялостна външна политика. Срещата във Варна не се разглежда сама по себе си. И позицията на България за тази международна криза между Великобритания и Русия – това не са отделни неща. И аз мисля, че за първи път от много време насам има цялостна външна политика, която отчита националния интерес на първо място и която отчита България като част от ЕС и НАТО. И която се опитва да преведе страната през много сложната ситуация, която е в момента. Това обяви депутатът от ГЕРБ Тома Биков в ефира на \"Канал 3\". Според него и президентът, и Нинова мислят на парче. Те смятат, че във Варна е трябвало да се обсъдят тракийските бежанци, а темата всъщност е била мигрантската криза и от нея се е получи много добър резултат, посочи депутатът. Позиция за Русия – Нинова я приветства. Преди това обаче каза, че санкциите трябва да паднат, а ние сме на обратното мнение. Ние имаме самочувствието да отстояваме националния интерес – както пред Русия, така и пред западните партньори, допълни Биков и обясни защо споменава президента Румен Радев и лидера на БСП Корнелия Нинова заедно. „По-рано се надявах, че президентът ще бъде президент на всички българи, но го слях с Нинова, защото все по-често виждам едно и също говорене. Президентът показа готовност да забие нож в гърба на правителството. Опита да го направи. Това стана преди срещата във Варна, като още преди това я обяви за провалена”, допълни Тома Биков. Според него с тази си позиция президентът не печели нищо, освен симпатиите на най-твърдите критици на правителството и най-твърдото ядро от електората на БСП. И отново го призова към действия в синхрон с кабинета. „Ако той иска да представлява страната, той трябва да има елементарна координация с правителството. Но след като не е доволен от срещата във Варна, нека сега той се срещне с Ердоган, с Туск, Юнкер, да обиколи всички европейски страни и пред тях да постави въпроса за тракийските бежанци”, каза още Биков. „Правителството не действа на базата на чувствата си към една или друга държава. Действа хладнокръвно, в национален интерес, в интерес към българските граждани. Докато виждам как президента говори, когато става въпрос за Русия и как, когато става въпрос за някоя държава”, допълни депутатът от ГЕРБ.", "date": "2018.04.01", "title": "Тома Биков: Президентът е готов да забие нож в гърба на кабинета, мисли като Нинова - на парче"}
{"url": "http://www.faktor.bg/bg/articles/novini/balgariya/aleks-aykan-ako-nyamahme-dokazatelstva-ne-bihme-obvinili-moskva-za-otravyaneto-na-skripal", "text": "Според мен се нуждаем от нова заявка за стойността на либералните демокрации, в които живеем. И тук не ви говоря за това кой е премиер на Великобритания и дали има нова Студена война. Това, което трябва да направим в Европа и отвъд Атлантика, е да кажем ясно, че нашите демокрации имат стойност, че споделяме ценности, върху които се градят нашите общества. В същото време трябва да сме наясно с факта, че определен тип информация тече към нас – от определени държави към Европа, за да подкопае нашите ценности. Това коментира в интервю за Би Ти Ви Алекс Айкън, отговорен за публичните комуникации на британското правителство – Алекс Айкън.   Той посочи, че наблюдават много внимателно пропагандата, която излъчват канали като RT, „Спутник“, и реките от фалшива информация, която се създава във фабриките за тролове. Но огромната част от тази информация има ограничен ефект. Във Великобритания, Германия и Франция хората вече разбират това. Ясно е, че ако живеете в Прибалтийските държави или в България, сте в ситуация, в която определено количество информация може да повлияе на публичните дебати. И тук идва въпросът за възможността за разпознаване и реакция срещу тези информации. Това може да се случи главно чрез образование – още от детска възраст в училище. Когато такива информации се появяват, правителствените комуникационни служби трябва да са готови да реагират, за да защитят ценностите на демократичната система, аргументира позицията си британеца. На въпрос на водещия има ли Великобритания истински и неоспорими доказателства, за да твърдят, че зад атаката срещу Скрипал стои Русия, Айкън обясни: Ние говорим на базата на доказателства и не бихме отправили обвинения, които не можем да докажем. Знаем от нашите учени, че „Новичок“ може да бъде произведен от една държава и имаме доказателства, които потвърждават тези заключения. Разполагаме със заключенията на нашите разузнавателни служби и разговаряхме с нашите приятели и съюзници. Нашето виждане съвпада с тяхното виждане. Категоричността, с която международната общност отговаря на този случай, е безпрецедентна. Този отговор включва най-голямото експулсиране на чужди шпиони в историята. Това само по себе си също е доказателство за сериозността, с която демократичните държави приемат това покушение на територията на чужда страна. Имаме доказателства и вече сме ги предоставили на международната организация, която се занимава с химическите оръжия. Те ще направят свое собствено проучване. Руското правителство до този момент пусна в публичното пространство 19 различни обяснения за това отравяне. 19 различни фалшиви новини, защото те знаят, че бяха правилно посочени като инициатори на този отвратителен акт\", категоричен бе Алекс Айкън.", "date": "2018.04.01", "title": "Алекс Айкън: Ако нямахме доказателства, не бихме обвинили Москва за отравянето на Скрипал"}
{"url": "http://www.faktor.bg/bg/articles/novini/balgariya/mestan-sluchayat-skripal-pokaza-che-pravitelstvoto-e-zavisimo-ot-krayni-natsionalisti-kato-siderov", "text": "„Притеснително е, че управлението е в пряка зависимост от крайни националисти като Волен Сидеров, което дискредитира България като последователен член на НАТО и ЕС.”  Това обяви лидерът на ДОСТ Лютви Местан на среща с актива на партията в Кръджали. Според него зависимостта на Кабинета „Борисов 3“ от антиевропейските и антинатовските позиции на крайните националисти се е проявила най-силно във връзка със случая „Скрипал“. „Българската позиция, за разлика от позициите на повечето страни членки на ЕС и дори на съседни държави от Западните Балкани, нечленуващи в ЕС, е неприемливо колеблива, почти страхлива. Членството в ЕС и НАТО не е формален акт, а предполага решителна солидарност с ясни и категорични позиции точно при такива кризисни ситуации. Необходимо е да се промени моделът на управление на страната, за да може властта в България да се упражнява от убедени и категорични евроатлантици. ДОСТ, разбира се, ще даде своя принос, за да се попречи на антиевропейските и антинатовските сили да вземат връх в българската политика“, казва още Местан. Политикът е изразил и убеденост, че ДОСТ ще спечели местните избори в област Кърджали. „Чрез партия ДОСТ жителите на кърджалийска област ще вземат обратно властта в свои ръце от самозабравилите се днешни местни управници. ДОСТ ще управлява демократично и ще прекъсне порочните практики на дискриминация по партиен признак при отдаването на общинска земя под наем, при предоставянето на административни услуги и използването на местната власт за груб политически натиск върху свободната воля на избирателите. Всички тези порочни практики и корупцията при обществените поръчки разделят и противопоставят местните хора и бизнеса в района. Избраните с листите на ДОСТ кметове на общини, кметове на населени места и общински съветници ще служат на всички граждани, независимо от тяхната етническа, религиозна и партийна принадлежност. На последните парламентарни избори ДОСТ стана втора политическа сила в област Кърджали. Задачата, която стои пред партията на местните избори, е да се превърне във водеща политическа сила в областта” допълва Местан.", "date": "2018.04.01", "title": "Местан: Случаят „Скрипал” показа, че правителството е зависимо от крайни националисти като Сидеров"}
{"url": "http://www.faktor.bg/bg/articles/novini/svyat/papa-frantsisk-na-vazkresenie-da-badem-solidarni-s-bezhantsite-da-ima-mir-po-sveta", "text": "В посланието си \"Урби ет орби\" (Към града и към света) по случай католическия Великден папа Франциск призова за мир в Светите земи, където само преди два дни 15 палестинци бяха застреляни от израелски войници на границата между ивицата Газа и Израел. Папата заяви в словото си, че конфликтът в региона \"не пощадява беззащитните\", предаде Ройтерс.  В посланието си от централния балкон на базиликата \"Свети Петър\" папата също призова да се сложи край на \"касапницата в Сирия\" и да се допусне там хуманитарна помощ, както и за мир в Южен Судан и Демократична република Конго. Папата се помоли за мир за \"целия свят, започвайки с възлюбената и страдаща сирийска земя, чийто народ е изтощен от една сякаш безкрайна война\". Франциск призова за международна помощ за Венецуела, за да не се налага на още хора да напускат родината си заради икономическата и политическа криза. Той изрази надежда, че \"плодовете на диалога\" ще помогнат за мир и хармония на Корейския полуостров, където двете Кореи на 27 април ще се съберат на първата си среща на върха от повече от десетилетие.  Франциск се помоли силата на Исусовото послание \"да донесе надежда и достойнство, където има лишения и маргинализация, където има мигранти и бежанци, така често отхвърляни от днешната култура на разхищението, и жертви на наркотрафика, трафика на хора и съвременните форми на робството\".  Папата призова и за повече усилия за постигане на хармония в разделената Украйна и прикани света да не забравя жертвите на конфликти, особено децата, предаде Асошиейтед прес. Необходима е \"солидарност с всички принудени да напуснат родните си земи, които са лишени от най-насъщното за преживяване\", каза още във своето обръщение към вярващите папата Франциск.", "date": "2018.04.01", "title": "Папа Франциск на Възкресение: Да бъдем солидарни с бежанците, да има мир по света"}
{"url": "http://www.faktor.bg/bg/articles/novini/balgariya/prof-konstantinov-tezata-che-se-zarazhda-konflikt-e-nay-tezhkata-konspirativna-teoriya", "text": "Ситуацията на международната сцена е изключително драматична, а България влиза в съвсем нова роля. Такава позиция изрази проф. Михаил Константинов в студиото на Канал 3.  „Мисля, че отдавна събитията, които се случват в България трябва да се разглеждат в по-широк контекст. Те не могат да бъдат разглеждани само от местна гледна точка”, обясни  Константинов. „Мисля, че срещата във Варна бе успешна. Много е интересна обаче ситуацията със скандала между Великобритания и Запада с Русия. Какво се случи?. Резултатът беше изгонване на 120 шпиони от двете страни. Изгонени бяха професионалните разузнавачи. Това и преди се е случвало, но не в такъв мащаб. Така и от двете страни останаха без кадровото си разузнаване, което може да бъде много лошо. Казаха, не искаме тези шпиони, докарайте нови. Но това може да е много опасно, тъй като новите шпиони нямат тези контакти”, коментира от своя гледна точка проблема с изгонените руски дипломати професорът. По думите му тезата, че се заражда конфликт е най-тежката конспиративна теория.  Търси се конфликт между управлението на САЩ и Русия. Това обаче, което мен ме притеснява е, че световните дългове са достигнали до 1000 трилиона долара. Те са абсолютно невъзвращаеми и никой не смята да ги връща. Ако тези финансови боклуци трябва да бъдат върнати по нормален начин, това ще е много страшно за банковите институции. Ако има обаче война, то те тези пари ще отидат за война. На много хора им трябва война. Трябва им да е малка и да е далеч от тях. Тя обаче няма да е малка”, прогнозира математикът. Професорът смята, че позицията на правителството, да не гони руски дипломати, е разумна. „Ние застанахме на страната на разума и доказателство за това е, че никой още не ни е атакувал за това. България трябва да отстоява позицията си, а за конкретни действия, трябва да искаме конкретни доказателства”, допълни той.", "date": "2018.04.01", "title": "Проф.Константинов: Тезата, че се заражда конфликт, е най-тежката конспиративна теория"}
{"url": "http://www.faktor.bg/bg/articles/novini/svyat/admiral-uspokoyava-nyama-realen-risk-tyangun-1-da-padne-nad-balgariya", "text": "Няма реален риск китайската космическа станция \"Тянгун-1\" да падне над България. Това каза началникът на Висшето военноморско училище във Варна -  флотилен адмирал проф. Боян Медникаров. В Планетариума на учебното заведение от 28 март е сформиран оперативен щаб, който непрекъснато следи данните за движението на станцията. Разпадането на \"Тянгун-1\" се очаква да започне на утре сутрин, 2 април, около 4,00 часа, обясни Медникаров.  По думите му прогнозите са процесът да стартира над Атлантика, на около 5-6000 км от нашата страна. Твърде вероятно е докато стигне нашите географски ширини станцията да се разпадне, допълни той. Адмиралът все пак уточни, че е много трудно да се прогнозира със сигурност какво ще е поведението на частиците.  По думите очакванията са те да засегнат предимно Италия и Испания, а България е съвсем в периферията. \"Ако все пак видите частици от разпадащата се станция и у нас, не ги пипайте - отровни са!\", предупреди амирал проф. Боян Медникаров. ", "date": "2018.04.01", "title": "Адмирал успокоява: Няма реален риск „Тянгун-1“ да падне над България"}
{"url": "http://www.faktor.bg/bg/articles/novini/svyat/poveche-ot-1000-diplomati-i-darzhavni-sluzhiteli-se-spasyavat-ot-erdogan-v-germaniya", "text": "Над 1000 турски дипломати, държавни служители и членове на техните семейства са кандидатствали за убежище в Германия след осуетения опит за преврат в Турция през юли 2016 г., предаде ДПА, цитирана от БТА. До началото на март са подадени 288 молби от турски граждани с дипломатически паспорт и 772 от турци със служебни паспорти, съобщи германската федерална служба за мигранти и бежанци. Турският президент Реджеп Тайип Ердоган обяви извънредно положение и предприе чистка на политическите си опоненти и предполагаемите поддръжници на преврата, припомня ДПА. Около 50 000 души бяха изпратени в затвора, а други 150 000 държавни служители бяха уволнени или временно отстранени от длъжност. Само през 2018 г. над 1400 турски граждани са кандидатствали за убежище в Германия. Общият брой на молбите за миналата година е достигнал около 8500, като повече от една четвърт от тях са били удовлетворени. През 2016 г. са одобрени само 8 процента от близо 5700 молби за убежище от турски граждани.", "date": "2018.04.01", "title": "Повече от 1000 дипломати и държавни служители се спасяват от Ердоган в Германия"}
{"url": "http://www.faktor.bg/bg/articles/novini/balgariya/bdzh-shte-kompensira-s-bezplatni-bileti-patnitsite-ot-izgoreliya-vlak-kray-s-konyovo", "text": "\"БДЖ - Пътнически превози\" ЕООД ще компенсира всички свои клиенти, които са пътували с бързия влак от София за Бургас на 30 март 2018 г., съобщават от железниците. Билетът ще е за маршрут в страната по избор. Пътниците от композицията престояваха в гара Коньово поради възникнал пожар в третия вагон от състава на влака, а после бяха извозени с автобуси. Желаещите да получат компенсацията си могат да го направят на всяка гара от 2 април, като предоставят билета си от пътуването с бързия влак от София за Бургас. Късно снощи започна операцията по изтегляне на изгорелите вагони, разказва Нова тв. От гара Коньово, композицията трябва да бъде преместена към депо в Пловдив, където ще започне същинската част от разследването какво е предизвикало огъня, който за толкова кратко време е успял да обхване и изпепели двата вагона. Водещата версия остава проблем с електрическата инсталация. А операцията по придвижването се оказа доста трудна. И за близо 16 часа композицията е изминала около 130 километра. Вагоните са напълно изгорели. Няма и помен от купетата. Останали са само купчини желязо. Кондукторката, която първа е видяла дима, и е помогнала за евакуацията, е обгазена и затова сега е настанена в болница. Медицинска помощ са потърсили началникът на влака и един от машинистите, които са помагала в гасенето на огъня с наличните пожарогасители.", "date": "2018.04.01", "title": "БДЖ ще компенсира с безплатни билети пътниците от изгорелия влак край с.Коньово"}
{"url": "http://www.faktor.bg/bg/articles/novini/balgariya/vanshno-preduprezhdava-za-zabavyane-na-granitsite-na-ungariya", "text": "От март на граничните пунктове на Унгария се провежда постоянна операция \"Сухопътни граници 2018\", която включва тотална проверка на всички моторни превозни средства, влизащи в страната от Сърбия, съобщиха от министерството на външните работи. Властите обръщат особено внимание на ТИР-автомобили и автобуси. От МВнР са реагирали снощи след сигнали за забавяне на около 20 автобуса с български граждани на ГКПП Хоргош-Рьоске на сръбско-унгарската граница. Той се намира на основна пътна артерия, водеща към Виена. От външното министерство напомниха, че отбелязването на католическия Великден, намаленият брой служители на граничен контрол и парламентарните избори в Унгария на осми април, също може да утежнят преминаването през страната.", "date": "2018.04.01", "title": "Външно предупреждава за забавяне на границите на Унгария"}
{"url": "http://www.faktor.bg/bg/articles/novini/svyat/politseyski-ostavki-v-cherna-gora-zaradi-vloshenata-situatsiya-v-oblastta-na-sigurnostta", "text": "Директорът на черногорската полиция Славко Стоянович и началникът на центъра за сигурност в Подгорица Йовица Речевич подадоха оставки заради „влошената ситуация в областта на сигурността“ през последната седмица в столицата, предаде БТА. Министърът на вътрешните работи Мевлудин Нуходжич заяви, че оставките са подадени в събота вечерта на свикано от него съвещание, съобщи черногорската телевизия РТЦГ. По-рано пред деня в събота при престрелка в центъра на Подгорица бяха убити двама души, единият от които е случайна жертва при стрелбата. В четвъртък вечерта още един човек загина при експлозия в гараж. Премиерът Душко Маркович насрочи за днес заседание на Съвета за национална сигурност. За 15 април в Черна гора са насрочени президентски избори с участието на 7 кандидати.", "date": "2018.04.01", "title": "Полицейски оставки в Черна гора заради \"влошената ситуация в областта на сигурността\""}
{"url": "http://www.faktor.bg/bg/articles/novini/svyat/erdogan-skochi-na-kosovskiya-premier-zaradi-izgonenite-gyulenisti", "text": "Президентът на Турция Реджеб Ердоган отправи остри реплики към премиера на Косово Рамуш Харадинай. Причината са уволненията на вътрешния министър и ръководителя на разузнаването заради отвлечените от Косово шестима турски граждани, които бяха върнати обратно в Турция. Според Реджеб Тайип Ердоган шестимата арестувани са едни от най-високопоставените функционери от Организацията на Фетуллах Гюлен на Балканите,, пише Епицентър.бг. Турският лидер заяви това в реч пред активисти на Партията на справедливостта и развитието в истанбулския квартал \"Пендик\", разположен в азиатската част на града. „В момента питам: Ей, министър-председателю на Косово, по чии инструкции предприе тези стъпки? Откога започна да пазиш тези, които усърдно подготвяха преврат срещу Турция?“, пита с остър тон турският президент. Според Анкара, мъжете също така са подпомагали бягството от Турция към Европа и Съединените щати на други членове на мрежата. По-рано турският премиер Бинали Йълдъръм предупреди Босна и Херцеговина по отношение борбата с движението на проповедника Гюлен. Йълдъръм беше на официална визита в четвъртък и петък в балканската страна. Организацията на живеещия зад океана духовник беше изградила редица свои структури в Босна и Херцеговина, но по молба на Турция местното правителство взе мерки срещу тях през лятото на 2016 г. Турското разузнаване организира операции за арестуване на предполагаеми гюленисти в няколко азиатски и африкански страни. Правозащитни организации изказаха опасения, че върнатите в Турция лица могат да бъдат подложени на изтезания и лишени от справедлив съдебен процес.  ​", "date": "2018.04.01", "title": "Ердоган скочи на косовския премиер заради изгонените гюленисти"}
{"url": "http://www.faktor.bg/bg/articles/novini/svyat/izgonenite-ruski-diplomati-ot-sasht-izletyaha-za-rodinata-si", "text": "Шестдесетте руски дипломати от три руски дипломатически мисии на Русия в САЩ – посолството във Вашингтон, генералното консулство в Ню Йорк и постоянното представителство при ООН – напуснаха в събота територията на САЩ.  Обявените за persona non grata руски дипломати и членовете на техните семейства (общо 171 души) излетяха за своята родина с два специални полета на руския правителствен авиоотряд „Россия“, предава ТАС .  Това е най-голямото изгонване на руски дипломати за цялата история на отношенията между Москва и Вашингтон. Подобно нещо не се е случвало и при най-сложните етапи на Студената война.  Русия отговори на САЩ по аналогичен начин, изгонвайки от страната 60 сътрудници на американските дипломатически мисии. По всичко личи, пише ТАСС, че текущото повишаване на напрежението може и да не се ограничи с тези изгонвания. САЩ вече предупредиха, че си запазват правото да предприемат допълнителни мерки против Русия, а Москва, както се предполага, няма да остави без отговор възможни нови мерки от страна на Вашингтон.", "date": "2018.04.01", "title": "Изгонените руски дипломати от САЩ излетяха за родината си"}
{"url": "http://www.faktor.bg/bg/articles/novini/svyat/frenski-mitnichari-yadosaha-italiya-privikvat-za-obyasneniya-frenskiya-poslanik-v-rim", "text": "Акция на френски митничари в италианска хуманитарна организация отвъд границата разгневи Италия, предадоха ДПА и АП. Французите са поискали от един мигрант от Нигерия да направи тест за наркотици на ж.п. гарата в италианския граничен град Бардонекиа край Торино и после са влезли в клиника за мигранти, заявиха вчера от организацията \"Рейнбоу фор Африка\". Правителството на Италия е повикало френския посланик в Рим за обяснение. Външното министерство обяви, че това е \"сериозен\" инцидент, който е съвършено неоправдан.  В същото време френската страна отхвърли обвиненията и заяви, че митническите агенти са следели мъжа във влак по подозрение, че пренася наркотици. След като нигериецът се съгласил да даде урина за теста, агентите изчакали влакът да стигне Бардонекиа, където слезли и тестът бил извършен в клиниката на гарата. Агентите са имали право да извършат изследването на италианска територия съгласно двустранно споразумение от 1990 г., твърдят властите в Париж. А тестът на мигранта, който има разрешително за пребиваване в Италия, се е оказал отрицателен.", "date": "2018.04.01", "title": "Френски митничари ядосаха Италия, привикват за обяснения френския посланик в Рим"}
{"url": "http://www.faktor.bg/bg/articles/novini/balgariya/karadaya-vsichki-podvedeni-ot-mestan-tryabva-da-varnem-v-dps", "text": "ДПС трябва да бъде готова за властта. От една страна трябва да се спечелят изборите, за да не може без ДПС да се сформира мнозинство, а друга страна - партията трябва да е наясно какво ще прави с властта и какви проблеми ще решава на хората. Това обяви председателят на движението Мустафа Карадайъ, който присъства на заседанието на Областния съвет на ДПС в Кърджали.  По думите му в национален план най-много отива на област Кърджали да сме готови за управление. Лидерът на ДПС обясни, че структурите трябва да се концентрират върху хората, които са подведени. „Тези, които са подведени, с ежедневен контакт, един по един трябва да ги върнем в ДПС“ каза Карадайъ, визирайки очевидно онези български турци, членове и симпатизанти на партията на Лютви Местан ДОСТ. Той поясни, че ГЕРБ работят за откъсването на гласове от ДПС, за отслабването на ДПС,  защото не искат да преговарят със силно ДПС. „Ние трябва да сме активни в това противопоставяне и трявба да защитим хората си“ допълни той. За отношенията на ДПС с управляващите в Турция, Карадайъ поясни, че ДПС получава много добри отзиви от Турция, но не може да разчита само на тях и допълни, че комуникацията и диалога продължава. Лидерът на движението подчерта също, че решенията за поведението на ДПС се вземат единствено и само от колективните органи на партията на съответно ниво и че никой от вън или от вътре не може да казва какво ще прави ДПС. Ние ще продължим по този начин, бе категоричен Карадайъ, цитиран от пресцентъра на партията. На заседанието присъстваха и заместник-председателите на ДПС Ахмед Ахмедов и Хасан Азис, народни представители, както и всички общински председатели и общински кметове на ДПС в областта.", "date": "2018.04.01", "title": "Карадайъ: Всички подведени от Местан трябва да върнем в ДПС"}
{"url": "http://www.faktor.bg/bg/articles/novini/balgariya/tsvetanov-v-rupite-tryabva-da-se-chislim-kam-evroatlanticheskata-obshtnost-a-ne-kam-evraziyskata", "text": "Трябва да се числим към евроатлантическата общност, а не към евразийската. Разбира се, че трябва да поддържаме добри отношения с Русия, но това, което те правят в момента, е недопустимо за 21 век. Това коментира пред представители на медиите в местността „Рупите“ председателят на ПГ на ГЕРБ и заместник-председател на партията Цветан Цветанов. Според него, подкрепяйки Великобритания, ние подкрепяме развитите демократични общества. „Ние не сме разследващ орган, затова трябва да сме солидарни с общата европейска позиция“, обясни заместник-председателят на ГЕРБ. „Живеем в напрегнати времена, но аз вярвам, че разумът ще надделее. Мирът и спокойствието са гаранция за просперитет, но за целта трябва да спазваме демократичните ценности и да зачитаме суверенитета на всяка държава“, подчерта Цветанов. „От ПГ на ГЕРБ не допуснахме да влезем в тона на БСП. В петък те поискаха парламентът да излезе с обща декларация по случая „Скрипал“, но това щеше да е много грешен ход“, посочи председателят на ПГ на ГЕРБ и уточни, че когато Народното събрание излиза с позиция, връщане назад няма. „Затова ние се противопоставихме на това тяхно искане и на свой ред предложихме ако се приема някаква обща позиция – нека тя да кореспондира изцяло с тази на европейските лидери“, заяви той. По думите му БСП водят антиевропейска политика, която има за цел да изтика България извън евроатлантическата общност. „За разлика от тях, аз ще продължа да защитавам евроатлантическите ценности, каквото и да ми коства това“, категоричен бе Цветанов. Той каза още, че през годините много хора са напуснали България, но напоследък се наблюдава тенденция някои от тях да се завръщат. „Младите виждат благоприятните условия за развитие у нас и все повече от тях решават да търсят своята реализация именно в България“, обясни Цветанов.", "date": "2018.04.01", "title": "Цветанов в Рупите: Трябва да се числим към евроатлантическата общност, а не към евразийската"}
{"url": "http://www.faktor.bg/bg/articles/novini/svyat/sasht-s-nova-strategiya-v-bitkata-s-islyamska-darzhava", "text": "Стратегията на САЩ за борба с терористичната групировка „Ислямска държава\", освен непосредственото участие в операциите в Сирия и Ирак, предвижда оказване на помощ на други страни за борба с тази групировка, заяви командващият на Корпуса на морската пехота генерал Робърт Нелър. Видеозаписът с изявлението на генерала е публикуван на официалния сайт на Министерството на отбраната на САЩ, предава РИА Новости. В отговор на въпрос на водещия на конференция в Атлантическия съвет за националната стратегия за борба с „Ислямска държава\" (взимайки предвид разширението на терористичната активност на тази групировка из целия северноафрикански регион), Нелър призна, че САЩ нямат достатъчно възможности да води самостоятелна борба с „Ислямска държава\" в целия регион. Генералът отбеляза, че Стратегията за национална сигурност предвижда създаването на съюзи с други страни и САЩ имат достатъчно възможности да помагат на други държави да водят по-ефективна борба с тероризма. „Светът е голям и затова в Стратегията за национална сигурност се говори за необходимостта от създаване на съюзи и партньорства. Ние нямаме достатъчно сили за самостоятелна борба и няма да го правим сами. Но ние можем да оказваме помощ на други държави, за да повишим ефективността на техните антитерористични подразделения и сили за сигурност\", заяви генерал Нелър. Той добави също, че в момента САЩ вече работят с френските, британските и италианските си партньори за повишаването на възможностите на Нигерия, държавите от Западна Африка и други страни за борба със заплахата от „Ислямска държава\". Необходимостта да се помага на други държави Робърт Нелър обясни с това, че „в крайна сметка Въоръжените сили на САЩ ще бъдат принудени да напуснат дадения регион\" и на местните сили за сигурност ще им се наложи да се борят с тероризма самостоятелно. По-рано стана известно, припомня РИА Новости, че САЩ ще отделят 60 милиона долара за борба с тероризма в Сахелския район на Африка.", "date": "2018.04.01", "title": "САЩ с нова стратегия в битката с \"Ислямска държава\""}
{"url": "http://www.faktor.bg/bg/articles/ruski-blogar-v-kemerovo-zaplashvat-i-biyat-ako-govorish-sreshtu-vlastta", "text": "Блогърът опозиционер  Михаил Светов е бил бит на летище \"Кемерово\" и насила върнат обратно в Москва. Това написа самия той на страницата си в социалната мрежа. \"Още на изхода на летището в Кемерово бях пресрещнат от 15 здравеняка в цивилни дрехи. Насила ме избутаха обратно в залата за обслужване на пътници, бяха ми отнети всички документи и личния ми телефон. Заплашиха ме, дори ме биха. След това насила ме качиха на самолета и със следващия полет ме върнаха обратно в Москва. Тук бях буквално ескортиран чак до салона, хванат под лактите от хора, които казаха, че са миньори, но всъщност имаше пълна координация с работещите на летището\",  пише активистът на либертарианците в страната. В поста си също така Светов предупреждава желаещите да присъстват на лекцията му, че \"миньорите\", които са го задържали на летище, сигурно знаят адреса на събитието и могат да отидат там и да им навредят. Днес, 1 април, блогърът е трябвало да изнесе лекция в Кемерова, озаглавена \"Защо не трябва да вярваме на държавата\".", "date": "2018.04.01", "title": "Руски блогър: В Кемерово заплашват и бият, ако говориш срещу държавата на Путин"}
{"url": "http://www.faktor.bg/bg/articles/novini/svyat/snishavane-germanski-vanshen-ministar-iska-da-se-zapazi-dialoga-s-rusiya", "text": "Германският министър на външните работи Хайко Маас заяви, че неговата страна желае да запази диалога си с Русия въпреки конфликта около покушението срещу Сергей Скрипал с химическо оръжие и експулсирането на руски дипломати от Берлин, съобщава ZDF, цитиран от БТА. В интервю за \"Билд ам зонтаг\", публикувано днес, Маас казва, че сега несъмнено \"много от доверието бе загубено заради действията на Русия през последните години\". Но същевременно, подчертава той, \"ние се нуждаем от Русия като партньор, например да помага за решаването на регионални конфликти, за разоръжаване и като стълб в многостранния световен ред\". Министърът декларира, че Берлин е готов на диалог и изразява надежда, че доверието ще бъде възстановявано \"стъпка по стъпка\", ако Москва желае това.", "date": "2018.04.01", "title": "Снишаване: Германски външен министър иска да се запази диалогът с Русия"}
{"url": "http://www.faktor.bg/bg/articles/novini/svyat/sasht-blokira-deklaratsiya-na-oon-za-sblasatsite-na-ivitsata-gaza", "text": "САЩ блокираха проектодекларация на Съвета за сигурност на ООН, в която се призоваваше за сдържаност в ивицата Газа и се искаше разследване за сблъсъците с израелската армия, в които са убити 16 палестинци, предаде Франс прес, позовавайки се на дипломатически източници. Отделно генералният секретар на ООН Антониу Гутериш поиска \"независимо и прозрачно разследване\" на кръвопролитните сблъсъци, избухнали при протест на десетки хиляди палестинци в петък близо до границата на ивицата Газа с Израел, предаде БТА.  От името на арабските страни членки на Съвета за сигурност Кувейт внесе в петък проектодекларация в този смисъл. В текста се призоваваше за независимо и прозрачно разследване на насилието и се изразяваше дълбоко безпокойство за положението на границата между ивицата Газа и Израел. Вчера САЩ направиха възражения на текста и посочиха, че няма да го подкрепят, съобщи дипломат от Съвета за сигурност. В проектодекларацията също се потвърждаваше правото на палестинците на мирен протест и се изразяваше скръбта на членовете на Съвета \"от загубата на живот на невинни палестинци\". В проектодекларацията се призоваваха всички страни да проявят сдържаност и да избягват по-нататъшна ескалация на насилието, като се подчертаваше необходимостта от постигане на мир между Израел и палестинците чрез решение с две държави.", "date": "2018.04.01", "title": "САЩ блокира декларация на ООН за сблъсъците на ивицата Газа"}
