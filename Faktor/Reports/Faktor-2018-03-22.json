{"url": "http://www.faktor.bg/bg/articles/novini/svyat/-pauza-za-es-i-oshte-shest-strani-ot-nakazatelnite-us-mita", "text": "Европа и още шест страни временно ще бъдат изключени от новите американски мита за внос на стомана и алуминий, наложени от президента на САЩ Доналд Тръмп, предаде АФП.  Американският търговски представител Робърт Лайтхайзър заяви пред сенатска комисия днес, че Тръмп е позволил „пауза“, докато вървят преговори в търсене на по-постоянно решение.  Аржентина, Австралия, Бразилия, Канада, Мексико и Южна Корея също като ЕС  ще бъдат изключени временно от наказателните US мита в размер на 25% за вноса на стомана и 10% за алуминий.", "date": "2018.03.22", "title": "„Пауза“ за ЕС и още шест страни по наказателните US мита"}
{"url": "http://www.faktor.bg/bg/articles/novini/svyat/sasht-otdelyat-blizo-1-miliard-dolara-za-borba-s-ruskoto-vliyanie", "text": "В американския Конгрес лидерите на демократите и републиканците постигнаха съгласие по бюджета за останалата част на 2018 година, съобщи The New York Times. В проекта е предвидено значително увеличение на разходите за отбрана - на 80 милиарда долара.  Освен това в него са заложени средства за противодействие на действията на Русия - кибер атаки, пропаганда, както и за защита на американската избирателна систума в навечерието на междинните избори за Конгреса. Вносителите настояват да бъдат отделени най-малко 250 млн. долара за противодействие на \"руското влияние\". Още 380 милиона долара правителството ще разпредели за усилване на защитата на американската избирателна система. ФБР ще получи още 307 милиона долара за борба с руските кибератаки.", "date": "2018.03.22", "title": "САЩ отделят близо 1 милиард долара за борба с руското влияние"}
{"url": "http://www.faktor.bg/bg/articles/novini/svyat/tereza-mey-ruskata-zaplaha-ne-zachita-granitsi", "text": "\"Руската заплаха не зачита граници\", заяви британският премиер Тереза Мей преди започващата днес среща на върха на ЕС, на която се надява да получи подкрепата на партньорите си спрямо Русия по случая \"Скрипал\", предаде Франс прес.  \"Очевидно руската заплаха не признава граници и случилото се в Солсбъри е част от модел на руска агресия срещу Европа и нейните близки съседи на Западните Балкани и в Близкия изток\", каза Мей.  В кулоарите на срещата на върха в Брюксел френският президент Еманюел Макрон и германският канцлер Ангела Меркел ще разговарят тази вечер с британската министър-председателка във връзка с аферата с отравянето на бившия руски агент във Великобритания, съобщи Елисейският дворец.  Те ще дискутират множество международни въпроси, включително случая с отравянето, предизвикал остро дипломатическо напрежение в отношенията с Москва. Очаква се Европейският съвет да изрази солидарността на всички страни членки на ЕС с Великобритания, отбелязва БТА.", "date": "2018.03.22", "title": "Тереза Мей: Руската заплаха не зачита граници"}
{"url": "http://www.faktor.bg/bg/articles/novini/balgariya/glavniyat-prokuror-vnasya-zhalba-v-komisiyata-za-zashtita-na-lichnite-danni", "text": "Главният прокурор Сотир Цацаров внася жалба в Комисията за защита на личните данни в ролята си на гражданин. Реакцията идва ден след като разследване на bTV показа, че личната информация на всеки българин е застрашена. „Просто ще подам жалба до Комисията за защита на личните данни и очаквам тя да си свърши работата, а самата Комисия дължи отговори”, отбеляза Цацаров. И вътрешният министър, чието ЕГН също излезе на светло, очаква мерки от Комисията. „Не става въпрос само за лично пространство, а и за това, че може да бъде направена злоупотреба, вие добре обяснихте как”, каза Валентин Радев. Разследване на бТВ показах как за минути ЕГН-то на всеки български гражданин може да бъде разкрито. Системата за придобиване на реални ЕГН-та е изключително проста и законна. „Не бяха установени нарушения на разпоредбите на ЗЗЛД” – това е оценката на Комисията за защита на личните данни, след като гражданинът, който сигнализирал телевизията, преди месеци е сезирал и институцията. Когато имаме нечие ЕГН, лесно можем да видим здравноосигурителния статус, имотното състояние и участието в търговски дружества на човека, към когото проявяваме интерес.  Системата ЕГН отдавна не е защитена и надеждна, коментира анализаторът проф. Михаил Константинов. „ЕГН-то е напълно пробита система и е добре, ако ще имаме някакви персонални номера, да направим нова система. Тази, която имаме в момента, е от 1977 г., време е да я обновим”, категоричен е той. От Брюксел премиерът Бойко Борисов обяви, че държавата мисли как да ограничи използването на ЕГН за различни услуги.  Комисията вече даде препоръки на администраторите на лични дании да вземат мерки.", "date": "2018.03.22", "title": "Главният прокурор внася жалба в Комисията за защита на личните данни"}
{"url": "http://www.faktor.bg/bg/articles/novini/balgariya/r-kanev-dyasnoto-nyama-alternativa-na-borisov", "text": "\"В момента в дясно няма изградена алтернатива на Борисов. Основната цел на сближаването между ДСБ и \"Да,България\" е да започне изграждането на такава алтернатива, да се сложи здрав фундамент, здрава основа, на което да започне това изграждане, което няма да е лесен процес\", заяви пред БНТ бившият лидер на ДСБ Радан Кънев, който бе категоричен, че няма да се кандидатира за лидер на коалицията която се готви.  \"Българското дясно е в един постоянен кипеж, най-малкото по две линии - едната е да намери ясното си място спрямо ГЕРБ. ГЕРБ и лично Борисов доминират в политическото пейзаж в България 12 години, управляват почти непрекъснато последните 10 години и няма как да имаш неустановено отношение към това управление. А в нашето пространство в дясно твърде дълго това хбеше неустановено и твърде често имаше обединения, които нямат общо отношение към ключовия фактор на това управление\", коментира той. Бившият лидер на ДСБ каза още, че към момента това, което се търси, е здрава принципна основа, на която да стъпи новото обединение в дясно. По думите на Кънев, Петър Москов и Божидар Лукарски не са еволюирали по \"темата Борисов\".", "date": "2018.03.22", "title": "Р. Кънев: Дясното няма алтернатива на Борисов"}
{"url": "http://www.faktor.bg/bg/articles/povolzhkite-balgari-obyaviha-nachalo-na-severenitet", "text": "На 21 март 2018 година в Киев се проведе съвместна пресконференция на представители на коренното население от Поволжието. Участниците обявиха създаването на гражданско движение «Свободен Идел-Урал». Целта на движението е постигането на реален суверeнитет на републиките Татарстан, Башкортостан (Башкирия), Чувашия, Удмуртия, Марий Ел и Мордовия, съобщава informnapalm.org/bg/. Пресконференцията откри бившият политически затворник Рафис Кашапов, който прекара три години в затвора за осъждане на руската агресия срещу Украйна. Кашапов е известен политически и обществен деец в Татарстан. В родината си неведнъж е подлаган на преследване заради убежденията си. Политикът смята, че Татарстан трябва да възстанови статуса си на суверенна държава и да се върне към Конституцията си от 1992 година. „С идването на власт на Владимир Путин центърът на Федерацията престана да гледа на Татарстан като на равноправен партньор. Започна процес на превръщането на Татарстан в руска колония. Заставиха парламента на републиката да промени Конституцията, да премахне от нея всички членове, свързани с икономическия и политически суверенитет. Същите мерки бяха предприети спрямо всички републики от Идел-Урал: не само в Татарстан, но и в Башкортостан (Башкирия), Чувашия, Удмуртия, Марий Ел и Мордовия„, – обясни Рафис Кашапов, член на Президиума на Всетатарския обществен център. Ветеранът от сегашната руско-украинска война Боляен Сирес, който оглавява дружеството „Ерзян Вал“ в Украйна, обвинява Москва, че тя не само използва Идел-Урал като суровинен придатък, но и провежда агресивна политика на русификация спрямо коренното население: „Нито Татарстан, нито някоя друга република от региона ще може да се защити сама от експлоатацията на Москва. Затова призоваваме всички наши съотечественици да се обединят в общественото движение «Свободен Идел-Урал», за да получат реален суверенитет републиките Татарстан, Башкортостан, Чувашия, Удмуртия, Марий Ел и Ерзяно Мокшания (Мордовия). За нас най-приемливият модел е създаването на интеграционно обединение на суверенни републики с обща граница, общо икономическо пространство и колективна система за сигурност“. Основателите на движението се обърнаха към сънародниците си с призив да вземат участие в обсъждането на принципите и идеологията на новото обединение. Организаторите на мероприятието поеха и ангажимента възможно най-скоро да започнат международна кампания в подкрепа на активисти и организации на коренното население, които са подложени на преследване от страна на Москва.", "date": "2018.03.22", "title": "Поволжките българи обявиха начало на суверенитет"}
{"url": "http://www.faktor.bg/bg/articles/novini/svyat/gratskiyat-prezident-makedoniya-da-prerazgleda-konstitutsiyata-si-i-togava-shte-vleze-v-es-i-nato", "text": "Според гръцкия президент Прокопис Павлополус решението за името с необходимите гаранции за изкореняването на иредентизма и промени в конституцията на Македония са предварителните условия, които тя трябва да изпълни, за да стане член на ЕС и на НАТО, предава македонската телевизия \"Сител\". \"Подкрепяме интеграцията на БЮРМ в НАТО и Европейския съюз. Но това, с цел уважение към историята, международното право и европейското законодателство, изисква решение за името, което да съдържа необходимите гаранции за изкореняване на иредентизма\", заяви Павлополус. \"Първо, предварително преразглеждане на нейната конституция, нещо, което ще отбележи и уважението, което показват Гърция, Европейския съюз и НАТО към нейния правен ред и върховенството на закона. И на второ място, споразумение, което ще покрие всички гаранции за премахване на иредентизма, за който споменах\", категоричен е Павлопулос.", "date": "2018.03.22", "title": "Гръцкият президент: Македония да преразгледа конституцията си и тогава ще влезе в ЕС и НАТО"}
{"url": "http://www.faktor.bg/bg/articles/vtori-politsay-e-poluchil-meditsinska-pomosht-sled-otravyaneto-na-skripal", "text": "Втори британски полицай е получил медицинска помощ в болница заради предполагаемо отравяне след химическата атака срещу бившия руски двоен агент, но симптомите не са сериозни, пише в. \"Дейли мейл\", цитиран от Ройтерс.  Британският премиер Тереза Мей обвини руския президент Владимир Путин за станалото и изгони 23 дипломати от руското посолство, на което Москва отговори с реципрочна мярка. Русия отрича да е замесена в нападението срещу бившия шпионин Сергей Скрипал и дъщеря му Юлия, които са в критично състояние в болница, след като загубиха съзнание на 4 март в град Солсбъри. Малко по-рано през деня Тереза Мей посочи, че \"руската заплаха не зачита граници\" по повод случая \"Скрипал\", предаде Франс прес.  По време на срещата на върха в Брюксел френският президент Еманюел Макрон и германският канцлер Анге ла Меркел ще разговарят с британската министър-пр едседателка във връзка с аферата с отравянето на бившия руски агент във Великобритания, съобщи Елисейският дворец.Те ще дискутират множество международни въпроси, включително случая с отравянето, предизвикал остро дипломатическо напрежение в отношенията с Москва. Очаква се Европейският съвет да изрази солидарността на всички страни членки на ЕС с Великобритания.", "date": "2018.03.22", "title": "Втори полицай е получил медицинска помощ след отравянето на Скрипал"}
{"url": "http://www.faktor.bg/bg/articles/stanishev-sabira-levite-premieri-i-lideri-na-partii-na-16-may-v-sofiya", "text": "На лидерска среща преди заседанието на Съвета на ЕС ПЕС ще събeре левите европейски премиери, комисари и лидери на партии на 16 май в София. Специален акцент ще бъде темата за Западните Балкани и затова на форума ще бъдат поканени и премиерите и лидерите на левицата от балканските държави. Ясната европейска преспектива пред тези страни е сред приоритетите на европейските социалисти. Освен заседанието си в България днес левите лидери обсъдиха заключенията на Съвета и  приветстваха предложението на комисаря по икономически и финансови въпроси Пиер Московиси за по-строги данъчни правила за технологичните гиганти. Инициативата бе определена като първата важна стъпка към справедлива европейска данъчна система, в която големите многонационални корпорации плащат своя дял. Относно проектозаключенията на предстоящия Съвет президентът на ПЕС Сергей Станишев, който бе домакин на срещата, заяви: „Време е европейските лидери да погледнат ангажиментите, които са поели, по-отговорно. Ето защо сме предложили изчерпателен социален план за действие, с ясни цели за увеличаване на заплащането, намаляването на разликата в заплащането между половете, социална закрила за служителите в цифровия сектор и постоянна и всеобхватна младежка гаранция”. Лидерите обсъдиха и позициите на социалдемократическите​ партии преди европейските избори през 2019 г. и поеха ангажимент за изготвяне на общи приоритет и​ за изборната кампания.  ​По време на срещата левите лидери носеха възпоменателни ленти по повод втората годишнина от терористичните атаки в Брюксел на 22 март 2016 г., когато 35 души загубиха живота си.", "date": "2018.03.22", "title": "Станишев събира в София левите европейски премиери и лидери на партии"}
{"url": "http://www.faktor.bg/bg/articles/bukuresht-osvobodi-rumantsite-s-mesechen-dohod-pod-2500-lei-1048-lv-ot-bankovi-taksi", "text": "Закон, приет в началото на годината, освобождава румънците с месечен доход под 2500 леи (1048 лв.) от банкови такси при основни операции, като внасяне и теглене на суми, пише вестник \"Сега\". За влезлия в сила закон знаят малко клиенти и никоя финансова институция не говори за него, отбелязва \"Ромъния либера\". Законът прилага в Румъния европейска директива от 2014 г., която цели да осигури достъп на \"уязвимото\" население до най-простите банкови услуги. Европейските власти позволиха на всяка страна да определи понятието \"уязвим потребител\". Според управляващите в Румъния това ще се определя като 60 на сто от прогнозираната средна заплата за страната. У нас неотдавна бе приет закон за платежните услуги и платежните системи, но той не транспонира тези изисквания на евродирективата.", "date": "2018.03.22", "title": "Букурещ освободи румънците с месечен доход под 2500 леи (1048 лв.) от банкови такси"}
{"url": "http://www.faktor.bg/bg/articles/obshtestvo/ulitsata/mazhat-koyto-napadna-lekarka-zaradi-platsentata-na-bebeto-si-e-pochinal-v-sanya-si", "text": "Владимир Стоянов, който нападна лекарка заради плацентата на бебето си, е умрял в съня си на 12 март, съобщи “24 часа”. 38-годишният мъж е починал от болест, казват запознати, но не уточняват каква. На 1 юни миналата година Стоянов, който стана известен като Владо Плацентата, нападна и наби д-р Албена Гагова в столичната АГ болница “Шейново”. Причината бе, че лекарката, която току-що изродила със секцио първородния му син, отказала да му даде плацентата на бебето. Мъжът я искал, за да прави генетични експерименти с нея.  След като я ударил, той избягал и дори подстригал косата си, за да затрудни разпознаването. Полицията oбаче го хвана и той беше обвинен от прокуратурата и даден на съд. При всяко появяване в съда Стоянов се караше със съдиите и прокурорите и ходеше с маска на лицето. Мъжът твърдеше, че не помни да е удрял лекарката. Веднага след побоя приятелката му отказа да запише бебето с неговата фамилия. Срещу Владимир Стоянов имаше още няколко дела. Едното бе за укриване на бежанци, другото - за държане на незаконна пушка, с която ги заплашвал. Разследваха го и за грабеж на сребърно синджирче от непълнолетен. В миналото той е бил осъждан за притежание на дрога, грабеж и незаконно влизане в страната.", "date": "2018.03.22", "title": "Мъжът, който нападна лекарка заради плацентата на бебето си, е починал в съня си"}
{"url": "http://www.faktor.bg/bg/articles/guardian-balgari-spasyavat-izmraznali-shtarkeli-v-domovete-si", "text": "Какво бихте направили, ако се натъкнете на десетки щъркели, покрити с лед и лежащи безпомощно на заснежено поле? В България хората ги и прибират в домовете си. Така британският вестник Guardian започва затрогващата статия, в която описва как 53-годишният Сафет Халил от село Зарица спасява няколко премръзнали щъркела, като ги прибира в дома си.  Постъпката му е последвана от още десетки добри хора, които през следващите студени дни успяват да приютят още изпаднали в беда птици, пише изданиоето.", "date": "2018.03.22", "title": "Guardian: Българи спасяват измръзнали щъркели в домовете си"}
{"url": "http://www.faktor.bg/bg/articles/ikonomika/biznes/ministar-karanikolov-131-sa-opasnite-yazoviri-te-shte-sa-pod-kontrola-na-darzhavata", "text": "В момента се готви Закон за водите и водоемите, а всички опасни язовири ще бъдат под постоянен контрол на държавата. Това обяви в студиото на Би Ти Ви икономическия министър Емил Караниколов.   Ще се категоризират язовирите; ще има ясни критерии да се знае кое е язовир и кое не; ще се изисква от  собствениците и на наемателите аварийни планове. Ще се създаде Търговско предприятие, в което всички общински и държавни язовири, които не могат да се стопанисват ще бъдат прехвърлени, за да може да се стопанисват така, че да бъдат гарантирани сигурността на имотите и живота на гражданите, посочи Караниколов.  По думите му опасните язовири са 131 към този момент. Те ще бъдат прехвърлени към това Търговско дружество, защото за тях няма финансиране и точно държавата ще се грижи да се осигурят средства за техните ремонти.  Грижата за живота на хората и тяхното имущество е приоритет на държавата, подчерта икономическият министър.", "date": "2018.03.22", "title": "Министър Караниколов: 131 са опасните язовири, те ще са под контрола на държавата"}
{"url": "http://www.faktor.bg/bg/articles/ikonomika/biznes/lachezar-bogdanov-erata-na-evtiniya-trud-svarshi", "text": "Ерата на евтиния труд, на леснодостъпния труд свърши. Това коментира в предаването \"Денят започва\" по БНТ икономистът Лъчезар Богданов. По думите му за бизнесът от тук насетне ще бъде трудно \"да се намират хора и ще бъде все по-скъпо да плащат за тези хора\". Моята прогноза е, че в следващите няколко години ще има дори сериозно изпреварване на производителността на труда, обясни той. Богданов е категоричен, че бизнесът се оплаква от всякакъв вид кадри - и с квалификация, и без такава.  2017 година е първата, в която съвсем отчетливо се видя, че бизнесът има нужда не само от най-квалифицираните хора - има нужда от всякакви хора, коментира той. По думите му темата за намирането на специалисти и кадри е станала все по-централна за различни бизнес форуми и дискусии, както и за бизнеса. Исканията от страна на бизнеса към администрацията, към политиците за някакви реформи се насочиха все по-активно в посока решаване на проблема с човешкия ресурс, подчерта икономистът.", "date": "2018.03.22", "title": "Лъчезар Богданов: Ерата  на евтиния труд свърши"}
{"url": "http://www.faktor.bg/bg/articles/politsiyata-v-kipar-razpitva-ivaylo-petev", "text": "Полицията в Кипър ще разпита днес Ивайло Петев, за да даде обяснения за интервюто пред български медии, в което обвинява ръководството на своя тим \"Омония\" Никозия в участие в схеми за \"черно тото\".  Петев обвини трима от играчите от своя клуб - Ренато Маграса, Алекс Соареш и Рафа Лопеш, че са участвали в уговорени мачове. Той е отстранил футболистите, но те са били върнати в отбора, под натиск от ръководството. Петев добави, че има съмнения за манипулативна игра и за други трима футболисти от тима. След тези обвинения и тримата играчи са се обърнали към Синдиката на футболистите в Кипър, от където са заявили пълната си подкрепа за тях и са им обещали правна помощ. Самите те пък са потвърдили, че са готови на всякакво съдействие на полицията, за да изчистят имената си. Тримата са дали своите обяснения, като поискали щателно разследване на случая. Те са дали съгласие за преглеждане на банковите им сметки и разпечатки на телефонните им разговори. \"Чист съм. Това искам да кажа. Нямаме нищо против \"Омония\". Не сме дошли тук, за да правим проблеми на клуба. Искаме да изчистим имената си, нищо друго. Не искам да коментирам г-н Петев, това не е моя работа\", заяви след разпита Маргаса.  Българинът вчера е имал среща с президента на \"Омония\", на която е показал видеа и е разкрил повече подробности за схемите. Той заяви, че със сигурност няма да продължи да бъде треньор на тима.", "date": "2018.03.22", "title": "Полицията в Кипър разпитва Ивайло Петев"}
{"url": "http://www.faktor.bg/bg/articles/tseliyat-svetoven-elit-v-gimnastikata-idva-v-sofiya", "text": "Рекорден брой гимнастички ще участват на Световната купа по художествена гимнастика в София, която ще се проведе от 30 март до 1 април в столичната зала \"Арена Армеец\".  57 грации от 34 държави са заявили участие в надпреварата, като сред тях са всички от световни елит на спорта. Капитанът на националния отбор на България индивидуално Невяна Владинова ще пропусне турнира, тъй като в момента лекува контузия на глезена и все още не е напълно възстановена. Целта на ръководството на БФХГ и на треньорския щаб е Владинова да бъде съхранена за световното първенство през септември, на което България отново ще бъде домакин.  В първата от четирите Световни купи за годината България ще бъде представена от Катрин Тасева и Боряна Калейн. Интересът към състезанието в София е огромен. Световният елит пристига у нас, за да направи генерална репетиция за шампионата на планетата. Русия пристига със сестрите Дина и Арина Аверини. Беларус е заявила Алина Харнаско и Катерина Халкина, Украйна е в състав Влада Николченко и Олена Диатченко. Израел ще бъде представен от Линой Ашрам и Никол Воронков, Япония от Кахо Минагава и Сумире Кита, а за Италия е заявена Милена Балдасари. При ансамблите борбата за медалите също ще бъде оспорвана. Всички основни конкуренти на българките Симона Дянкова, Елина Бинева, Теодора Александрова, Мадлен Радуканова и Лаура Траатс пристигат в София. Сред заявените 18 ансамбъла са тимовете на Русия, Италия, Беларус, Украйна, Япония, Испания, Република Корея. Тимът на Израел също ще вземе участие, като треньор на отбора е записана бившата национална състезателка Рахел Вигдорчик (участничка в Пекин 2008 година и световното първенство в Мие 12 месеца по-късно).  Сред отсъстващите ансамбли са Азербайджан, Германия, Китай и САЩ. Световната купа и тази година е част от кампанията \"София - Европейска столица на спорта 2018\", а освен това е една от четирите световни купи, които са квалификация за олимпийските игри в Токио 2020. Наградният фонд е 29500 швейцарски франка.", "date": "2018.03.22", "title": "Целият световен елит в гимнастиката идва в София"}
{"url": "http://www.faktor.bg/bg/articles/desislava-radeva-otkriva-festival-na-krasotata-i-pricheskata", "text": "Съпругата на президента Десислава Радева ще открие 27-ото издание на Италианския фестивал на красотата и прическата в Пловдив. Това съобщиха организаторите на събитието, което ще се проведе в Международен панаир - Пловдив, цитирани от Агенция \"Фокус\". Церемонията по официалното откриване ще се състои от 11.00 часа на 23 март пред Палата 2 на Панаира, като участие ще вземат балет „Арабеск“ и родни професионални стилисти. Форумът ще продължи три дни. Дипломатическият корпус ще бъде представен от съпругата на италианския посланик в България Н. Пр. Стефано Балди – г-жа Антонела Ренци. На церемонията по откриването на международния форум за фризьорство ще присъства също генералният консул на Република Турция в Пловдив Хюсейин Ергани. Присъствие са потвърдили и съпругите на посланиците на Белгия и на Южна Корея у нас. Сред официалните гости ще бъдат президентът на Италианската търговска камара Марко Монтеки. 65 представителни компании на най-известните световни марки в индустрията на красотата участват в тазгодишното издание на Италианския фестивал на красотата и прическата.  3-дневната програма включва специализирани обучения и демонстративни шоута и семинари, водени от световно известни стилисти, презентации на уникални продукти и техники, национални конкурси по фризьорство, грим и маникюр, допълниха организаторите.", "date": "2018.03.22", "title": "Десислава Радева открива фестивал на красотата и прическата"}
{"url": "http://www.faktor.bg/bg/articles/pavlova-biznesat-tarsi-ne-prosto-hora-sas-znaniya-a-sas-zadalzhitelnite-sotsialni-i-digitalni-umeniya", "text": "„Новите реалности задължават всички нас да вземем адекватни мерки и действия, за да бъдат младите хора добре подготвени и да отговарят на нуждите на икономиката. Защото бизнесът търси не просто хора със знания, а със задължителните за нашия век умения – социални и дигитални. Затова и Единният цифров пазар и образованието са сред основните задачи на Българското председателство“. Това каза министърът за Българското председателство на Съвета на ЕС Лиляна Павлова по време на дискусия „Преодоляване на недостига на умения за растеж и създаване на работни места“, която се провежда в рамките на заседание на група „Работодатели“ на ЕИСК – Европейски икономически и социален комитет в резиденция „Бояна“ днес. Нейната цел е да очертае нуждите и вижданията на бизнеса относно съществуващото разминаване на пазара на труда. Министър Лиляна Павлова отбеляза, че въпреки възстановяването на икономиката в целия ЕС и постигането на най-ниските нива на безработица, близо 18 милиона души в ЕС са безработни и от тях 4 милиона са млади хора. От своя страна, 40 % европейските работодатели съобщават, че срещат трудности при намирането на квалифицирани кадри, чиито компетенции да отговарят на динамичните условия на труд.  „Подкрепяме решенията и мерките, които трябва да бъдат внедрени, за да повишим конкурентоспособността и производителността не само на Единния европейски пазар, но и в глобалния свят и икономика“, каза министър Павлова. „И не само да бъдем балансьори на пресечната точка между бизнеса, потребителите и институциите, но и да отговорим на дебатите за данъчното облагане на големите ИТ компании, за защитата на личните данни, на авторското право и т. н.“, допълни тя.  Министърът за Българското председателство отбеляза, че ЕС среща нови икономически предизвикателства, които произтичат от напредъка в отношенията и новите партньорства, сред които тези със САЩ, Мексико, Австралия, Нова Зеландия, Канада и др. „Усилията на Българското председателство са насочени към това да създадем условия за учене през целия живот, за повишаване на квалификацията на работниците, за насърчаване на предприемаческия дух и придобиване на адекватни на търсенето умения от най-ранна възраст“, отбеляза министърът.  Един от тези инструменти е програмата ,, Еразъм +‘‘, доказала своя принос за развитието на компетенциите и възможностите у младите хора, чийто бюджет е предложено да бъде увеличен. Новата инициатива на ЕК - Европейски корпус за солидарност, е още една възможност за придобиване на опит и да улесни реализацията на младежите. В европейския план за действие за дигиталното образование също са заложени мерки, насочени към училищата и придобиването на умения. За да се създаде по-добра връзка между работодателите и търсещите работа млади хора, беше прието решението за Европас и разработването на модерна рамка, която да обслужва по-добре нуждите на младите европейци и на бизнеса. Миналата седмица Съветът на ЕС прие и препоръката за качествено и ефективно чиракуване, която се очаква да помогне на младите да влязат на пазара на труда.", "date": "2018.03.22", "title": "Павлова: Бизнесът търси не просто хора със знания, а със задължителните социални и дигитални умения"}
{"url": "http://www.faktor.bg/bg/articles/predstoyashtata-targovska-voyna-podnovi-strahove-na-uolstriyt", "text": "Подновените страхове за предстояща търговска война допринасят за негативен старт на търговията на акции на Уолстрийт, тъй като инвеститорите са в напрегнато очакване на новите митнически тарифи за редица китайски стоки, които администрацията на Доналд Тръмп планира да анонсира още днес. Инвеститорите продължават да обмислят и изхода на вчерашното заседание на Фед, както и новият спад на акциите на Facebook на фона на разрастващият се скандал около водещата социална интернет медия. Индексът на сините чипове DJIA се понижава с близо 250 пункта (спад с около 1%), широкият индекс S&P500 се понижава с 0,77%, а технологичният индекс Nasdaq Composite - с 0,75%. В рамките на настоящата седмица и трите водещи индекса са на път да се разделят с над 2% от стойността си. Скандалът с неоторизираното използване на лични данни на 50 милиона потребители на Facebook продължава да се отразява негативно на акциите на компанията на Марк Зукърбърг. Те стартираха днешната търговия с понижение от 2% и в рамките на седмицата бележат спад от около 10%. Това може да се превърне в най-кошмарната седмица за Facebook от март 2014-а година насам. Европейските фондови пазари търпят още по-големи поражения по време на търговията в четвъртък на фона на серия разочароващи бизнес проучвания от еврозоната (на немския Ifo институт, на френската статистика Insee и на агенция Markit), които подсказват, че експанзията в региона започва да губи част от своя добър възходяща импулс от миналата година. Общият индекс Stoxx Europe 600 се понижава с 1,56%, тъгувайки се в най-ниски нива от началото на март, германският индекс DAX 30 се понижава с 1,76%, а френският CAC40 - с 1,73%. Британският индекс FTSE100 също губи 1,32% от стойността си, търгувайки се под психологическата бариера от 7000 пункта за пръв път от декември 2016-а година насам, въпреки позитивни данни за продажбите на дребно на Острова и въпреки очакваното от всички решение на Английската централна банка да запази основната си лихва на ниво от 0,5%.", "date": "2018.03.22", "title": "Предстоящата търговска война поднови страховете на \"Уолстрийт\""}
{"url": "http://www.faktor.bg/bg/articles/tsatsarov-1-3", "text": "Съчетаването на всички възможни нарушения относно пешеходните пътеки съответства на черната статистика на броя на убитите и ранените, но не съответства, нито на предизборните обещания, нито на заявените ангажименти, които кметските ръководства поемат към съгражданите си в тези населени места. Това каза главният прокурор Сотир Цацаров на брифинг за резултатите от проверките на пешеходните пътеки на територията на цялата страна, предаде репортер на Агенция „Фокус“.  „Аз разчитам Министерството на регионалното развитие и благоустройството, освен съставянето на регистър на пешеходните пътеки в страната, какъвто ангажимент вече е поет от министър Нанков, в кратък срок да представи предложение за промяна на нормативната уредба, така че проверки като тази да се правят ежегодно на територията на цялата страна, а неизпълнението на задълженията да има за последица сериозни санкции. Министерството на вътрешните работи следва да използва в рамката на проверката и нейното финализиране всички възможности, които действащото законодателство предоставя, за да наложи стопаните на пътя, независимо дали говорим за улици в населеното място или част от републиканската пътна мрежа, да отстранят нарушенията за срок не по-дълъг от 30 юни 2018 година“, заяви Цацаров, като уточни, че са предвидени и санкции в размер на между 2 и 7 хиляди лева при неизпълнението на предписанията. Главният прокурор определи списъка в областите, в които са регистрирани най-много нарушения като „срамен“. Главният прокурор припомни, че проверката бе възложена на 27 декември 2017 година и трябваше да установи съответствието на пешеходните пътеки от трите типа с нормативните изисквания. Той уточни, че са проверени близо 14 000 пешеходни пътеки, като такава инспекция се прави за пръв път. По думите му проверките са показали сериозни нарушения на нормативната уредба и направления, в които са открити отчайващи дефицити. „Например два пъти повече липсващи знаци от наличните в много области. Показват неправилно разположение на пешеходните пътеки. Неправилно маркиране, неправилна сигнализация“, отчете главният прокурор.  Той допълни, че не приема и не насърчава споделената отговорност на институциите да размива конкретната отговорност на всяка една отделна институция, включително и ръководената от него.  „Никой от нас не е длъжен да бъде потърпевш, било от управленска безотговорност, било от недостиг на средства за пътна безопасност. Когато се стигне до съди и прокуратура вече е много късно. В голяма част от случаите – бих казал е непоправимо късно. Считам, че работата в сферата на превенцията е нужно да бъде критично засилена, а контролните дейности и санкциите да се прилагат постоянно, а не кампанийно“, коментира главният прокурор. Той допълни, че до 30 юни трябва да има промяна в нормативната база, които да бъдат широко оповестени и подложени на широко обсъждане.  „Пак до 30 юни – разпореждания спрямо всички общински власти за превеждане в съответствие на пешеходните пътеки с нормативната уредба. При неизпълнение на разпорежданията – санкции по реда на Закона за движение по пътищата. И незабавно след 30 юни – нова проверка в населените места, където са установени най-големите нарушения и най-фрапиращите безобразия. Ако те продължават, санкциите ще продължат с пълна сила, независимо от това кой какво служебно положение заема и кой е кмет на малко населено място или столица“, подчерта главният прокурор.", "date": "2018.03.22", "title": "Списък със \"срамни\" нарушения разгневи Сотир Цацаров"}
{"url": "http://www.faktor.bg/bg/articles/frapirashti-propuski-pri-peshehodnite-pateki", "text": "Работничка или служителка, която осинови дете до 5-годишна възраст, има право на отпуск за период от 365 дни от деня на предаването на детето за осиновяване, но не по-късно от навършване на 5-годишната му възраст. Това реши окончателно парламентът с промени в Кодекса на труда.  Депутатите спориха по отхвърленото в крайна сметка предложение на левицата осиновителите на дете над 5-годишна възраст също да могат да ползват отпуск в периода до изтичане на една година от осиновяването в размер на 90 дни. Мотивът е детето да има време за адаптация.  Хасан Адемов, председател на социалната комисия, посочи, че общият брой за миналата година на осиновените деца е 578, по възрастови групи - от 0 до 3 години - 473, от 3 до 5 години - 55, между 5 и 10 години са 45 деца, а над 10 години над 5 деца. Мотивацията за осиновяване е осъзната, планирана и далеч не е свързана с ползването на отпуск, обясни той. По думите му, ако бъде приет отпуск от 90 дни, биологичните родители няма да могат да ползват допълнителните дни за разлика от семействата, осиновили дете от приемни семейства. Така една група осигурени ще се противопостави на други осигурени, коментира Адемов.  Зам.-председателят на социалната комисия Светлана Ангелова разясни, че възрастовата граница е неслучайно избрана, защото до 5 години детето задължително трябва да ходи на детска градина, това е крехка възраст и родителите или осиновителите трябва да са близо до него. В същото време се изравняват правата на родители и на осиновители по отношение на платения отпуск за отглеждане на дете.  Парламентът гласува също със съгласието на майката, след навършване на 6-месечна възраст на детето, бащата да може да ползва вместо нея отпуск. Когато той е неизвестен, отпускът може да се ползва от един от родителите на майката. Когато бащата е починал, отпускът може да се ползва от един от родителите на майката или на бащата.  Промените влизат в сила от 1 юли 2018 г.", "date": "2018.03.22", "title": "Бащите ще ползват отпуск за дете след съгласието на майката"}
{"url": "http://www.faktor.bg/bg/articles/speshno-mestyat-tsentara-po-narkomanii-v-stolitsata-nikade-ne-go-iskat", "text": "Здравното министерство търси спешно ново място за Център по наркомании в столицата. В момента той се помещава в квартал \"Зона Б-5\". Жители на други райони в София вече се обявиха срещу това центърът да бъде преместен в близост до домовете им. В началото на миналия месец Столичната община информира Министерството на здравеопазването, че Центърът по наркомании трябва да бъде преместен. Договорът за наем на сградата няма да бъде продължен, поради жалби на граждани.  Жителите на \"Зона Б-5“ също са категорични, че мястото на въпросния център не трябва да е на ул. \"Пиротска\". Посетителите на центъра обаче негодуват, тъй като евентуалното му преместване би затруднило тяхното лечение. Въпреки че Министерството на здравеопазването все още не се е спряло на конкретна сграда, в квартал \"Банишора\" вече се появиха бележки, разлепени от притеснени граждани. В разлепената информация се твърди, че центърът ще бъде преместен в сградата на центъра по заразни и паразитни болести, намиращ се в близост до Централния софийски затвор.  Брокери на недвижими имоти уверяват, че наличието на подобна сграда в даден квартал може да повлияе на цените на имотите в района, но само в краткосрочен план.  От Министерството на здравеопазването поясниха, че се разглеждат възможни варианти на сгради, където да бъде преместен центъра. Към момента обаче няма взето решение за една или друга сграда.", "date": "2018.03.22", "title": "Спешно местят Центъра по наркомании в столицата - никъде не го искат!"}
{"url": "http://www.faktor.bg/bg/articles/administrativno-ili-nikakvo-nakazanie-za-divna-smyata-advokat", "text": "Младата певица Дивна предизвика катастрофа, в която пострада тежко нейна близка приятелка. Назначената автотехническа експертиза ще търси причината за инцидента, но според първоначалната информация Дивна е каралa със 120 км/ч. Мненията в обществото се поляризираха от затвор за певицата до състрадaние. Шоуменът Слави Трифонов настоя за затвор за Дивна, ако се докаже, че е шофирала с неразрешена скорост. Адвокат Людмил Рангелов коментира пред Bulgaria ON AIR, че обществеността се информира зле за това, какво точно се е случило. Според него става дума за причинена средна телесна повреда, за което законът предвижда до 3 години лишаване от свобода, а неосъждано лице задължително получава само административно наказание. Има възможност Дивна да не получи никакво наказание, ако пострадалата не предяви претенции. \"Пътната настилка трудно може да намали отговорността на водача. Появи се информация, че гумите не са били с необходимата дълбочина на грайфера\", отбеляза адвокатът. Той допълни, че често разследващите органи изчакват резултатите от автотехническата експертиза, за да повдигнат обвинения. \"За съжаление младите шофьори излизат недобре подготвени - не са карали 31 часа, не са карали на магистрала, не са карали вечер. 15-18% от младите шофьори участват в ПТП в първите 2 години след получаване на книжката. Практическите умения по шофиране са много далеч\", коментира и председателят на Асоциацията на пострадалите в катастрофи Владимир Тодоров.  Той отбеляза, че Дивна не е тествана за наркотици, но е станало ясно, че не е употребила алкохол. Сигурно има превишение на скоростта, но тези престъпления са неумишлени, каза още Тодоров. Според него е редно известни лица като певицата да бъдат отговорни и да бъдат пример.  Певецът и приятел на Дивна Дамян Попов подчерта, че е изключено тя да е взела наркотици. Според него постът на Слави Трифонов във Facebook е прекалено краен и не може инцидентът да бъде сравняван с този на Максим Стависки.   \"Ако беше някой непопулярен, това ПТП щеше да бъде просто част от статистиката и никой нямаше да съди водача\", каза Дамян Попов. В същото време красавицата Кристин Илиева, която пострада при катастрофата, се нуждае от помощ. За това зове Радостина Иванова - пиар в агенция Inter Model's, където работи моделката.  \"Скъпи приятели и познати, хора с добри сърца. На Кристин Илиева й предстоят операции за възстановяване на крачето и по тази причина се обръщам към всички вас с молба да дарите кръв в нейна полза. Без значение от кръвната група. Кристин Цветозарова Илиева, за операции болница ВМА. След даряването ви издават документ, който е необходимо да бъде представен в болницата. За да не ви затруднявам излишно, снимайте или сканирайте бележката и я изпратете на нейната майка shamy@abv.bg . Благодаря ви!\" Преди дни майката на Кристин заяви, че вече предава съобщения от телефона на модела лично на нея и всеки може да й пожелае нещо, като й го напише.", "date": "2018.03.22", "title": "Адвокат обясни как и кога Дивна може да влезе в затвора"}
{"url": "http://www.faktor.bg/bg/articles/novini/svyat/chernomorskiyat-flot-na-rusiya-bezsilen-pred-armadata-na-sasht", "text": "След присъединяването на Крим към Русия Черноморският флот на страната се превъоръжава активно, за което разказа подробно командващият флота адмирал Александър Витко. Но даже и с постъпващите нови кораби и подводници не може да се навакса острия дефицит на главния флотски компонент – ударните възможности и авиацията. Какви именно кораби не са налични в Черноморския флот (ЧФ) на Русия, се интересува руското издание „Взгляд“, цитирано от \"Фокус\". През 2015 година Черноморския флот на Русия получи две нови фрегати – „Адмирал Григорович“ и „Адмирал Ессен“, шест подводници с крилати ракети и повече от 10 противодиверсионни и патрулни катери, съобщи пред официалния печатен орган на руските ВС „Красная звезда“ адмирал Витко. Освен това, ЧФ бе попълнен и с два буксирни кораба от ново поколение, модулни водолазни платформи, плаващ кран и редица други подпомагащи плавателни съдове. Според плановете, ЧФ трябва да получи в свое разпореждане фрегатата „Адмирал Макаров“, която в най-скоро време ще извърши междуфлотски преход от Балтика, съобщи Витко. Очакват се и попълнения от черноморските корабостроителници. Според думите на командващия ЧФ, в Новоросийск в момента се провеждат заводски изпитания на малкия ракетен кораб (МРК) „Вишний Волочек“, а още един кораб от този клас се очаква през 2018 година. В Керч се достроява патрулен кораб нов проект „Василий Биков“, който трябва да влезе в състава на Новоросийската военно-морска база. През 2019 година трябва да бъдат получени още два аналогични кораби. От 2015 година, с която адмирал Витко започна своя отчет за етапа на модернизация, експертите изказват опасенията си за степента на боеспособност на ЧФ. В тази връзка капитанът първи ранг Сергей Ищенко и военният експерт Антон Мардасов отбелязваха в публикации в портала „Свободная пресса“: главният проблем на ЧФ и неговата Средиземноморска ескадра е „острият недостатък от ударна мощ“. „Само с корвети, големи десантни кораби, плаващи работилници, танкери и буксири не може да се води война“, сочат експертите. В състава на 6-и флот на ВМС на САЩ (който отговаря за Средиземноморския басейн) влиза ескадра от четири есминци с управляемо ракетно оръжие (УРО). Този флот разполага в Средиземно море с авионосна ударна група – атомен ударен самолетоносач плюс два ракетни крайцера и два есминеца с УРО. Основните сили на Шести флот се поддържат от амфибийно-десантна група със съответстващите кораби и, най-вероятно, две подводници, оборудвани с ракети „Томахоук“. Независимо от получената през последните години нова техника, проблемът с недостатъка на ударна мощ в ЧФ не е решена преди всичко заради недостига на надводни кораби, смята бившият командир на групата за управление на ракетни оръжия на Големия противолодъчен кораб (БПК) „Комсомолец Украини“ (от Черноморския флот на СССР) капитан първи ранг от запаса Сергей Ищенко. „На ЧФ му остана много малко от ударната мощ“, заяви Ищенко пред „Взгляд“. „Струва си да обърнем внимание на това, че когато се изостри ситуацията около Сирия и ние обещахме да сваляме американските ракети и даже техните носители, на дежурство изкараха даже „Пилкий“. Това е стар-престар стражеви кораб със старо оръжие, който също беше довлечен там, защото нашите са наясно, че „Адмирал Ессен“ и „Адмирал Григорович“, които са на разположение там, са абсолютно недостатъчни“, разказа Ищенко. А ЧФ няма повече съвременни надводни кораби, добави събеседникът. „Фрегатата „Адмирал Макаров“ и до този момент е на Балтика, въпреки че беше приет в боевия състав в края на декември, доколкото разбирам, затваряйки очи за проблемите му. Независимо от цялата острота на ситуацията в Сирия, „Адмирал Макаров“ просто физически не е в състояние да доплава до Черно море“, отбеляза събеседникът. „Освен „Пилкий“ имаме и „Ладний“, но това са стражеви кораби, които са почти на 40 години. Изваждаме зад скоби крайцера „Москва“, защото той трябва да бъде ремонтиран и модернизиран и е докаран до такова състояние, че очевидно не може да влезе в Средиземно море“, добави той. Освен това в състава на ЧФ влиза и стражевия кораб „Сметливий“ проект 01090 – най-старият боен кораб в състава на ВМФ на Русия. „Взгляд“ неотдавна писа за проблемите на ВМФ РФ около модернизацията на корабите, строени в съветски времена. „Това не е достатъчно. Ако говорим, например, за фрегати, то е трудно да си представим ситуация, когато всички три налични такива ще са в състояние да влязат в Средиземно море. Обичайно не повече от една трета от корабите от един проект от наличния състав могат да се намират на бойна служба в Средиземно море. Това означава, че от наличните фрегати в най-добрия случай един, а в някои случаи и нито един не е в Средиземно море“, обясни Ищенко. „Не стига, като минимум, бригада фрегати. Тази бригада, която трябваше да построят в Калининград и от която, от шест кораба построиха само три („Адмирал Есен“, „Адмирал Григорович“ и „Адмирал Макаров“)“, добави Ищенко. Събеседникът е на мнение, че китайските медии не са толкова далеч от истината, когато говорят за изтощението на руския ВМФ: Наскоро китайският портал Sina.com публикува материал, в който военният експерт Ли Жен изказа съмнение относно заявените срокове за окончателно ремонтиране на ракетния крайцер „Москва“ – флагманът на ЧФ. Представителите на ВМФ на Русия обещават завръщане на кораба в строя до 2022 година. Но предвид това, че работата по модернизацията на подобния нему крайцер „Маршал Устинов“ отне пет години и бе отлагана многократно, „не може да се каже, че всичко ще бъде така лесно“, счита китайският експерт. Председателят на Движението за поддръжка на флота капитан първи ранг от запаса Михаил Ненашев отбелязва: не бива да се отписва това, което вече е направено за засилването на боеспособността на ЧФ. „Конкретно, флотът получи нови подводни сили – шест подводници с нови тактико-технически характеристики, което прави ЧФ значителна ударна сила на черноморския и средиземноморския театър на военни действия (ако някой реши да провери нашата боеспособност)“, отбеляза Ненашев пред „Взгляд“. Но той също отбелязва: усеща се недостигът на надводни кораби. „Необходимо е обновяването на корабите от клас крайцер – около 10 такива кораби – поясни Ненашев – Необходими са, както нови крайцери, така и големи противолодъчни кораби, десантни кораби от първи ранг, нови миночистачи (отчитайки опасността от мини)“. Изисква се обновяване на противокорабната авиация и другите видове самолети и хеликоптери – не по-малко от 100 бойни единици, подчертава експертът. „Въпросът за въздушното осигуряване е ключов“, отбелязва Ненашев. Още един важен въпрос е инфраструктурата. На ЧФ са му нужни нови пристани, нови бази за съхранение на въоръжението и техниката, ново оборудване за морската пехота“, подчерта в заключение събеседникът.", "date": "2018.03.22", "title": "Черноморският флот на Русия безсилен пред армадата на САЩ"}
{"url": "http://www.faktor.bg/bg/articles/kramal-otgovori-na-boris-dzhonsan-sravnenieto-na-putin-s-hitler-e-oskarbitelno-i-nedopustimo", "text": "Кремъл обяви, че коментарът на британския външен министър Борис Джонсън, че Владимир Путин иска да използва Световното първенство по футбол в Русия като Адолф Хитлер Олимпиадата в Германия през 1936 г. е отвратителен, съобщават АФП и руски медии, пише news.bg. Отвратително изявление. Не подобава на външен министър на държава. Безусловно това е оскърбително и недопустимо, каза говорителят на Кремъл Дмитрий Песков. Джонсън се съгласи с британски депутати, че \"Путин ще използва първенството по начина, по който го направи Хитлер с Олимпиадата през 1936 г.\" за пропаганда. \"Мисля, че сравнението с 1936 г. е напълно точно\", отговори министърът, като очаква Путин да \"славослови това спортно събитие\". Разменените коментари идват на фона на ескалиралата словесна война между Русия и Великобритания във връзка с отравянето на бившия руски агент Сергей Скрипал и дъщеря му Юлия в английския град Солсбъри на 4 март. Джонсън също призова Русия да гарантира безопасността на английските фенове на първенството. Песков каза още, че Кремъл разчита на елементарна политическа логика и мъдрост от държавите в Европа, след като премиерът на Великобритания Тереза Мей ще се опита да убеди ЕС да приеме мерки срещу Русия.", "date": "2018.03.22", "title": "Кръмъл отговори на Борис Джонсън: Сравнението на Путин с Хитлер е оскърбително и недопустимо"}
{"url": "http://www.faktor.bg/bg/articles/novini/balgariya/-efimerida-makedoniya-vliza-v-nato-predi-reshenieto-na-spora-za-imeto", "text": "Брюксел има и план \"Б\" за членството на Република Македония в НАТО, пише БГНЕС и цитира гръцкото издание \"Ефимерида\" , коетоуточнява, че изработването на алтернативен вариант за Македония от страна на Брюксел се дължи на очевидния факт, че \"решението на спора за името е все по-далеч\" и това е ясно както на властите в Скопие, така и на тези в Атина. Изданието се позовава на дипломатически източници, които са съобщили, че \"ЕС и НАТО, и преди всичко Северноатлантическият пакт, са изготвили байпас, който ще се приложи, ако не се реши спорът за името и така той ще открие пътя за Република Македония към НАТО\". Според \"Ефимерида\" има два варианта - специално отношение към Република Македония или пък присъединяване на страната с временното ѝ наименование - Бивша югославска република Македония, с пояснение, че когато се реши спорът, страната да бъде приета с новото си наименование. Изданието припомня, че днес в Скопие пристига гръцкият министър на външните работи Никос Кодзияс. Той ще има срещи с всички висши държавни ръководители на страната. Часове преди визитата на Кодзияс, Държавният департамент официално призова за бързо разрешаване на спора за името на Република Македония. Според Вашингтон по този начин ще се открие евроатлантическата перспектива за региона, която ще гарантира и неговата сигурност.", "date": "2018.03.22", "title": "\"Ефимерида\": Македония влиза в НАТО преди решението на спора за името"}
{"url": "http://www.faktor.bg/bg/articles/novini/balgariya/velizar-shalamanov-temata-rusiya-vnasya-ogromno-razdelenie-v-nasheto-obshtestvo", "text": "Темата Русия внася огромно разделение в нашето общество, заяви в предаването \"Свободна зона с Георги Коритаров\" бившият служебен военен министър Велизар Шаламанов. Според него, ако не се отнасяме сериозно към рисковете за дестабилизиране на страната ни, идващи от Север, има вероятност външни фактори да се възползват от нашата слабост.  Той изрази увереност, че все още имаме институции в държавата, изградени в периода 1997-2001 г., когато бяха поставени основите на евроатлантическа България. Вярвам, че механизмите в НАТО и ЕС работят все още достатъчно добре, за да гарантират устойчивост на страните-членки, когато изпаднат в трудна ситуация. Но, така или иначе, ако ние не се отнасяме сериозно към този риск, към тази заплаха, ако се опитваме да го игнорираме, то другата страна определено ще развива конкретни стъпки в посока да поддържа нестабилност и при благоприятно стечение на обстоятелствата за външни фактори да се възползва от нашата слабост”, каза Велизар Шаламанов.", "date": "2018.03.22", "title": "Велизар Шаламанов: Темата Русия внася огромно разделение в нашето общество"}
{"url": "http://www.faktor.bg/bg/articles/novini/balgariya/yazovir-kardzhali-na-kosam-ot-prelivane-opasnost-ot-navodneniya-v-burgasko", "text": "Нивото на река Дунав при Лом продължава да се покачва, а язовир Кърджали е на косъм от преливане, предадоха кореспондентите на bTV. Повишението на Дунав през последното денонощие е с 19 км, а водният стоеж е почти 790 сантиметра. Дигите се следят от пет поста на територията на общината. При ниво на реката над 820 см, местната власт ще обяви трета степен на готовност за действия. На този етап няма опасност от заливане на площи. Язовир Кърджали е на косъм от преливане – водата в него продължава да се покачва, като вече достигна на 6 см от ръба на преливане. Нивото на язовира се е покачило драстично за последните 24 часа. В самата река Арда има достатъчно свободен обем, за да може да поеме това количество вода. Язовирът е проектиран така, че да може да поеме преливане от 4000 кубични метра в секунда. В момента има достатъчно свободен обем в язовира, около 5 млн. кубични метра, предвид дъждовете, които валят и сега. Нивата на язовирите в района се следят денонощно. На този етап повод за притеснение няма. Остава повишена опасността от преливане на реки в Бургаско. Над 50 са критичните участъци, които се следят денонощно. Повишени нива на реки и язовири, властите вземат превантивни мерки Заради очакваните нови дъждове, продължава контролираното изпускане на язовирите в Карнобатско Един от опасните участъци е река Средецка край село Дебелт. Дигата е скъсана на четири места, а районът е водосборен. Към момента нивото е намаляло и няма непосредствена опасност за хората. \"Водата е много, няма грам място вече за поемане на вода от почвата, но реките са си в коритата. Там, където има опасност кметовете са готови за допълнително изграждане на бентове и диги с чували с пясъци и в случай на нужда на евакуация, но към настоящия момент такива предпоставки няма\", каза Вълчо Чолаков, областен управител на Бургас.", "date": "2018.03.22", "title": "Язовир \"Кърджали\" на косъм от преливане, опасност от наводнения в Бургаско"}
{"url": "http://www.faktor.bg/bg/articles/novini/svyat/bivshiyat-direktor-na-tsru-tramp-e-pozdravil-putin-ot-strah-che-kremal-ima-kompromat-za-nego", "text": "Бившият директор на ЦРУ Джон Бренан твърди, че Доналд Тръмп е решил да поздрави Владимир Путин за преизбирането му, въпреки препоръките на съветниците си, защото \"има какво да крие\", съобщава The Hill. \"Възможно е руснаците да имат нещо и затова Тръмп е обезпокоен. Той най-добре знае дали руснаците разполагат с нещо срещу него\", заяви той пред телевизия MSNBC. На това обръща внимание The Hill. Според Бренан, поведението на Тръмп и отношението му към Путин е \"трудно обяснимо\" и добавя:  \"Затова можем да предположим, че има нещо\", казва той. Джон Бренан беше директор на ЦРУ по време на втория президентски мандат на Барак Обама и беше уволнен от Тръмп веднага след инаугурацията.  По-късно той излезе с доклад пред Сената за намесата на Кремъл в американските избори. Бренан заяви под клетва, че между руски официални лица и американци, участващи в кампанията на Доналд Тръмп е имало \"контакти и взаимодействия\".  През юли 2017 года Бренан, заедно с бившият директор на националното разузнаване Джеймс Клепер заявиха, че политиката та Тръмп \"ще направи велика Русия, а не Америка\".", "date": "2018.03.22", "title": "Бившият директор на ЦРУ: Тръмп е поздравил Путин от страх, че Кремъл има компромат за него"}
{"url": "http://www.faktor.bg/bg/articles/novini/svyat/ukrainskiyat-parlament-dade-saglasie-za-aresta-na-nadezhda-savchenko-gotvela-ubiystvo-na-prezidenta-poroshenko", "text": "Върховната Рада, украинският парламент, свали имунитета на депутата Надежда Савченко и даде съгласие за арестуването и, съобщава Gordon.ua. Това се случи по искане на Генералната прокуратура, която е повдигнала обвинение на Савченко н подготовка на терористичен акт За привличането и към наказателна отговорност са гласували 291 депутати (при необходими 226), за ареста и - 268. В момента на гласуването Савченко се е намирала в залата, а след това е напуснала сградата, където и е връчена призовката. По-рано днес в украинския парламент беше показано 20 минутно видео, в което са били представени аудио и видео доказателства за нейното участие в подготовката на терористични атаки. На видеото са заснети разговори на Савченко за превозване на оръжие от Донбас и възможността да бъде сменена властта в Украйна.  На 1 декември 2017 година на територията на военна част говори за това, че няма надежда Петро Порошенко да загуби следващите президентски избори, тъй като опонентите му са слаби и предлага \"да бъдат унищожени физически президента на Украйна и други високопоставени представители на Укрпайна в залата на парламента\". \"Аз предлагам преврат. Те трябва да бъдат отстранени ффизически и то веднага, всичките в един ден. Трябва да им се попречи да избягат\", казва Савченко. На видеото е заснет и разговор, в който тя казва, че ако планът за унищожаването на държавното ръководство в залата на парламента не успее, трябва да се намери начин те да бъдат убити в домовете им. След това разговорът се прехвърля конкретно върху начина за убийство конкретно на Петро Порошенко, Александър Турчинов и Арсен Аваков.  По думите и, това е трябвало да стане в деня, когато президента  говори пред парламента. Надежда Савченко, която е военен летец, беше наградена с орден \"Герой на Украйна\" след завръщането и от Русия, където тя беше осъдена за \"нападение срещу РФ\". Савченко беше свалена в хода на военната операция за връщане на суверенитета на Украйна над Донбас и съдена. Тя обяви гладна стачка и беше спасена благодарение на преговорите, които лично Петро Порошенко и представители на международната общност водиха с Владимир Путин.", "date": "2018.03.22", "title": "Украинският парламент даде съгласие за ареста на Надежда Савченко, готвела убийство на президента Порошенко"}
{"url": "http://www.faktor.bg/bg/articles/simvolichno-akreditiraha-95-zadarzhani-turski-zhurnalisti-za-sreshtata-s-erdogan-vav-varna", "text": "Асоциацията на европейските журналисти в България издаде символични акредитации за срещата на върха Европейски съюз – Турция във Варна на 26 март за 95 арестувани турски журналисти. Тогава турският президент Реджеп Тайип Ердоган ще се срещне у нас с председателя на Европейската комисия Жан-Клод Юнкер, председателя на Европейския съвет Доналд Туск и премиера Бойко Борисов. Според АЕЖ арестуваните турски журналисти трябва да бъдат там и да вършат работата си – да задават въпроси на политиците и да ги държат отговорни за ангажимента, който са поели, към обществото. „За съжаление, тези 95 души няма да могат да присъстват, тъй като са лишени от свобода”, посочват от асоциацията. От там призовават българските журналисти, които ще присъстват на срещата, да вземат символични баджове с имена и снимки на свои турски колеги и да говорят и от тяхно име. „Посланието ни към политиците е ясно: Журналистите не са терористи и не могат да бъдат третирани като такива заради работата си. Дори да сложите критичните журналисти зад решетки, няма да спрете да ги чувате – с техния глас ще говорят други. С техния глас ще говорим ние”, отбелязват от АЕЖ. От асоциацията настояват Турция незабавно да освободи задържаните заради работата им журналисти. „Европейският съюз в никакъв случай не трябва да мълчи по този въпрос и трябва да поставя съдбата на задържаните журналисти като условие за всякакво сближаване с Анкара”, категорични са от АЕЖ. От асоциацията изтъкват, че след неуспешния опит за преврат от лятото на 2016 г. Турция се е превърнала в най-големия затвор за журналисти в света. Данните за това, колко журналисти са зад решетките, са противоречиви. Според списъка на Стокхолмския център за свобода задържаните са 190, а други 55 вече са осъдени, включително и на доживотен затвор. Според Платформата за солидарност със задържаните журналисти – те са 212. Съюзът на турските журналисти посочва 147 имена, а Асоциацията на прогресивните журналисти – 135. „Ние сравнихме четирите списъка и изготвихме акредитационни баджове единствено за 95-те колеги, които се срещат във всички четири списъка. Искахме да бъдем сигурни, че няма да получим обвинения в неточност или в преувеличение и затова избрахме този сигурен вариант – да акредитираме символично само журналистите, които се посочват от всяка една от тези независими една от друга организации. Със сигурност извън нашия списък остават задържани колеги. Солидарни сме и с тях и настояваме и те да бъдат освободени незабавно”, посочват от АЕЖ.", "date": "2018.03.22", "title": "Символично акредитираха 95 задържани турски журналисти за срещата с Ердоган във Варна"}
{"url": "http://www.faktor.bg/bg/articles/ruskiyat-poslanik-v-london-kam-zhurnalisti-haresva-mi-che-me-slushate-vnimatelno", "text": "Пожелавам на Сергей Скрипал и дъщеря му Юлия Скрипал да бъдат здрави, каза руският посланик в Лондон Александър Яковенко.  Дипломатът даде пресконференция по повод отравянето на бившия полковник от руското Главно разузнавателно управление и неговата роднина. \"Ако двамата не бяха получили антиотрова, те надали вече щяха да бъдат сред живите\", каза още главният представител на Москва във Великобритания. На въпрос откъде знае, че 66-годишният мъж и 33-годишната жена са били третирани с антидот, той отговори лаконично: Харесва ми, че ме слушате внимателно.  Яковенко  също отправи критики към британския министър на външните работи Борис Джонсън. Шефът на Форийн офис, вчера заяви, че руският президент Владимир Путин смята да използва Световното по футбол за пропаганда, както е правил Адолф Хитлер с Олимпиадата в Берлин през 1936 г. \"Такива думи са неприемливи\", каза посланикът. \"Според мен в Британия започнаха масирана антируска кампания\", посочи още дипломатът. Той също призова в разследването на отравянето да участват и представители на неговата държава.", "date": "2018.03.22", "title": "Руският посланик в Лондон се изпусна, че знае за противоотровата, дадена на Скрипал"}
{"url": "http://www.faktor.bg/bg/articles/borisov-ako-putin-mozhe-da-povliyae-na-izborite-v-sasht-bi-bilo-detska-igra-da-go-napravi-za-svoite-izbori", "text": "Премиерът Бойко Борисов заяви, че няма причина срещата на върха Турция-ЕС, предвидена за 26 март,  да не се състои. Борисов е в Брюксел за срещата на лидерите на ЕС, която трябва да вземе окончателното решение за срещата във Варна. \"Среща ще има, поне на този етап. Това е, може би, една от последните възможности да останат в диалог, защото толкова много са се влошили отношенията на много места по света, водят се войни\". Борисов коментира и темата за отравянето на двойния агент Сергей Скрипал в Солсбъри. \"Доста години се занимавах с разследване на криминални престъпления и обикновено при такива случаи никога не е това, което изглежда на пръв поглед. От една страна много е плоско, много видно, много брутално, много насочващо, до момента, в който някой казва това би бил интересът на президента Путин да вдигне избирателната си активност. Аз не мисля, че има човек в света, който се съмнява, че Путин ще спечели изборите. Още повече, че ако е вярно това, което казват, че той може да повлияе на изборите в САЩ, би било за него детска игра да го направи за своите избори\".", "date": "2018.03.22", "title": "Борисов: Ако Путин може да влияе на изборите в САЩ, би било детска игра да го направи и за своите избори"}
{"url": "http://www.faktor.bg/bg/articles/tirove-zapushiha-patya-ruse-byala-ima-postradali", "text": "Верижна катастрофа е станала на пътя Русе – Бяла в района на Две могили, предаде бТВ. По първоначални данни са се ударили четири превозни средства, сред които автобус и тир. Има пострадали хора. Сигналът за пътния инцидент е подаден малко след 14:30 ч. Движението в района на инцидента временно е преустановено. Обходният маршрут е Две могили – Батишница. Според очевидци в района на инцидента тирове са запушили и двете ленти на пътя. Според тях автовоз е блокирал и обходния маршрут.", "date": "2018.03.22", "title": "Тирове запушиха пътя Русе – Бяла, има пострадали"}
{"url": "http://www.faktor.bg/bg/articles/petak-13/mariya-pirgova-izlaga-balgarite-stenograma-dokazva-che-zhivkov-podaryava-balgariya-na-sssr", "text": "Червената политоложка Мария Пиргова, която в годините на прехода обслужваше различни политически партии, но винаги с ясно преклонение пред Кремъл, излъга тази сутрин в сутрешния блок на \"България он еър\", че никога не е коментиран въпросът България да стане 16 република на СССР по времето на Тодор Живков. Според политоложката на БСП, която е и преподавател в Софийския университет тези твърдения за 16 република били пълна лъжа. Нейните студенти изследвали архивите, но никъде не открили подобно нещо. Така въпросната политоложка се опита да замаже едно от най-страшните предателства на комунистическия режим, но и да манипулира обществото, че едва ли не става дума за фалшива новина, измислена от някакви соросоиди и европейски либерали. Твърденията на Пиргова бяха опонирани в студиото от бившия син депутат Евгений Михайлов, който посочи, че има запазени автентични документи. Faktor.bg предлага на своите читатели разкритието, което още през 2012 година направи Христо Христов в  , публикувайки първи автентичната стенограма от пленума на ЦК на БКП от декември 1963 г., който приема предложението на Тодор Живков за сливане на България със Съветския съюз. През 2012 г. президентът Росен Плевнелиев заяви, че най-голямото предателство в историята на България е предложението на комунистическата партия страната да стане 16-та република на СССР. Държавният глава настоя да бъдат публикувани архивните документи, които показват как ръководството на БКП е гласувало единодушно за подаряването на България. За първи път въпросът за присъединяването на България към СССР е поставен от Тодор Живков пред пленума на ЦК на БКП на 31 юли 1963 г. На него първият секретар на партията излага разбирането си, че „суверенитета народът го разбира да има ядене, да живее. Ето това е суверенитетът – щастие и благоденствие на народа. Ние работим за народа, а не за формата”. Пленумът, на който е обсъдено предложението му се провежда на 4 декември 1963 г. и остава скрит от обществото по обясними причини. Стратегията на Живков е следната: „Тясното икономическо свързване със съветската страна още повече ще увеличи силата на нашата държава, още повече ще издигне нейната независимост. Заедно с икономическата независимост на страната ще укрепне и нейната политическа сила и влияние, защото тя все по-пълно ще се опира на гигантската мощ на Съветския съюз. Когато след години НРБ стане едно цяло със Съветския съюз, тя не ще загуби нищо от своя суверенитет и независимост, ще бъде във всяко отношение суверен и пълноправен член на общото семейство на съветските социалистически републики”. В доклада си той подчертава: „Когато условията за сливане бъдат всестранно подготвени, тогава животът ще подскаже формата на обединението. Дали това ще бъде обединение под формата на федерация или нещо по-друго, това няма защо сега да се предрешава. Политбюро смята, че ударението в нашата непосредствена практическа работа през близките години трябва да се постави върху по-нататъшното все по-пълно икономическо и културно свързване на българския народ със съветския народ, върху мероприятията за всестранно развитие и укрепване на братската дружба и сътрудничество между тях... Ние сме дълбоко убедени, като преценяваме условията в нашата страна, че в сравнение с другите социалистически страни, НРБ по-бързо ще се подготви за обединение със СССР.” Пленумът на ЦК оценява като „забележителна проява на патриотизъм и интернационализъм” инициативата на Живков и единодушно одобрява доклада му „за по-нататъшното най-тясно сближение и сливане в перспектива на НРБ със Съветския съюз”, като решава да се издигне „на качествено нова степен братската дружба и всестранното сътрудничество между нашата страна и Съветския съюз, да се създадат икономическите, политически и идеологически предпоставки за пълното обединение на двете наши братски страни”. Първият секретар обаче настоява „гениалната” му политика да се реализира на тъмно, тъй ката много добре осъзнава, че обществото не би приело подобно  „Политбюро смята, че след този пленум не следва под никаква форма да се говори на когото и да било и където и да било. Защо? Ако ние започнем да говорим, ще плъзнат слухове. Ние не можем да говорим, тъй като този въпрос не е само наш. Този въпрос е и на Съветския съюз... Ние, Политбюро, смятаме, че не с такъв ентусиазъм цялата наша партия и народът ще възприеме това. Ще има среди, които няма да го възприемат. Да не забравяме, че великобългарският шовинизъм е много дълбоко вкоренен в някои среди и хора в нашата страна. Аз не говоря за бившите хора. Имам предвид членове на партията, особено в средите на интелигенцията и в някои среди на младежта. Ние трябва да държим сметка за това... Ние няма да правим сливане от ден до пладне, а навеки, което ще бъде образец за всички страни.” В стенографския протокол от заседанието на Пленума на ЦК на БКП от 4 декември 1963 г., се съдържат докладът на Тодор Живков. Той се предшестват от списък на членовете и кандидат-членовете на ЦК, които са присъствали на Пленума, на който е обсъдено сливането на НРБ със СССР. Оригиналът на документа се съхранява в Държавна агенция „Архиви”, откъдето сайтът desebg.com е получил копие. Всеки читател може сам да се убеди, че предложението на БКП България да бъде подарена на СССР не е нито лъжа, нито мит, а документална истина, която все още не се познава добре от обществото. Именно заради наличието на такива документи БСП днес е против влизането на комунизма в учебните програми, а 28 години преди това саботираха този процес. Ако тези документи влязат в учебниците, ще лъсне грозната истина, че БКП е била патрия от национални предатели и безродници.  Червени глашатаи като Мария Пиргова пък имат бойната задача да продължават да манипулират обществото и да прикриват истината. Отговорност на медиите е да подбират почтени и грамотни гости, които издигат истината и документите над партийните си пристрастия. Вижте  , стенограмата от заседанието на ЦК на БКП и участниците в този позорен акт.", "date": "2018.03.22", "title": "Мария Пиргова излъга българите – стенограма доказва, че Живков подарява България на СССР"}
{"url": "http://www.faktor.bg/bg/articles/plamen-georgiev-obyavi-predlozheniyata-si-za-chlenove-na-novata-antikoruptsionna-komisiya", "text": "Председателят на новата антикорупционна комисия Пламен Георгиев обяви предложенията си за заместник-председател и трима членове. Това става ден, след като депутатите приеха процедурните правила за попълване състава на комисията. Преди да бъдат гласувани в пленарната зала, четиримата трябва да минат през поредица от проверки. Aнтoн Cлaвчeв е предложен за заместник-председател. В момента той директор на нa диpeĸция „Πpoтивoдeйcтвиe нa ĸopyпциятa“ нa мегакорупционния орган, заради вливането на специализираната дирекция \"Антикорупция\" на ДАНС в Комисията за противодействие на корупцията и отнемане на незаконно придобито имущество. Юрист с 22 гoдини cтaж в cтpyĸтypитe нa MBP и ДAHC. Напоследък имаше поредица от публични изяви по операция на Специализираната прокуратура.  Предложенията на Пламен Георгиев за членове на Комисията са: Aнтoaнeтa Цoнĸoвa - юрист, заемала различни експертни длъжности в Комисията, Силвия Къдрева, която е с философско образование и дългогодишен стаж в Сметната палата и Πлaмeн Йoцoв, който e мaгиcтъp пo изчиcлитeлнa тexниĸa oт Bиcшeтo вoeннo yчилищe в Шyмeн, с 20 гoдини cтaж в MBP и ДAHC по линия на бopбaтa c opгaнизиpaнaтa пpecтъпнocт.  След като преодолеят проверките за допустимост, четиримата ще бъдат изслушани пyбличнo - пъpвo в pecopнaтa aнтиĸopyпциoннa ĸoмиcия, а пocлe и в плeнapнa зaлa. За избор им стига и обикновено мнозинство.", "date": "2018.03.22", "title": "Пламен Георгиев обяви предложенията си за членове на новата антикорупционна комисия"}
{"url": "http://www.faktor.bg/bg/articles/dete-ot-burgas-poluchi-pokana-za-smartonosnata-igra-sin-kit", "text": "Откриха смъртоносната игра „Син кит\", която погуби стотици деца, в телефона на дете от Бургас. Детето е ученик от Основното училище „Климент Охридски\" и само е съобщило на учителката си, че на телефона през междучасието  е излязла покана да изтегли приложението. Тя своевременно е предупредила родителите и директора за наличието на опасната игра. Според съученици на детето това не е единственият случай. Те са категорични, че познават други ученици, които играят играта, дори са стигнали до по-горни нива. За случая със смъртоносната игра е информирана вече и полицията . От там ще организират срещи с учениците, за да обяснят какви рискове крие играта \"Син кит\". Директорът на бургаското училище призова всички родители да проверят телефоните на децата си за опасната игра. При съмнения да информират веднага ръководството на училището или полицията. Наричат интернет играта Син кит новата онлайн руска рулетка за тийнейджъри. Според една от версиите на разследването за самоубийството на дете в Стрелча е, че то е било повлияно именно от това предизвикателство. Хаштаг с ключова дума в социалните мрежи – само това е необходимо, за да станеш част от Синия кит. С теб се свързва на лични съобщения \"настойник\" или \"гуру\" – човек, който в продължение на 49 дни ти дава задачи. Някои от тях са безобидни, като да гледаш страшни филми посред нощ, но други са опасни за живота. Всяко предизвикателство трябва да е придружено със снимка за доказателство. Последната – 50-та задача е подтик към самоубийство, нарича се \"Срещни се с кит\". Създателят на играта Филип Будейкин е осъден на три години и 4 месеца. Бившият студент по психология е обвинен в склоняване към самоубийство на 15 тийнейджъри. Властите обаче подозират, че жертвите са много повече. Син кит тръгва от Русия, но само за 4 години стига до 19 държави на 5 континента – Северна и Южна Америка, Африка, Европа и Азия. На Стария континент играта е популярна сред тийнейджърите в Полша, България, Латвия, Португалия, Испания, Великобритания.", "date": "2018.03.22", "title": "Дете от Бургас получи покана за смъртоносната игра \"Син кит\""}
{"url": "http://www.faktor.bg/bg/articles/liderite-na-es-osazhdat-nezakonnite-deystviya-na-turtsiya-spryamo-gartsiya-i-kipar", "text": ". Държавните и правителствени лидери на страните от Европейския съюз, които ще се срещнат по-късно в четвъртък в Брюксел, ще денонсират „незаконните действия\" на Турция спрямо Гърция и Кипър в Източното Средиземноморие и в Егейско море, предава AFP „Европейският съвет категорично осъжда продължаващите незаконни действия на Турция в Източното Средиземноморие и Егейско море, и подчертава пълната си солидарност с Кипър и Гърция\", се казва в проектодокумент, който предстои да бъде приет на двудневната среща на върха в Брюксел.", "date": "2018.03.22", "title": "Лидерите на ЕС осъждат \"незаконните действия на Турция спрямо Гърция и Кипър\""}
{"url": "http://www.faktor.bg/bg/articles/harvatskoto-pravitelstvo-dnes-edinodushno-podkrepi-istanbulskata-konventsiya", "text": "Хърватското правителство днес единодушно подкрепи Истанбулската конвенция, която предизвика остри дебати в обществото, съобщава БГНЕС. \"Най-важната тема през изминалите дни в обществото ни бе Истанбулската конвенция. В нея няма скрити намерения, няма полова идеология или трети пол\", каза в началото на правителственото заседание премиерът Андрей Пленкович. \"В случая трябва да кажем няколко неща, за да може обществеността в Хърватия съзнателно да взема отношение по въпроса. Тази конвенция е приета от Съвета на Европа. Свобода, демокрация, човешки права и върховенството на закона - това са четирите стълба на Съвета на Европа\", каза още Пленкович. \"Република Хърватия смята, че целта на тази конвенция е защитата на жените от всякакъв вид насилие, включително предотвратяването на преследване и премахването на насилието срещу жените и семейното насилие. Република Хърватия смята, че тази конвенция не ни задължава да въвеждаме полова идеология в хърватската правосъдна и образователна система, нито пък промяна в Конституцията по отношение на брака\", подчерта хърватският министър-председател.", "date": "2018.03.22", "title": "Хърватското правителство единодушно подкрепи Истанбулската конвенция"}
{"url": "http://www.faktor.bg/bg/articles/kremal-obyavi-za-ekstremistki-i-zabrani-film-po-stsenariy-na-litvinenko-i-felshtinski", "text": "Руски съд обяви за екстремистки и забрани филма „Покушението над Русия“. Той е направен по сценарий на книгата „ФСБ взривява Русия“ на убития с пулоний бивш съветски агент на КГБ Александър Литвиненко и Юрий Фелштински. В обновения списък на материали и теми, обявени наскоро за екстремистки в Руската Федерация, попадна и филмът на Жан-Шарл Деньо и Шарл Газел \"Покушение над Русия\", създаден по книгата на Александра Литвиненко и Юрий Фелштински \"ФСБ взривява Русия“. Това съобщават за Каспаров.ру от център \"Сова\". Излезлият през 2002 година филм представя версията за съпричастност на ФСБ в организиране на взривовете в частни домове в Русия през 1999 година. Негово излъчване в Русия периодично предизвиква противодействие на властите под различни форми, а на 12 декември 2017 година съветският съд на Астрахан обяви филма „Покушението над Русия“ за екстремистки, и го постави в Федералния списък на забранените материали под номер 4414. Експертите на \"Сова\" смятат, че решението, взето от съда, се позовава на наредба от закона, според която за екстремистки действия се смятат публични изяви, свързани с лъжливи обвинения за такива дейности, в това число и тероризъм, на държавни служители. Те обаче настояват, че преди съдът да забрани филма, е бил  длъжен да докаже, че предположенията на  авторите на филма са “откровени лъжи“, „съзнателно неверни“, тоест, такива, в които те нямат основание да вярват, както и да докажат, че това е проблематично. Комитетът на ООН призова Русия да ликвидира списъка с екстремистки материали. Междувременно той се превърна в механизъм за водена на борба с екстремизма. Прокуратурата и специалните органи се отчитат в тази битка с естремизма като възбуждат изненадващо дела в социалните мрежи срещу видеоклипове, книги, картини, чийто списък е  огромен.", "date": "2018.03.22", "title": "Русия забрани филм по сценарий на Литвиненко и Фелштински, обяви го за екстремистки"}
{"url": "http://www.faktor.bg/bg/articles/mey-s-priziv-kam-es-da-izgonim-vsichki-ruski-razuznavachi-za-da-razbiem-shpionskata-mrezha-na-kremal-v-evropa", "text": "Тереза Мей: Да изгоним всички руски разузнавачи, за да разбием шпионската мрежа на Кремъл в Европа Великобритания възнамерява да призове европейските лидери да изгонят руските шпиони от техните страни, за да \"разрушат мрежите на Кремъл в цяла Европа\", съобщава \"Радио Свобода\", позовавайки се на вестник \"Гардиън\". Според изданието днес  се очаква на среща в Брюксел британският премиер Тереза Мей да се обърне към западните лидери, за да насочат вниманието си към \"дългосрочната заплаха пред Европа, която поставя Владимир Путин\". Тереза Май ще поиска от европейските лидери да реагират на употребата на нервно-паралитичното вещество срещу руския двоен агент Сергей Скрипал и дъщеря му в Солзбъри и да засилят собствените си мерки за противодействие на подобни заплахи. Министър-председателят ще информира за това европейските лидери на срещата на върха на Европейския съюз.  Очаква се призивът на Май и острите й изказвания срещу Русия да бъде посрещнат с известна съпротива от страна на руските съюзници в ЕС, съобщиха някои медиите, цитирайки високопоставени британски служители. Те обаче не посочват за кои точно „проруски“ членове на ЕС става дума.", "date": "2018.03.22", "title": "Мей с призив към ЕС: Да изгоним всички руски разузнавачи, за да разбием шпионската мрежа на Кремъл в Европа"}
{"url": "http://www.faktor.bg/bg/articles/eksploziya-v-himicheski-zavod-dovede-do-smartta-na-pone-shestima-dushi-v-chehiya", "text": "Експлозия в химически завод доведе до смъртта на поне шестима души. Инцидентът е станал тази сутрин – в 10:07 часа местно време в завод в 18-хилядното градче Кралупи над Вълтава, намиращо се на малко над 30 км северно от Прага. На мястото веднага са се отзовали пожарникари, които обаче са открили безжизнени шест тела. Поне още двама души са ранени. На място, за да се справят със ситуацията са изпратени и два хеликоптера – един от Прага и един от Либерец. Засега не са ясни причините за инцидента. Заводът е на компанията \"Синтос\", която се занимава с производството на химически продукти, основно за автомобилната, опаковъчната и строителната индустрия. Това е най-големият производител на полистирол и синтетичен каучук в Европа със заводи в Полша, Чехия, Холандия и Франция.", "date": "2018.03.22", "title": "Експлозия в химически завод доведе до смъртта на поне шестима души в Чехия"}
{"url": "http://www.faktor.bg/bg/articles/tsvetanov-pred-sarkofaga-na-kaloyan-poklonih-se-pred-edin-ot-nay-velikite-balgarski-tsare", "text": "Зам.-председателят на ГЕРБ Цветан Цветанов се поклони пред саркофага на Цар Калоян. Това написа в профила си във фейсбук политикът. „Тази сутрин се преклоних пред саркофага на Цар Калоян в емблематичната църква „Св. 40 мъченици“ във Велико Търново. Заедно с председателя на Народното събрание Цвета Караянчева, кмета на Велико Търново Даниел Панов, депутатите от ГЕРБ-Велико Търново Клавдия Ганчева и Станислава Стоянова, както и с още много граждани и общественици, положихме цветя на саркофага на един от най-великите български царе“, написа вторият човек в ГЕРБ в социалната мрежа. Цветанов информира още, че представителите на управляващата партия, както и много граждани и представители на местната власт, са се включили в празничното шествие по улиците на Велико Търново. „То тръгна от църквата „Св. 40 мъченици” и завърши пред паметника \"Майка България\". Радостен съм, че имах възможността лично да поздравя жителите и гостите на старата столица, която днес отбелязва своя официален празник“, съобщи Цветанов. А малко по-късно пусна и пост от тържествената сесия на Общинския съвет по повод празника на града. \"За мен бе чест да бъда гост на тържествената сесия на Великотърновския общински съвет. Гости на сесията бяха председателят на Народното събрание Цвета Караянчева, депутатите от ГЕРБ-Велико Търново Клавдия Ганчева и Станислава Стоянова, областният управител Любомира Попова, заместник-министърът на труда и социалната политика Росица Димитрова, посланици и представители на местната власт от много общини\", написа Цветанов във Фейсбук. И продължи: \"В рамките на официалното си приветсвие по повод празника на града, кметът Даниел Панов направи предложение Велико Търново да бъде официално обявен за историческа и духовна столица на България. На свой ред председателят на парламента Цвета Караянчева пое ангажимент да запознае депутатите в българския законодателен орган с тази възможност. По време на сесията със званието „почетен гражданин” бе удостоен историкът от Великотърновския университет проф. Пламен Павлов. Американският инвеститор Едмънд Бек, реставрирал прочутия хан „Хаджи Николи“, получи Награда „Велико Търново“ за опазването на културно-историческото наследство. Със същата награда бе удостоен и емблематичният за старата столица Фолклорен ансамбъл „Българче“, създаден преди 50 години.\"", "date": "2018.03.22", "title": "Цветанов пред саркофага на Калоян: Поклоних се пред един от най-великите български царе"}
{"url": "http://www.faktor.bg/bg/articles/boyko-borisov-sreshtata-mezhdu-liderite-na-es-i-na-turtsiya-vav-varna-e-neobhodima-za-normaliziraneto-na-otnosheniyata", "text": "Предстоящата среща между лидерите на ЕС и на Турция във Варна е необходима за нормализирането на отношенията между Съюза и Анкара. Това коментира българският министър-министър Бойко Борисов на среща с председателя на Европейския съвет Доналд Туск в Брюксел, съобщиха от правителствената информационна служба. Двамата бяха единодушни, че разговорът във Варна между европейските лидери и президента на Турция е належащ за възстановяване на диалога с турската държава. „Имаме нужда от подредени отношения с нашия съсед – Турция. Диалогът с турския президент трябва да бъде продължен“, подчерта българският премиер.  Бойко Борисов и Доналд Туск се информираха и за позициите си по актуалните политически теми на Европа, които по-късно днес ще бъдат разгледани на заседанието на Европейския съвет. Високо беше оценена и работата до този момент по приоритетните теми на Българското председателство на Съвета на ЕС.", "date": "2018.03.22", "title": "Бойко Борисов: Срещата между лидерите на ЕС и на Турция във Варна е необходима за нормализирането на отношенията"}
{"url": "http://www.faktor.bg/bg/articles/novini/svyat/sarbiya-kani-putin-i-tramp-da-se-sreshtnat-v-belgrad", "text": "Сърбия се е предложила за домакин на среща на високо равнище на президентите на Русия и САЩ Владимир Путин и Доналд Тръмп, стана ясно от изявление на сръбския външен министър Ивица Дачич. \"Белград е изцяло подготвен да бъде домакин на подобна среща от глобално значение\", заяви Дачич, цитиран от македонската агенция \"Макфакс\". \"Като неутрална страна Сърбия има външнополитически капацитет да бъде домакин на среща на двамата президенти. Това би било най-голямо потвърждение за политиката, която водим като държава“, подчерта Дачич. По време на телефонния разговор между двамата държавни глави по случай преизбирането на Путин начело на Русия, те са обсъдили и възможна среща помежду им на най-високо равнище. Белград вече е бил неутрален домакин за преговори между представители на Москва и Вашингтон: през октомври и ноември 2017 положението в Украйна беше обсъждано от помощника на руския президент Владислав Сурков и специалния представител на Държавния департамент Кърт Волкър.", "date": "2018.03.22", "title": "Сърбия кани Путин и Тръмп да се срещнат в Белград"}
{"url": "http://www.faktor.bg/bg/articles/novini/balgariya/resheno-poddrazhkata-na-ogradata-po-granitsata-shte-se-izvarshva-bez-obshtestveni-porachki", "text": "Поддръжката на оградата по границата ще се извършва без обществени поръчки. Депутатите решиха това окончателно с промените, внесени от ГЕРБ и \"Обединените патриоти\" в закона за обществените поръчки. БСП и ДПС не подкрепиха промяната и заявиха, че това се прави за прикриване на далавери и промяната не е необходима. С промените в Закона за обществените поръчки се цели да се облекчи поддържането и възстановяването на възпрепятстващото съоръжение, което е определено за стратегически обект и неговата експлоатация е част от системата за опазване и охрана на държавната граница, обясни по-рано председателят на правната комисия в парламента и един от вносителите на законопроекта Данаил Кирилов от ГЕРБ.", "date": "2018.03.22", "title": "Решено! Поддръжката на оградата по границата ще се извършва без обществени поръчки"}
{"url": "http://www.faktor.bg/bg/articles/tsvetanov-prisastva-na-sveta-liturgiya-v-tsarkvata-sv-40-machenitsi-vav-veliko-tarnovo", "text": "Председателят на ПГ на ГЕРБ и заместник-председател на партията Цветан Цветанов присъства тази сутрин на Света литургия в храма \"Св. 40 мъченици\" във Велико Търново, която бе отслужена от Великотърновския митрополит Григорий. Заедно с Цветанов бяха още кметът на Велико Търново Даниел Панов, депутатите от ГЕРБ-Велико Търново Клавдия Ганчева и Станислава Стоянова, както и много представители на местната власт. На литургията присъства и председателят на Народното събрание Цвета Караянчева. Всички те днес ще се включат в празничната програма на старата столица, която чества своя официален празник. Цветан Цветанов поздрави всички граждани на старопрестолно Търново, които бяха дошли на литургията, като пред тях изтъкна, че трябва да са горди, че са жители на един от най-обичаните български градове. \"Гордост за България е не само историческото наследство, но и съвременният облик на Велико Търново\", подчерта Цветанов.", "date": "2018.03.22", "title": "Цветанов присъства на Света литургия в църквата \"Св. 40 мъченици\" във Велико Търново"}
{"url": "http://www.faktor.bg/bg/articles/novini/balgariya/rusko-propagandno-izdanie-obvini-sasht-che-prodavat-balgarsko-orazhie-na-dzhihadisti", "text": "САЩ продължават да снабдяват опозиционните групировки в Сирия с оръжия от Източна Европа. Само през февруари и само от България американските контрагенти на Пентагона са получили 23 тона боеприпаси за сирийските джихадисти. Част от тях се използват от откровени ислямски джихадисти, а в официалните документи на Пентагона не се разкриват видовете боеприпаси, които се доставят в Сирия, пише в материал на руското електронно издание Eurasia Daily, пише \"Фокус\". Един рупор на Пропагандата на Путин и на евразиатските мегалмомански амбиции на Кремъл.  \"Според данни от международния портал за митнически декларации Panjiva, през февруари българските предприятия са извършили две доставки на боеприпаси в САЩ. На 16 февруари българското предприятие за производство на боеприпаси „Дунарит“ е доставило на американското подразделение на британската корпорация Chemring Military Products 5,7 тона снаряди и минометни бомби. От България товарът е изпратен в германското пристанище Бремерхафен, а от там, контейнеровозът Philadelphia Express го е пренесъл в американското пристанище Чарлстън. От тук въоръжението се доставя основно в Йордания, където е разположен един от щабовете за разпределение на въоръжение сред лоялните сили на САЩ в Сирия. За това е разказал подробно един от командирите на „Свободната сирийска армия“ (ССА).  По същия маршрут, в Чарлстън от Бремерхафен, на 25 февруари британската корпорация е получила 17,3 тона въоръжение от най-големия производител на оръжие в България - „Вазовския машиностроителен завод“ (ВМЗ). Основните видове доставени боеприпаси са ракети „Град“ и заряди за преносими гранатомети РПГ-7\", пише евразиатският сайт. Всички тези видове боеприпаси се използват активно именно от сирийските терористи, твърди изданието, за което терористи са всички, отказващи да играят по свирката на Москва. . EA Daily напомня, че т.нар. джихадисти обстрелват руската военновъздушна база в Хмеймим именно с ракети „Град“. Ето какво още се казва там:  \"Самата Chemring Military Products през септември м.г. бе назована като една от четирите компании, която ще доставя, по договор с Пентагона, въоръжение, което не се използва от НАТО на партньорите на САЩ в борбата с „Ислямска държава“ в Ирак и Сирия. Picatinny Arsenal, структура за снабдяване на армията на САЩ, съобщи за пет контракта на обща стойност до 500 млн. долара. Покупките се правят по програма за поддръжка на съюзниците на САЩ с нестандартно оръжие, в рамките на която в Сирия се доставят въоръжение и боеприпаси. Според данни от сайта на Федералната система за покупки в САЩ, Департаментът на американската армия “Командване на обединените въоръжения“ е поръчал на Chemring Military Products, само по един от договорите на стойност 73 хиляди долара, да осъществи доставка на боеприпаси и минометни системи от България за използване извън САЩ до 8 май тази година. Десет тона от февруарската пратка са ракети „Град“, които се използват от откровени ислямистки бойци. Например, джихадистката групировка „Ахрар ал Шам“, която е разположена в провинция Идлиб. \"В документа се казва, че Пентагонът има намерение да осигури въоръжение за 60-65 хиляди бойци от сирийската „опозиция“. Част от тях, очевидно, се отнасят към „Сирийските демократични сили“ (СДС), начело със сирийските кюрди, които освободиха Ракка. Другата част са ислямистки групировки, които не попадат под забрана. В момента тя се разпространява само над „Ислямска държава“ и „Хаят Тахрир ал Шам“, която всъщност е сирийската „Ал Кайда“, независимо, че обяви, че се отделя от нея. През 2016 година само България е увеличила продажбата на съветски модели въоръжение за двете държави три пъти. Компаниите и държавните органи на САЩ и Саудитска Арабия са придобили български оръжия и боеприпаси съответно за 239 милиона евро и 97,8 милиона евро, което съставя общо една трета от целия оръжеен износ от България. В сравнение с 2015 година, общите продажби на въоръжение към двете страни са нараснали близо три пъти – със 121 милиона евро – до 336,2 милиона евро. Независимо от заявленията на Доналд Тръмп относно желанието му да приключи войната в Сирия, тя продължава и САЩ подхвърлят оръжие в „огъня“. При това, миналата година, когато Тръмп тъкмо застъпи на президентската длъжност, не стана изключение. По това може да се съди, например, по финансовите резултати от работата на „ВМЗ“, които бяха публикувани от българското издание „Труд“. За 9 месеца на 2017 година най-голямото предприятие за производство на въоръжение в страната е увеличило производството на оръжие с една трета в сравнение с 2016 година – до 400 милиона лева (250 милиона долара) и е отчело печалба 152 милиона лева (95 милиона долара). При това са наети допълнително нови 900 служители. Данните бяха публикувани през ноември и както съобщава „Труд“, до края на годината „ВМЗ“ е трябвало да изпълни договори за още 130 милиона лева (81 милиона долара). Нараснали са очевидно и продажбите на другите български производители. Продължили са покупките, например, от предприятието „Арсенал“. Според данните от сайта за митнически декларации Importgenius, през юни 2017 година „дъщерна“ компания, Spring Factory Co, е доставила на купувача на Пентагона UDC USA („Украинский оборонний консалтинг“) 53 хиляди пълнителя за автомати АК-47. А скандално известната Purple Shovel е трябвало да достави до 22 септември на Главното управление на войските със специално назначение на Министерството на отбраната на САЩ (US SOCOM) преносими ракетни гранатомети РПГ-7 за 4,2 милиона долара. EA Daily разкрива, че през миналата година активно участие в производството на българските въоръжения е започнала да има Украйна. Предприятията в страната са започнали да доставят на българските оръжейни компании капсул-възпламенители и капсул-детонатори за производство на зенитни снаряди, гранатометни изстрели, снаряди за автоматични оръдия ЗУ-23 и зенитни установки „Шилка“. Според наличните митнически документи за пратката, през втората половина на 2017 година „дъщерната“ на държавна компания „Укрспецекспорт“ – „Укринмаш“ – е доставила за българската „Аркус“ около осем милиона капсули. „Аркус“ стана известна, след като беше „осветена“ във връзка с пратките за сирийските терористи през декември 2016 година. Тогава, след освобождението на Алепо, правителствената армия показа на българската журналистка Диляна Гайтанджиева открит склад с български боеприпаси. В кутиите имаше ракети „Град“, произведени от „ВМЗ“. А на етикетите като износител беше указана компания „Аркус“. На сайта на Федералната система за покупки на САЩ се казва, че през март миналата година, подизпълнителят на Пентагона по програмата за нестандартни въоръжения Alliance Techsystems Operations е подписал договор с българската компания за доставка на боеприпаси и техните компоненти на стойност 54 милиона долара.", "date": "2018.03.22", "title": "Руско пропагандно издание обвини САЩ, че продават българско оръжие на джихадисти"}
{"url": "http://www.faktor.bg/bg/articles/cheren-chetvartak-vav-frantsiya-zaradi-masovi-transportni-stachki", "text": "Фанция се подготвя за \"черен\" четвъртък в транспорта заради мащабна стачна мобилизация в железопътния и въздушния транспорт, метрото и обществените услуги срещу реформите на президента Еманюел Макрон, предаде \"Франс прес\", цитирана от БТА. За днес са предвидени над 140 демонстрации. Френската жп компания Ес Ен Се Еф (SNCF) очаква да се движат 40% от високоскоростните влакове Те Же Ве (TGV), 25% от влаковете на средни дистанции \"Ентерсите\" (Intercitе) и 50% от регионалните влакове ТЕР (TER). Вече са отменени четири влака \"Евростар\" (Eurostar). Железничарите стачкуват и ще се включат в демонстрациите заедно с държавните служители, инициатори на днешните протести, за да изразят недоволството си от реформата в жп компанията, която премахва за новопостъпилите привилегирования статут, който им гарантира пожизнено работа.", "date": "2018.03.22", "title": "\"Черен\" четвъртък  във Франция заради масови транспортни стачки"}
{"url": "http://www.faktor.bg/bg/articles/es-nalozhi-globi-na-8-yaponski-kompanii-za-kartel-pri-elektronnite-komponenti", "text": "Европейският съюз глоби осем японски компании с общо 312 милиона долара за сговор на пазара на електронни компоненти, действал 14 години, предаде \"Асошиейтед прес\", цитирана от БТА. Еврокомисарят за защита на конкуренцията Маргрете Вестагер съобщи вчера, че осемте компании са си сътрудничили, за да получат възможно най-голяма печалба за сметка на потребителите на пазара на кондензатори, които са широко използвани при електронните уреди. Те съхраняват електричество, но за разлика от батериите не могат да се използват за захранване на уреди. Девета компания, \"Санио електроник\" (Sanyo Electronic), не е наказана, тъй като е разкрила картела пред европейските служби. Осемте компании са \"Елна\" (Elna), \"Хитачи кемикъл\" (Hitachi Chemical), \"Холи стоун\" (Holy Stone), \"Мацуо\" (Matsuo), \"НЕК Токин\" (NEC Tokin), \"Ничикон\" (Nichicon), \"Нипон кеми-кон\" (Nippon Chemi-con), \"Рубикон\" (Rubycon). До 2012 г. компаниите са обменяли конфиденциална информация за търговията и доставките, за да избегнат ценова конкуренция, която би могла да е изгодна за потребителите, посочва ЕС.", "date": "2018.03.22", "title": "ЕС наложи глоби на 8 японски компании за картел при електронните компоненти"}
{"url": "http://www.faktor.bg/bg/articles/izraelskiyat-prezident-pozdravi-rumen-radev-i-saprugata-mu-na-ivrit-otivat-na-bozhi-grob-i-stenata-na-placha", "text": "С поредица от  разговори продължава посещението на президента в Израел и Палестина. В последния ден от визитата си в Йерусалим Румен Радев ще се срещне с израелския премиер Бенямин Нетаняху и палестинския президент Махмуд Абас. Денят започва със среща на Радев с вицепрезидента и главен изпълнителен директор на Световния еврейски конгрес Роберт Сингер. По-късно държавният глава ще разговаря с премиера на Израел Бенямин Нетаняху и ще посети църквата \"Божи гроб“ и Стената на плача, предаде Канал 3. В късния следобед президентът ще пристигне в столицата на Палестинската автономия – Рамала, където ще положи венец пред гроба на Ясер Арафат и ще разговаря със своя палестински колега Махмуд Абас. Перспективите за развитието на двустранните българо-палестински отношения, задълбочаването на политическия диалог и сътрудничеството в търговско-икономическата сфера са само част от темите в разговорите между двамата. Президентът е в Израел по покана на колегата си Реувен Ривлин по повод 75-ата годишнина от спасението на българските евреи. В Йерусалим Радев увери, че като председател на Съвета на ЕС България ще работи за мира в Близкия Изток и намиране на трайни решения за стабилност. Израелският президент от своя страна поздрави госта си и съпругата му на иврит и заяви, че посреща истински приятел на Израел. Страната планира инвестиции в IT сектора и научни изследвания.", "date": "2018.03.22", "title": "Израелският президент поздрави Румен Радев и съпругата му на иврит, отиват на  \"Божи гроб“ и Стената на плача"}
{"url": "http://www.faktor.bg/bg/articles/sarkozi-se-brani-pred-sada-bil-zhertva-na-kleveta", "text": "Бившият френски президент Никола Саркози заяви на разпит пред магистрати снощи, че е жертва на клевета, предаде Франс прес, цитирайки в. \"Фигаро\". \"От 11 март 2011 г. живея в ада на тази клевета\", заяви Саркози, който подчертава, че няма веществени доказателства за отправените срещу него обвинения. 63-годишният бивш френски президент беше разпитан снощи по обвинения в пасивна корупция, незаконно финансиране на предизборна кампания и незаконно получаване и притежаване на либийски публични средства. Обвиненията по този случай бяха повдигнати преди пет години. Саркози заявява, че е обвинен без никакви веществени доказателства, въз основа на изявления на бившия либийски диктатор Муамар Кадафи и негови приближени, както и на френско-либийския посредник Зиад Такиедин. \"Неведнъж е доказано, че той е получавал пари от либийската държава\", добави Саркози, според когото Такиедин не е доказал, че се е срещал с него в периода 2005 г. - 2011 година. Саркози подчерта също, че в 24-те часа на задържането си е опитал с всички сили да покаже, че не съществуват тежки и убедителни улики срещу него, които са условие за повдигането на обвинение. Според бившия френски държавен глава документът, който е послужил като повод за разследването срещу него е неубедителен, а на обвинилия го Такиедин не може да се вярва поради миналото му. \"Осъзнавам, че това, в което съм заподозрян, е тежко\", заяви Саркози, призовавайки магистратите да преценят каква несправедливост би било да бъде съден поради манипулация на Кадафи или негови приближени. Френските следователи са приключили да разпитват бившия френски президент Франсоа Саркози и сега съдиите обмислят дали да започнат официално разследване.", "date": "2018.03.22", "title": "Саркози се брани пред съда: Жертва съм на клевета"}
{"url": "http://www.faktor.bg/bg/articles/novini/balgariya/bsp-i-dps-nyama-da-podkrepyat-predlozhenieto-remontite-na-ogradata-na-granitsata-s-turtsiya", "text": "БСП и ДПС няма да подкрепят предложението ремонтите на оградата на границата ни с Турция да се извършват без обществени поръчки, както предлагат управляващите. Опозицията е твърдо категорична, че това ще доведе до корупционни практики и увеличаване на трафика на хора, предаде БНР.  Депутатите обсъждат днес на второ четене промените в Закона за обществените поръчки. С тях се предвижда ремонтите и поддръжката на оградата по българо-турската граница да бъдат освободени от общия режим на обществените поръчки и да се правят с пряко договаряне. С промените в Закона за обществените поръчки се цели да се облекчи поддържането и възстановяването  на възпрепятстващото съоръжение, което е определено за стратегически обект и неговата експлоатация е част от системата за опазване и охрана на държавната граница, обясни председателят на правната комисия в парламента и един от вносителите на законопроекта Данаил Кирилов от ГЕРБ. „Целта е да се даде възможност за най-бърза реакция. Когато имаме пробив, нямаме гаранционна отговорност, така че не можем да ангажираме предходния изпълнител да поправя щетите“, каза той. В дневния ред на депутатите са и окончателните промени в Кодекса на труда, с които всички осиновители на деца до 5-годишна възраст да могат да ползват отпуск от 365 дни от деня на получаване на осиновеното дете. Целта е да се гарантират равни права на хората, които осиновяват деца до 5-годишна възраст, с родителите, които след раждане имат право на година отпуск с високо обезщетение. На осиновителите ще бъде изплащано и обезщетение от 90% от дохода им за предходните 24 месеца, каквото се полага за отглеждане на дете до 1 година.", "date": "2018.03.22", "title": "БСП и ДПС няма да подкрепят промените в Закона за обществените поръчки"}
{"url": "http://www.faktor.bg/bg/articles/dotsent-ot-sofiyskiya-universitet-se-obyavi-protiv-es-borisov-bil-poshtadzhiya-na-bryuksel", "text": "Истинските урок по манипулативно антиевропейко говорене изнесе от ефира на \"България он еър\" преподавателят по политология в Софийския университет Мария Пиргова. Вероятно медията има своите аргументи, за да покани в сутрешния си блок точно такъв гост – ярък противник на ероатлантизма, но за трезво мислещите българи е скандално и недопустимо. Според Пиргова нямало нищо осъдително в антиевропейският статус във фейсбук на Таско Ерменков и в твърденията му, че щом в Крим гласуват за Путин, то районът е руски. Гостът изтъкна, че много от хората в страната били против санкциите наложени на Русия, но не обели и дума, че те са следствие от терористичния опит на Кремъл да прекроява държавни граници с насилие и с оръжие. Не ме интересуват санкциите, интересува ме да има заплати и доходи за хората, да не ровят по кофите за боклук, заговори с фалшив християнски тон политиложката. Тя изтъкна, че имало социални слоеве в различно положение в страната, но забрави, че БСП – партията, към която се е прилепила и защитава, е пълна с милионери, чиито капитали имат съмнителен произход.   Мария Пиргова отрече, че е имало искане  по времето на Тодор Живков България да  стане 16 република на СССР. Това били недоказани манипулации. Нейните студенти ровели в документи и такива факти не откривали, твърди преподавателят от Алма Матер, въпреки, че това искане от страна на Живков е документирано на три пъти, а изследователи твърдят, че процесът е продължил почти 10 години Пирова бе категорична, че е против ЕС и политиките му, които заробвали свободни държави, но отново услужливо забрави, че на последните избори за Европейски парламент дъщеря й Достена Лаврен беше кандидат за евродепутат от листата на БСП, лично протежирана от Станишев. Доцентът по политология обяви гръмко и че много българи отивали да живеят и работят в Русия, а тезата, че младите бягали на Запад не била вярна. Гостът на \"България он еър\" пропусна, а и водещите услужливо не я попитаха, защо дъщеря й от години е избрала Париж за своето кариерно развитие? Гвоздеят в антиевропейския урок на Пиргова беше темата да българското европредседателство и лансирането на Запаните Балкани като приоритет. България е в подчинено положение към ЕС, за какво европредседателство говорим тогава? Западните Балкани не може да са наш български приоритет. Бойко Борисов играе ролата на слуга, на пощаджия на ЕС. Трябва да сме глупаци, за да приемем, че Западните Балкани са ни приоритет. Високите технологии трябва да са наш приоритет, а не Западните Балкани, манипулира Пиргова. Гражданите обаче помнят, че представящата се днес за социална защитничка Мария Пиргова преди години, като шеф на партията на Христо Ковачки, защитаваше пак по телевизиите дивия капитализъм и беше против правата на работниците в мините. Всъщност в годините на прехода политоложката обслужваше различни партии, според интересите им. Опасното в случая обаче е, че Пиргова е преподавател в уж най-елитното висше учебно заведение – Софийския университет. На „учени” като нея е поверено обучението на младите, формирането на ценности и мироглед, а не политизирането им. Мария Пиргова е поредното доказателство, че СУ„Климент Охридски” се е превърнал в последния бастион на комунизма, русофилията, путинизма и антивропейската риторика.", "date": "2018.03.22", "title": "Доцент от Софийския университет се обяви против ЕС, Борисов бил пощаджия на Брюксел"}
{"url": "http://www.faktor.bg/bg/articles/aleksandar-nenkov-bsp-pravi-ryazak-zavoy-kam-rusiya-koyto-e-opasen-za-balgariya", "text": "Виждаме много рязък завой в най-голямата опозиционна партия, който е опасен. Това заключи депутатът от ГЕРБ Александър Ненков след скандала между най-голямата партия в парламента и БСП, предизвикан от Facebook статус на социалиста Таско Ерменков. Припомняме, че червеният депутат написа в социалната мрежа, че 90% от хората в анексирания Крим са гласували за Путин на президентските избори и риторично попита дали Западът е чул гласа на Крим. Това предизвика реакцията на мнозинството в парламента и ГЕРБ излезе с декларация, в която изрази своята категорична позиция на несъгласие с подобно говорене. Ненков отбеляза, че всяко едно разделение в Европа е пагубно и на Балканите могат да изникнат много такива казуси. Няма как като европейска държава да не застанем зад позицията на ЕС спрямо Украйна. Трябва да сме солидарни с нашите европейски партньори, обясни Ненков в ефира на \"България он Еър\".  Той обяви, че ГЕРБ иска ясна позиция от Корнелия Нинова по въпроса и становище дали партията е солидарна с мнението на Таско Ерменков.  Александър Ненков коментира още, че широко дискутираната сделка за ЧЕЗ е частна и \"не трябва да минаваме границите на елементарните пазарни отношения\". Той посочи, че чешката страна е тази, която продава и и все още не се знае дали България ще участва в сделката.  \"Цената на енергията няма отношение към сделката. КЕВР определя цената на електроенергията\", подчерта гостът в предаването \"Денят ON AIR\" и добави, че институциите и контролните органи у нас трябва да си свършат работата. Александър Ненков посочи, че от ГЕРБ са се отказали от Истанбулската конвенция заради голямото напрежение около евентуалното ѝ ратифициране. Народният представител подчерта, че самият той е против еднополовите бракове.", "date": "2018.03.22", "title": "Прави ли БСП рязък завой към Русия, който е опасен за България?"}
{"url": "http://www.faktor.bg/bg/articles/liderite-na-es-obsazhdat-brekzit-i-otnosheniyata-s-turtsiya-i-rusiya", "text": "Лидерите на страните членки на Европейския съюз се събират този следобед в Брюксел. Брекзит и отношенията с Русия и Турция ще са водещи в дневния ред. Целта този път е да се реши как да се намалят отрицателните ефекти от излизането на Обединеното кралство. Евролидерите не са единодушни относно преходния период. Европа не е заплаха за Съединените щати и трябва да е освободена от мита за стомана и алуминий, смята председателят на Съвета Доналд Туск. Лидерите на страните членки вероятно не само ще подкрепят Великобритания, а и ще излязат със заключение след отравянето на бившия руски шпионин Сергей Скрипал", "date": "2018.03.22", "title": "Лидерите на ЕС обсъждат Брекзит и отношенията с Турция и Русия"}
{"url": "http://www.faktor.bg/bg/articles/turtsiya-ospori-granitsite-na-gartsiya-v-egeysko-more", "text": "Министърът на външните работи на Турция Мевлют Чавушоглу продължи войнствената си риторика срещу Гърция като заяви, че границите в Егейско море не са ясно очертани, пише електронното издание на гръцкия вестник Protothema. В отговор на въпрос, зададен от член на републиканската партия в Турския парламент, Чавушоглу заяви, че „суверенитетът над някои острови и скални островчета и морските граници около тях в Егейско море не са установени чрез нито един от съществуващите международни договори между Турция и Гърция и е истина, че от този факт произтичат проблеми“.", "date": "2018.03.22", "title": "Турция оспори границите на Гърция в Егейско море"}
{"url": "http://www.faktor.bg/bg/articles/novini/svyat/tereza-mey-predizvikatelstvoto-ot-rusiya-e-ogromno", "text": "Министър-председателят на Великобритания Тереза Мей ще се опита да обедини европейските лидери в осъждането на Москва във връзка с отравянето на бившия полковник от ГРУ Сергей Скрипал и дъщеря му Юлия по време на срещата на върха на Европейския съюз в четвъртък, но AFP коментира, че тя може да срещне съпротива от страни, които държат да запазят добрите си отношения с Москва, предаде \"Фокус\". Мей ще запознае колегите си с прогреса в разследването по случая в специално изказване. Докато САЩ, Франция и Германия вече изразиха съгласие с оценката на Лондон, че именно Москва седи зад отравянето, други страни-членки на ЕС с близки връзки с Москва, най-вече Гърция и Италия, искат по-сдържана линия. Френската агенция пише, че Мей ще напомни на 27-те лидери, че заплахата от Изток ще продължи дълго, след като Великобритания напусне Съюза през следващата година. „Предизвикателството от Русия е такова, което ще продължи много години. Като европейска демокрация, Обединеното кралство ще стои рамо до рамо с ЕС и НАТО, за да посрещнем тези заплахи заедно. Обединени ние ще успеем“, се очаква да заяви британският премиер. В навечерието на срещата на върха председателят на Европейския съвет Доналд Туск подчерта, че лидерите ще покажат „солидарност“ с Великобритания по случая Скрипал и призова Съюза да предприеме практически стъпки, за да подсили своята готовност за бъдещи атаки.", "date": "2018.03.22", "title": "Тереза Мей: Предизвикателството от Русия е огромно"}
{"url": "http://www.faktor.bg/bg/articles/cherven-deputat", "text": "За първи път Владимир Путин вдигна с 5 милиона гласовете за себе си. За първи път Москва и Санкт Петербург гласуват за него. Това са градовете със сравнително дясно, антиправителствено поведение.  Това каза в студиото на Нова телевизия депутатът от БСП Петър Кънев, известен също като виден печатарски бос. Той беше един от \"наблюдателите\" на президентските избори в Русия.  Путин си дава ясна сметка, че Русия изостава. Русия в износа е на същото ниво, на което беше прези 30 години в съотношението въглеводороди /70%/, останалото е друга продукция. Трябва да въведем и ние машинното броене и ние като при тях. Много е евтино, категоричен бе Кънев.  Той коментира и българските проиблеми.  Губим от несъбрано ДДС по около 500 милиона лева в последните 18 години, както показват данните на НАП. „Този данък е основно перо в бюджета, данъчните трябва да направят анализ и да се види къде са отишли тези пари“, посочи той.  Кънев коментира и оттеглените от ГЕРБ промени в Наказателния кодекс за криминализиране на търговски отношения между частни фирми.  „Ако договор между две частни фирми не се изпълнява от едната, с тези промени по този въпрос може да бъде сезирана прокуратурата, това е неприемливо. Не може тази угроза да виси над 480 000 фирми, регистрирани у нас“, каза депутатът. Според него, ГЕРБ са заблудили народните представители ,че от Брюксел настояват за тези промени. „Това е опит да докажем, че се борим с корупцията, но е само мимикрия на такава борба“,  Той определи внасянето на тези промени в НК като „непрофесионализъм, недоглеждане и провокация“. „В рамките на три дни частна фирма трябва да издаде данъчна фактура, ако закъснее с ден, собственикът й може да бъде вкаран в затвора“, посочи като пример Кънев.", "date": "2018.03.22", "title": "Червен депутат: За първи път Москва и Санкт Петербург гласуват за Путин"}
{"url": "http://www.faktor.bg/bg/articles/novini/balgariya/zhelyo-boychev-ermenkov-ima-tsvetusht-repertuar-na-izrazyavane-tova-ne-e-pozitsiya-na-bsp", "text": "Борисов бяга от отворност по сделката с ЧЕЗ. Ако имахме правителство на място, сега нямаше да има такава комисия в парламента. Това обяви депутатът от БСП Жельо Бойчев, който е член на нарочното създадената парламентарна комисия по сделката с ЧЕЗ към НС.  Мандатът на комисията е един месец, като се надяваме да съберем в този срок необходимата информация, която да може да бъде анализирана и обобщена, обясни червеният депутат. Бойчев посочи, че на нейното първо заседание, което се проведе вчера са уточнили каква да бъде хронологията, кои институции ще се канят и каква информация ще бъде нужна за изясняване на казуса. На следващото заседание комисията ще покани експерти от Финансовото министерство. Вече са  подписани писмата до лицата, които имат отношение към сделката с ЧЕЗ. Както и ще изискат да им бъде предоставена информация от спецслужбите от къде ще бъдат осигурени средствата от „Инерком“, за да се финализира сделката.  Не ми се струва, че ще бъде лесно финализирана тази сделка. Ще искаме информация както от финансовото и външно разузнаване дали финансирането на сделката не застрашава националната сигурност, така и  от регулаторите сведения дали са правени проверки на тези дружества , защото например има един много интересен мимонет  - в някакъв момент едно от тях е било в процедура на отнемане на лиценз, за който не се знае какви са били последващите действия и резултати от тях. Защото дейността на тези дружества се извършват в България, тяхната дейност се регулира от българските институции и регулатори. Ще поканим и премиера да каже как държавата ще участва в тази сделка, посочи още Жельо Бойчев. Червеният депутат коментира и интригата около предварителен договор на „Инерком“ с Софийска патриаршия, подписан тайно от българския патриарх.  Замесен ли е патриархът в подписване на таен договор с Гинка Върбакова – няма да коментирам църковните дела. Не мога да коментирам истиността на предварителния договор с „Инерком“. Има интересни неща в договора – например срока за който са наети имотите, в който има клауза, че в определена ситуация тези отдадени под наем сгради стават собственост на наемателите. Вчера помолихме да направят съответната проверка в Светия синод. Жельо Бойчев отказа да отговори на въпроса на водещия има ли БСП официална позиция по изборите в Крим и дали одобряват анексирането му, след скандалния пост на неговия съпартиец Таско Ерменков.  Поканете г-н Ерменков да си говорите по неговия статус. Помолили сме членовете на ПП на БСП да бъдат внимателни, когато се изразяват в социалната мрежа. Има ред, по който се оповестява официалната позиция на партията. Всеки има различни изразни средства, Ерменков има по-цветущ репертоар на изразяване. Ние в БСП се интересуваме от проблемите на страната. Официална позиция за изборите във всяка държавата – не е работа на БСП. Дневният ред на България е много по-различен, бе краткият коментар на Бойчев.", "date": "2018.03.22", "title": "Жельо Бойчев: Ерменков има цветущ репертоар на изразяване, това не е позиция на БСП"}
{"url": "http://www.faktor.bg/bg/articles/ekaterina-zaharieva-bsp-da-kazhat-ako-sa-za-izpolzvaneto-na-himichesko-orazhie-sreshtu-mirni-grazhdani", "text": "В моя туит за случая \"Скрипал\" името на Русия изобщо не се споменава. Ако някой от реагиралите депутати от БСП е \"за\" използването на химическо оръжие срещу мирни граждани, нека да излезе и да го каже. Припомням, че в понеделник всички 28 министри на външните работи на ЕС приехме декларация, която е доста по-подробна и остра. Там също Русия не се споменава, защото разследването тече, а ние сме правови държави. Това заяви в \"Здравей, България\" на Нова телевизия Екатерина Захариева, вицепремиер и министър на външните работи. Припомняме, че на 14 март в Twitter българският дипломат № 1 написа : \"България стои до своя съюзник Обединеното кралство. Използването на отровни химикали е незаконно и трябва да бъде осъдено по най-категоричния възможен начин\". Това предизвика острите реакции на лидера на \"Атака\" Волен Сидеров и на редица червени депутати.  Нямаме информация за отлагане на срещата между лидерите на ЕС и турския президент Ердоган, която трябва да се осъществи във Варна, категорична беше тя.   „Срещата във Варна ще даде възможност да се обсъдят всички въпроси с Турция, включително и спорните. Лично аз не очаквам отлагането на срещата заради Кипърския проблем“, заяви министърът.  Захариева коментира исканията на Турция за договорените плащания от страна на Брюксел за бежанците в размер на 3 милиарда евро. „Досега са отпуснати повече от 1.5 милиарда евро, за останалите има решение и ще бъдат платени, но това става срещу представени проекти“, каза тя.  Според нея, въпросите, които ще се обсъждат във Варна са важни, защото засягат сигурността на Европа  и нашата страна заради мигрантите, които са в Турция. \"Сега е момента за разговори с Турция и по изказаните от Ердоган мисли за \"духовните граници\", тази страна е важен съюзник на Европа не само в ЕС, но и в НАТО\", смята външният министър. Захариева коментира и скандала с отравянето на Сергей Скрипал. Според нея, сега съмненията на Великобритания трябва да бъдат потвърдени или отхвърлени от Организацията за забрана на химическите оръжия, която вече е получила проби от използваното нервно-паралитично вещество.", "date": "2018.03.22", "title": "Екатерина Захариева: От БСП да кажат, ако са \"за\" използването на химическо оръжие срещу мирни граждани"}
{"url": "http://www.faktor.bg/bg/articles/novini/balgariya/mark-zukarbarg-az-osnovah-feysbuk-i-sam-lichno-otgovoren-za-vsichko", "text": "В интервюто за Си Ен Ен главният изпълнителен директор и президент на Фейсбук  Марк  Зукърбърг за пръв път поднесе извиненията си за недостатъците в политиката на социалната мрежа, заради които едно приложение получи достъп до личните данни на 50 милиона потребители на социалната мрежа без тяхно съгласие.   Той заяви, че вече няма съмнение, че Фейсбук и други големи технологични компании трябва да бъдат по-строго регулирани. Каза, че законодателите трябва да работят с фирмите, за да се прецени кои регулации са най-смислени.. Според него е добра идея да се задължат интернет компаниите да предоставят информация за лицата, които плащат за онлайн реклами. Това предложение се разглежда от Конгреса, след като стана известно, че руснаци са финансирали политически реклами по време на кампанията за президентските избори в САЩ от 2016 г., но това се узна едва след изборите. Той каза, че ще се яви пред Конгреса, ако това бъде сметнато за необходимо, но отбеляза, че във Фейсбук има и други ръководни кадри, които отговарят за конкретни отдели и те са по-подходящи да предоставят на конгресмените исканата от тях информация. Време е за повече регулации на технологичните фирми, тъй като те играят все по-важна роля в света и спомена, че трябва да се знае кой плаща за онлайн реклами, заяви Марк Зукърбърг, предаде Асошиейтед прес. Аз основах „Фейсбук“ и съм лично отговорен за всичко, което се случва с платформата.  Компанията ще направи промени, категоричен е той.", "date": "2018.03.22", "title": "Марк Зукърбърг: Аз основах „Фейсбук“ и съм лично отговорен за всичко"}
{"url": "http://www.faktor.bg/bg/articles/evgeniy-mihaylov-1", "text": "Постът във Фейсбук на социалиста Таско Ерменков срещу ЕС, САЩ, Великобритания, Франция и ФГ, и във възхвала на Русия и руския Крим е недопустим за страна, която е член на ЕС. Именно заради анексирането на Крим и прекрояването на териториални граници със сила, демократичният свят наложи санкции и ограничения на Русия. Възмущава ме статусът на Ерменков, че в европейска България има хора, които са готови да коленичат пред Русия. Това обяви в студиото на \"България он еър\" кинорежисьорът и бивш син депутат Евгений Михайлов.  Според него е скандално, че БСП е за отпадане на санкциите срещу Русия, но социалистите са и против Истанбулската конвенция. Тази партия в същото време е член на ПЕС, а европейските социалисти твърдо подкрепят и санкциите срещу Русия и подписването на конвенцията срещу домашното насилие. БСП играе двойнствена игра, а в България насажда страхове против Турция, против различните, искат излизане на страната ни от от Европа. Партията на Нинова иска руският патриарх да има правото да тропа на българския президент, а народът да не го приема като скандал. Това говорене на социалистите е опасно, защото промива мозъците на хората, аргументира се Михайлов. Той акцентира, че благодарение на всички грешки в годините на прехода се случи нещо страшно – днес ние не познаваме истинската си история, продължава една игра на лъжи и заблуди, а младите не искат да се реализират тук, бягат на Запад, а не в Русия. Кинорежисьорът посочи, че българите все още не знаят истината, че още през 1990 г. пенсионните фондове бяха изядени от комунистите и сега се трупат отново. Съсипано беше и селското стопанство, което сега се създава отново. Евгений Михайлов призова на следващите избори партиите да излязат с честни програми към хората. Нормално ли е една партия като ДПС да е обсебила вота на етническите турци 25 години и да го използва за корпоративни цели, попита Михайлов. Той отчете, че благодарение на 110 хил. гласа, дадени за ДОСТ, ДПС сега е с най-малко депутати в парламента, няма тази сила да бъде балансьор и да иска да е в управлението на страната. Сага най-опасно е присъствието на „Атака” в сегашното управление. Не е изключено следващите нови избори да бъдат предизвикани от БСП и „Атака”, но по руска заръка. Това са антибългарски, руски партии, категоричен бе Михайлов. Според него темата за отварянето на ЕС  към Западните Балкани е много важна политика, която България реализира успешно по време на европредседателството. Той изтъкна, че Западните Балкани бяха години наред са били откъснати от нас заради руски и сръбски интереси и игри.  Евгений Михайлов коментира и скандала с продажбата на ЧЕЗ. Той е категоичен, че и по отношение на тази сделка се повтаря историята с Истанбулската конвенция.  БСП разгарят страховете на хората. Службите трябва да си свършат работата и да установят истината. Важното е да се разбере дали зад ЧЕЗ стоят руски капитали, защото ще се стигне пак до един кръг хора от БКП, които искат да контролират всичко с България. И докато те ни управляват, ще бъде така, категоричен кинорежисьорът.", "date": "2018.03.22", "title": "Евгений Михайлов: Нови избори могат да бъдат провокирани от БСП и „Атака” по руска заповед"}
{"url": "http://www.faktor.bg/bg/articles/andrey-kovachev-stana-evrodeputat-na-godinata", "text": "Андрей Ковачев от ГЕРБ/ЕНП стана Евродепутат на годината. На престижна церемония късно снощи в Брюксел той беше отличен за приноса си в  работата на Европейския парламент. На награждаването, което се състоя в сърцето на белгийската столица Брюксел - концертната зала \"Нобел\", бяха отличени и  други двама български евродепутати. Наградата Евродепутат на годината беше връчена на Андрей Ковачев за  неговите лични постижения и приноса му за работата на Европейския парламент. Минути след церемониsта той заяви пред Канал 3, че тази награда не е признание само за неговата работа, но и признание за цяла България.   Андрей Ковачев поздрави и колегите си Илхан Кючюк от  Алианса на либералите и демократите в Европа (в категорията \"Култура и медии\"), и Петър Курумбашев от Прогресивния алианс на социалистите и демократите (категория \"Транспорт\").  Бяха раздадени награди в общо 19 категории. Водеща на бляскавата церемония в концертната зала \"Нобел\" беше гръцката депутатка Ева Кайли=", "date": "2018.03.22", "title": "Андрей Ковачев стана Евродепутат на годината"}
{"url": "http://www.faktor.bg/bg/articles/oranzhev-kod-za-snyag-i-vyatar", "text": "Днес ще е студено, със силен вятър и снеговалежи в северната част на страната и дъждове – в южната. Оранжев код за сняг и вятър е обявен за областите: София, Софийска, Перник, Кюстендил, Видин, Монтана, Враца, Плевен, Ловеч, Велико Търново, Габрово, Русе, Търговище, Шумен, Разград, Силистра, Добрич и Варна. Жълт код за дъжд, примесен със сняг има за областите Благоевград, Пазарджик, Пловдив, Смолян, Хасково, Кърджали, Сливен, Стара Загора, Ямбол и Бургас.  С умерен и временно силен североизточен вятър ще продължи да нахлува студен въздух. В Северна България и високите котловинни полета ще се образува снежна покривка, а на много места в Северна България и по високопланинските проходи ще има условия за виелици и навявания. Температурите ще се понижават и към 14 часа ще са между минус 3 и 2 градуса, по-високи в крайните югозападни райони, в София – 1 градус. В планините ще вали сняг и ще има условия за снегонавявания. Вятърът ще е умерен до силен от изток-североизток, по най-високите върхове - от юг, привечер ще се усили. Максималната температура на височина 1200 метра ще е около минус 3, на 2000 метра - около минус 6 градуса. Над Черноморието ще е облачно с валежи от мокър сняг, в южните райони – от дъжд. Ще духа умерен до силен североизточен вятър. Максималните температури ще са между 2 и 6 градуса.", "date": "2018.03.22", "title": "Оранжев код за сняг и вятър"}
