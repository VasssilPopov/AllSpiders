{"url": "http://www.faktor.bg/bg/articles/novini/svyat/lider-na-opozitsiyata-v-armeniya-se-obyavi-za-edinstveniya-kandidat-za-premier", "text": "Лидерът на опозицията в Армения Никол Пашинян заяви днес, че е единственият възможен кандидат за премиерския пост след оставката на Серж Саркисян. Пашинян изключи всякакъв компромис с властите, предаде Франс прес. \"Ако не бъда избран за премиер, изобщо няма да има премиер в Армения\", заяви 42-годишният Пашинян пред хиляди привърженици, събрали се на митинг тази вечер на Площада на Републиката в центъра на Ереван, предаде БТА. Той добави, че разчита, че парламентарните групи ще го издигнат за премиер на 1 май, предаде ТАСС. \"Днес проведох съвещание с моите съратници. Ние излязохме от него с ясно решение - никакъв компромис с престъпната власт няма да има. Много се надявам, че всички парламентарни групи ще походят съзнателно към усложнената ситуация и с консенсус ще издигнат моята кандидатура на поста премиер на страната\", заяви Пашинян и каза, че има право на това, защото е \"кандидат на народа\". Пашинян покани изпълняващия длъжността премиер на Армения Карен Карапетян на преговори утре по поставените от него условия, допълва ТАСС. \"Каня го в 12 ч. местно време в хотел \"Мариот\". Журналистите трябва да присъстват по време на целия процес, ние нямаме нищо за криене от обществото\", каза Пашинян.", "date": "2018.04.26", "title": "Лидер на опозицията в Армения се обяви за единствения кандидат за премиер"}
{"url": "http://www.faktor.bg/bg/articles/mariya-gabriel-dezinformatsiyata-e-zaplaha-za-demokratsiyata", "text": "Дезинформацията е заплаха за демокрацията, заяви на пресконференция еврокомисарят по цифровизацията Мария Габриел. Тя представи предложенията на Европейската комисия за борба с фалшивите новини. Еврокомисарят поясни, че предложенията защитават достъпа до обективна и качествена информация. По нейните думи залогът е доверието на гражданите - между тях и в институциите. „Даваме възможност въпросът да се реши веднъж завинаги, призоваваме за отговорност на свързаните с този процес”, посочи Габриел. „Запазваме си правото на допълнителни мерки”, добави тя по повод предложението засега въпросът да се реши на доброволни начала с изготвянето на правила за действие на разпространителите на информация. Свободата на изразяване и информация е жизненоважна за демокрацията, на мнение е еврокомисарят.", "date": "2018.04.26", "title": "Мария Габриел: Дезинформацията е заплаха за демокрацията"}
{"url": "http://www.faktor.bg/bg/articles/menda-stoyanova-ima-politicheski-konsensus-za-vlizaneto-ni-v-evrozonata", "text": "В момента можем да се похвалим с политически консенсус за влизането ни в Еврозоната. Изпълнили сме всички критерии и приемането ни е въпрос на време. Това заяви председателят на Комисията по бюджет и финанси Менда Стоянова по време на дискусията „България в еврозоната. Икономическа логика срещу митовете“. Форумът е иницииран от президента на ПЕС и ръководител на Делегацията на българските социалисти в ЕП Сергей Станишев и евродепутата от ГЕРБ/ЕНП и председател на Европейското международно движение Ева Майдел.  В рамките на дискусията Менда Стоянова отбеляза, че в обществото също има положителни нагласи спрямо бъдещото присъединяване на България към Еврозоната. „Вече въведохме валутния борд и на практика сме изпълнили числовите критерии за влизане във Валутния механизъм. Влизането в Еврозоната е един от най-положителните аспекти от членството в Европейския съюз и се радвам, че вървим в тази посока“, категоричен бе председателят на Комисията по бюджет и финанси.", "date": "2018.04.26", "title": "Менда Стоянова: Има политически консенсус за влизането ни в Еврозоната"}
{"url": "http://www.faktor.bg/bg/articles/sreshtata-sasht-kndr-vse-oshte-pod-vapros", "text": "Може и да напусна бързо, може и срещата да не се проведе. Кой знае. Но мога да ви кажа сега, че искат да се срещнем. Това разкри пред телевизия Фокс нюз американският президент Доналд Тръмп.  Той съобщи също, че се обсъждат три или четири възможни дати за преговори с лидера на Северна Корея Ким Чен-ин, информира  АФП и \"Ройтерс\". В ефира на телевизия Фокс нюз Тръмп заяви още, че се обсъждат и пет евентуални места за среща. Но според него все още не е напълно сигурно дали срещата ще се проведе. Директните разговори между двамата лидери се очаква да се проведат през май или началото на юни. За утре е организирана среща на Ким Чен-ун с президента на Южна Корея Мун Дже-ин.", "date": "2018.04.26", "title": "Тръмп още умува за срещата с Ким Чен-ун, въпреки заявения интерес от Пхенян"}
{"url": "http://www.faktor.bg/bg/articles/radev-kam-ukrayna", "text": "България и Украйна ще работят заедно за гарантиране и разширяване на възможностите на българското малцинство в страната да изучава своя роден език. Това беше потвърдено на среща днес на президента Румен Радев и украинския министър на образованието и науката Лилия Гриневич.  Министър Гриневич е на посещение у нас за обсъждане с българските институции на учебните програми и планове на Украйна за изучаване на роден език от българското малцинство в страната. Това е в отговор на поетия ангажимент от президента на Украйна Петро Порошенко по време на срещата му в ООН през септември 2017 г. с българския държавен глава.  „Пълноценната интеграция на сънародниците ни в украинското общество изисква осигуряването на обучение както на украински език, така и на достатъчно по обем и качество изучаване на роден език в рамките на средния курс на образование. Признателни сме за отговорното отношение на Украйна към този важен за България въпрос и сме готови за конструктивен диалог\", заяви Румен Радев. Министър Гриневич запозна българския президент с действията на украинската страна за осигуряване и обучение на достатъчно преподаватели по български език в Украйна. Съхраняването на административната цялост на историческия Болградски регион, в който живеят много наши сънародници в Украйна, също беше потвърдено на срещата. Министър Гриневич посочи и че е взето решение от украинското правителство за отпадане на засиления контрол върху дейността, осъществявана от български компании в страната, поради различните данъчни ставки в България и Украйна, за което също беше поет ангажимент от страна на президента Петро Порошенко по време на разговора му с президента Румен Радев в рамките на 72-ата сесия на Общото събрание на ООН. Президентът Радев потвърди подкрепата на страната ни за задълбочаване на сътрудничеството на Украйна с ЕС, както и желанието на България за свикване в скоро време на заседание на двустранната комисия за икономическо сътрудничество, на което да бъдат набелязани конкретни проекти от взаимен интерес.", "date": "2018.04.26", "title": "Защитникът на руския Крим лобира пред украински министър за българското малцинство"}
{"url": "http://www.faktor.bg/bg/articles/tramp-shte-poseti-velikobritaniya", "text": "Президентът на САЩ Доналд Тръмп ще направи първото си посещение във Великобритания на 13 юли, предава AFP.  „Президентът на САЩ Доналд Тръмп ще посети Великобритания на 13 юли“, съобщи говорител на британското правителство. Това ще е първото посещение на президента в страната, откакто встъпи в длъжност миналия януари, след като пътуването му на няколко пъти бе отлагано.", "date": "2018.04.26", "title": "Тръмп ще посети Великобритания след няколко отлагания"}
{"url": "http://www.faktor.bg/bg/articles/putin-kam-armeniya-uredete-politicheskata-si-kriza-sas-zakonni-sredstva", "text": "Руският президент Владимир Путин каза днес на и.д. министър-председател на Армения Карен Карапетян, че арменската политическа криза трябва да бъде уредена само със законови средства, предадоха Ройтерс и ТАСС, като се позоваха на Кремъл.  Путин и Карапетян проведоха телефонен разговор, в който подчертаха важността от избирането на премиер на Армения от парламента на 1 май. Двете страни изтъкнаха, че \"уреждането на кризисната ситуация в Армения трябва да се осъществи изключително в правното поле, в рамките на действащата конституция и въз основа на резултата от законните парламентарни избори, произведени през април 2017 г.\", заяви Кремъл.  Армения, която е близък съюзник на Русия, е обхваната от политическа криза след двуседмични антиправителствени протести и оттеглянето на Серж Саркисян от премиерския пост в понеделник.", "date": "2018.04.26", "title": "Путин поучава Армения как да уреди политическата си криза"}
{"url": "http://www.faktor.bg/bg/articles/mareshki-predizvikva-rumen-radev-na-vsyako-koremno-shte-zapalvam-10-dupki-vav-varna", "text": "Лидерът на партия „Воля“ Веселин Марешки отправи предизвикателство към политиците. Във Фейсбук заместник-председателят на Народното събрание се зарече, че на всяко \"коремно\" на президента ще запълва по 10 дупки във Варна, за всяка върната заплата на социалистите ще се запълват по още 10  дупки, на всеки милион, който министърът на отбраната Красимир Каракачанов не вземе от пенсионерите за ремонт на железа, ще се запълват още 100 дупки. В интервю за БНР Марешки коментира: „На база на милионите, които се хвърлят за инфраструктура, ние, нормалните българи, виждаме, че около нас са едни постоянни ровове и окопи, в които падат коли, хора, майки с деца. Затова ние ще започнем да оправяме тези работи. На всеки КСНС президентът говори само за покупка на самолети, на танкове, където да отидат няколко милиарда, и няма проблем, ако се вземат от друго място, но тези пари трябва да се вземат от пенсионерите, от лекарите, от учителите, синоптиците и други. Когато някой говори само как да ограбим тези хора, а рейтингът му е в небесата, а някой се бори с картелите, с монополите, с бандитите в лекарствоснабдяването, запълва дупките, хората, които мерят рейтингите, казват, че рейтингът му пада, визирам себе си, тогава ще изчакам следващите избори и ако се окаже, че това е така, ще спра да правя бензиностанции, аптеки и да запълвам дупки, а ще си сложа един лост пред парламента и всеки ден ще правя по едно коремно превъртане, за да ми се качва рейтингът.“ Предложението на БСП за намаляване на депутатските заплати лидерът на „Воля“ определи като цинизъм: „На цинизма, с който Корнелия Нинова взима 50 млн. лева субсидия за БСП, а иска да връща 50 хиляди лева от заплатите си, тя може да си плати и на социолози, и на политолози, и да засипе всички медии с фалшиви новини за мен и възхваляващи тях, с които да си вдигат рейтинга“.", "date": "2018.04.26", "title": "Марешки предизвиква Румен Радев: На всяко \"коремно\" ще запълвам 10 дупки във Варна"}
{"url": "http://www.faktor.bg/bg/articles/novini/balgariya/valeri-simeonov-iztsyalo-sme-na-stranata-na-ukrayna-sreshtu-retrogradniya-politicheski-akt-na-rusiya", "text": "Българчетата ще могат да изучават родния си език в украинските училища и при новия образователен закон в Украйна. Това се казва в декларация, подписана днес от министрите на образованието Красимир Вълчев и Лилия Гриневич. \"Освен това сме готови да разширим тези възможности, така че децата да се обучават на родния си език, като започнем от началните училища и продължавайки изучаването на няколко предмета на български\", увери Гриневич след среща в Министерския съвет с вицепремиера Валери Симеонов. Симеонов заяви, че България подкрепя териториалната цялост на Украйна. \"Агресивното завземане на Крим и райони в Източна Украйна, където и към момента се води една война, в която падат невинни жертви - считаме това за един недопустим и ретрограден политически акт на Русия и заставаме изцяло в подкрепа на справедливата борба за независимост на украинската държава\", заяви българският вицепремиер.", "date": "2018.04.26", "title": "Валери Симеонов: Изцяло сме на страната на Украйна срещу ретроградния политически акт на Русия"}
{"url": "http://www.faktor.bg/bg/articles/mayk-pompeyo-e-noviyat-darzhaven-sekretar-na-sasht", "text": "Досегашният директор на ЦРУ Майк Помпейо бе утвърден от Сената на американския Конгрес за държавен секретар на САЩ, предадоха световните агенции. Утвърждаването му става точно навреме, за да може той да се захване с две \"горещи\" досиета - споразумението по иранската ядрена програма и Северна Корея, отбелязва Франс прес. В близките часове Помпейо ще положи клетва и ще отпътува за среща на министрите на външните работи на страните от НАТО в Брюксел, предаде БТА. Предишният дипломат номер едно на САЩ Рекс Тилърсън бе отстранен през март тази година. Оттогава временно изпълняващ задълженията беше Джон Съливан, припомня ТАСС. Номинацията на Помпейо срещна твърда съпротива от редиците на демократите, обезпокоени от неговата репутация на политическа агресивност и заради суровите му изказвания в миналото за хомосексуалността и исляма, отбелязва ДПА.", "date": "2018.04.26", "title": "Майк Помпейо е новият държавен секретар на САЩ"}
{"url": "http://www.faktor.bg/bg/articles/politika/hlyab-i-pasti/makedoniya-podhvana-srabskata-pesen-na-nov-glas-tova-e-pat-za-nikade", "text": "„ Претопляне на вчерашния обед” - така се наричаше новелата на на Миле Неделковски, известен македонски писател, с осъзнат български произход. В нея се разказваше за мъчителното откъсване на македонците от българската етно-национална цялост. Вчерашното изказване на премиера Зоран Заев пред БТВ: „Ние делът на тази историческа Македония, която е в България, го признаваме като български дял и тук няма никакви дилеми“, не спомага за намирането на общ език с България, но и намалява шансовете за решаване на спора с Гърция. \"Ако погледнем исторически къде е била тази историческа Македония, има един дял в България. Има един дял в Гърция! Ние сме само една част. И това е факт – ние сме горния дял, северния, Вардарския дял\", заяви Заев, след което добави, че част от населението на Пиринския край се определяли като македонци и това било тяхно право. Казано най-общо, въпреки всички жестове направени от правителството на Заев, няма значима промяна в „голямата картина“ на   Според него, както и според повечето школувани в Титова Югославия и в независима Македония, през вековете съществувала „историческа Македония“, нейното основно население се определяло като македонци, които векове наред си говорели на македонски език. Части от тази страна и този народ попаднали в в Гърция и в България (един вид станали жертва), но днешна демократична Република Македония нямало да оспорва границите... Проблемът на тази картина за света, е че е исторически невярна! \"Историческа\" Македония е имало преди повече от 2000 години. Опитът на съвременна Македония да се представи като неин продължител предизвика „спора за името с Гърция. Решаване на спорните проблеми на Македония със съседите не може да се постигне чрез „нереципрочен договор с България“ (какъвто, ако приемем че описаната картина е вярна, наистина би бил договорът \"Борисов - Заев\"), или дори чрез промяна на името!  Нужен е не \"компромис\", а катарзис! Проблемът не е в името, а в смисъла, който му се придава! Със своето изказване Заев повтаря старите тези и това е път за никъде! Това, което той като лидер трябва да признае е не \"българския дял\" от територията на \"историческа Македония\", а   Т.е. да заложи целия си авторитет и да обясни на своите съграждани, че всички данни признати от световната наука посочват, че в продължение на поне 1000 години основното население на \"географска\" Македония е било българско (в смисъла на съответното време. Българин от 19 век няма как да е същото като българин от 21 век, но това важи за всички нации). В училищата на Македония трябва да се учи, не че \"България е поделяла Македония със съседите си\", а че е влизала в отчаяни войни, за да не остави своите сънародници под тежка чужда окупация. Че голяма част от населението на Македония е напуснало своите домове и се е отправило към свободните части на България, за   Но че в условията на тормоз, безсилие и отчаяние, а и не винаги адекватна политика на София, повечето от останалите извън българските предели са поели по пътя към създаване на своя идентичност. След Втората световна война те са кодифицирали свой език на база на говори, които дотогава са се определяли от говорещите ги като български. Това няма да направи нито съвременния македонски народ, нито съвременния македонски език по-малко реални. Приемането на географското име на територията не е уникално за Македония. Безброй народи формирани през 20 век са преминали през тази еволюция. Сещам се за австралийския народ. Само приемайки историята каквато е Република Македония и македонският народ могат да намерят своето достойно място на Балканите, в Европа и в света. Всичко друго би било само опити за „претопляне на вчерашния обед“, което няма да доведе до пробив в отношенията на младата република с нейните съседи и до нейната интеграция в Евроатлантическите структури.", "date": "2018.04.26", "title": "Македония подхвана югославската песен на нов глас – това е път за никъде"}
{"url": "http://www.faktor.bg/bg/articles/lekari-prichina-za-smartta-na-patsientkata-ne-e-v-doplashtaneto-a-v-lipsata-na-tehnologichno-vreme", "text": "Пациентски организации „Заедно с теб“ поискаха обяснение от мистър Кирил Ананиев за пациентка, починала в УМБАЛ „Света Екатерина“ на 22 април 2018 г. заради невъзможност, според тях, да си доплати медицинско изделие - аортна клапа, за което НЗОК заплаща по-ниска цена от 1 април 2018 г. Пред БНР Пенка Георгиева от организацията обясни: „Първо бяхме сигнализирани от пациенти и консултация с лекари от болницата. Жената наистина е със сериозно сърдечно заболяване, с придружаващи заболявания, хронична бъбречна недостатъчност, диабет, атеросклероза. Тя се е нуждаела от поставянето на такава клапа на аортата, която е по-щадяща процедура и би спасила живота й. Жената постъпва на 21 април и на 22-ри е починала, защото болницата не е могла да осигури тази клапа. НЗОК от 1 април въвежда намаляване на цените на медицинските изделия, включително и на тази протеза за аортата. По този начин застрашава живота и здравето на пациентите. Ние имаме и други сигнали“. Георгиева посочи, че пациентите, които се нуждаят от такава клапа, не са много. „Всички искаме да се пестят публични средства. Въпросът е, че трябва първо да има нормативна база, да се осигури сигурността, здравето и лечението и тогава да се намаляват цените. Да се намери механизъм, по който фирмите да намалят цените, а не това да бъде за сметка на болниците или за сметка на пациентите“, коментира тя. От болница „Света Екатерина“ обясниха, че пациентката е починала заради тежкото си общо състояние, в което постъпва в последния момент в болницата, а не заради липсата на аортна клапа. Проф. д-р Юлия Джоргова от Университетска болница „Св. Екатерина“, началник на отделението по Кардиология, обясни, че в конкретния случай не са имали технологично време. „Нещата излязоха малко като че ли сме я чакали да плати – това не е така. Ние чакахме одобрение от Касата за нейния случай, но тук не ставаше въпрос толкова да доплати жената. Има около месец между първото й изследване, когато установихме, че трябва да й се постави клапа, и второто й идване. Вторият път тя дойде в крайно тежко състояние“, обясни д-р Джоргова и добави, че в болницата не се държат на склад такива клапи, които са изключително скъп консуматив и не може да се държат дълго време. Тя бе категорична, че жената не е починала, защото не е могла да плати. Лекарят обясни обаче, че тези суми са непосилни за пациентите им, които са възрастни и болни, заради което тя се надява НЗОК да преосмисли решението си: „Алармираме за това, че имаме списък с чакащи пациенти. Една не малка част от тях няма да могат да намерят тези пари. В нашата чакаща листа имаме над 30. От тях в момента имаме десетина одобрени“. По-късно се очакват становищата на Министерството на здравеопазването и НЗОК.", "date": "2018.04.26", "title": "УМБАЛ \"Св. Екатерина\": Пациентката почина заради липса на технологично време, а не заради невъзможност да доплати"}
{"url": "http://www.faktor.bg/bg/articles/menda-stoyanova-v-momenta-ima-povishavane-na-investitsiite-v-realnata-ikonomika", "text": "\"Най-важното е, че падат лихвите по кредите - и на хората, и на фирмите. Вдига се рейтингът на държавата и това е ключово за инвеститорите, които влагат пари в България. Още през 2017 г. трите рейтингови агенции повишиха кредитния рейтинг на България и това реално се отрази на лихвите, които всички ние знаем при какви условия се извършва в момента кредитирането.\" Това заяви председателят на бюджетната комисия в НС Менда Стоянова от ГЕРБ в сутрешния блок на БНТ.  \"2017 година приключихме с 25,4% външен дълг и това е новината от вчерашния ден. Но ако разгледаме 3-годишната бюджетна прогноза на министерството на финансите там се предвижда намаляване на съотношението дълг - БВП, и за 2018/2019 г. се предвижда да е 20% от БВП\", каза Стоянова.  \"Държавата е тази, която тегли заем, това тя да стимулира икономиката и през този дълг трябвало да се правят държавни предприятия, които да създават допълнителни работни места - това е тезата на опозицията. Нашето мнение, и това е доказано в българската история, че тези инвестиции завършват с провал и вместо допълнителен растеж, се генерират загуби. Икономика не се управлява с държавен дълг\", допълни тя. \"Когато говорим за инвестиционен интерес отново тезата изказана от опозицията е, че имаме срив в сравнение с 2008г. Не е важно колко са инвестициите, а на къде се насочват. През 2008 имаше спекулативни инвестиции. В момента имаме повишаване на инвестициите в реалната икономика, като в създаването на производствени и промишлени предприятия, както и в ИТ сектора\", разкри Стоянова.", "date": "2018.04.26", "title": "Менда Стоянова: Повишават се инвестициите, лихвите падат"}
{"url": "http://www.faktor.bg/bg/articles/arheolozi-otkriha-nepokatnata-grobnitsa-ot-rimsko-vreme-kray-blagoevgrad", "text": "Непокътната гробница от римско време откриха археолози край Благоевград. Това се случи по време на разкопките край село Покровник преди пускането на поредната част от магистрала Струма.  Това е тракийско селище, разположено на площ от 120 декара – Скаптопара, или древният Благоевград. След като археолозите откриха църква, баня и канализация, сега ставаме свидетели на откриването на цял мавзолеен комплекс от III век след Христа.  „В подземната част са разположени две гробни камери и предверие. Предверието и едната гробна камера са били нарушени още през античната епоха и са били ограбени”, обясни доц. Здравко Димитров, ръководител на обекта.  .„Тази камера не е ограбвана, запазена е и това е изключитено рядък шанс за археологията. Има няколко цели стъклени съда, няколко лампи, метални предмети”, допълни доц. Димитров. По думите му там не е погребан случаен човек, тъй като не се правят гробници толкова често с такава сериозна архитектурна конструкция и с толкова богат инвентар. Лазар Андреев оглавява инициативен комитет, който настоява трасето на магистралата да бъде изместено, за да бъде запазено селището. Има и предложение за референдум.  В интернет има група за запазване на Скаптопара. Създава я Даниел Димов, който от 10 години живее в Германия, но при една от ваканциите си тук, посещава разкопките. Аз лично се надявам, дали чрез групата, дали от уста на уста, дали чрез медиите, повече хора да разберат, евентуално да отидат на място, да видят за какво става въпрос. Mисля, че единственият начин да се спре проектът на магистралата и да се направи някаква алтернатива e ако обществото разбере за това нещо и каже: Хей, това не трябва да става така! Надявам се по някакъв начин, дали с референдум, дали с протести да намерим някакво решение”, посочи Даниел. Според археолога вариант за запазване на ценните находки е и музей на открито. „Вариантът е да бъдат преместени в Покровник, както предложих и за църквата, която също се намира под трасето на магистралата, затова трябват сериозни дейности на реставратори, бързи проекти и преместването на тези паметници”, обясни ръководителят на обекта доц. Здравко Димитров.  До дни тук ще дойде комисия от Министерството на културата, за да види намереното и да реши съдбата му. Дотогава обектът ще се охранява денонощно, за да няма набези.", "date": "2018.04.26", "title": "Археолози откриха непокътната гробница от римско време край Благоевград"}
{"url": "http://www.faktor.bg/bg/articles/dzherard-batlar-praznuva-s-levski", "text": "Световноизвестният актьор Джерард Бътлър отпразнува успеха на „Левски“ с отбора на сините. Собственикът на отбора Спас Русев заведе известния холивудски актьор Джерард Бътлър в съблекалнята на отбора след класирането за финала в турнира за Купата на България. Там Русев и Бътлър, който беше с шал на \"сините\" на врата, поздравиха футболистите на Левски след равенството 2:2 срещу ЦСКА, което изпрати тима в мача за трофея.", "date": "2018.04.26", "title": "Джерард Бътлър празнува с „Левски”"}
{"url": "http://www.faktor.bg/bg/articles/turtsiya-s-meratsi-da-domakinstva-evropeyskoto-po-futbol-prez-2024", "text": "Турция внесе официално кандидатурата си в УЕФА за домакинство на Европейското първенство по футбол през 2024 година. Страната на Ердоган ще бъде конкурент на Германия за организирането на престижната континентална надпревара. Документите бяха връчени на генералния секретар на УЕФА Теодор Теодоридис лично от президента на турския футболен съюз Йълдъръм Демиререн, съобщава БНТ. \"Нашата федерация подава заявка за домакинство на Европейско първенство за четвърти пореден път. Този път сме подготвили най-доброто досие от всички досега, а имаме и безпрецедентната подкрепа на държавата, от която получихме всички необходими финансови гаранции без ограничения. В допълнение сме предвидили и някои иновации, които ще обезпечат финансовия успех на турнира и ще донесат полза за всички националния асоциации в УЕФА. Мисля, че нашето време дойде\", коментира Демиререн. Администрацията на УЕФА ще разгледа документите на Турция в следващите седмици и ще направи оценка на отделните критерии в специално досие. В последствие, при нужда, от Евроцентралата могат да поискат от кандидатите да направят допълнителни разработки или разяснения по определени въпроси. Страната-домакин на Евро 2024 ще бъде определена на 27 септември на Изпълком на УЕФА в Нион.", "date": "2018.04.26", "title": "Турция с мераци да домакинства Европейското по футбол през 2024"}
{"url": "http://www.faktor.bg/bg/articles/sport/svetat/bagata-podpisa-kontrakt-s-nay-prestizhnata-mmm-veriga-na-planetata", "text": "31-годишният Благой Иванов - Багата е подписал контракт с най-престижната ММА верига на планетата UFC. Новината обяви чрез \"Туитър\" журналистът Ариел Хелуани. \"Бившият шампион на Световните бойни серии Благой Иванов е подписал договор с UFC, потвърди източник. - Неговият дебют в октагона се очаква през лятото. Наскоро Иванов се раздели с Професионалната лига на бойците\". През януари Багата претърпя операция от скъсан менискус.  Иванов записа 16 победи и 1 загуба, която е от Александър Волков.", "date": "2018.04.26", "title": "Багата подписа контракт с най-престижната МММ верига на планетата"}
{"url": "http://www.faktor.bg/bg/articles/delyan-dobrev-veroyatno-shte-podkrepim-zakona-za-energetikata", "text": "„За да няма спекулации в обществото, най-вероятно ще вземем решение да подкрепим текста в Закона за енергетиката, макар и да е несъвършен”, каза депутатът от ГЕРБ Делян Добрев в студиото на „Тази сутрин”. Спорът около предложението на Обединените патриоти стратегически сделки, като тази между „Инерком” и ЧЕЗ, да бъдат одобрявани от КЕВР, възникна вчера. По време на дебатите стана ясно, че ГЕРБ ще искат КЕВР само да бъдат уведомявани за подобни инвестиционни намерения. И от ДПС са против намесата в търговските сделки. „Спорно е колко този текст може да действа ретроактивно. Договорът за ЧЕЗ е подписан в началото на годината. Тъй като колегите от Обединените патриоти са много чувствителни на тази тема, дадох предложение за отлагане на дебата, за да коментираме този казус”, допълни Добрев.  Той уточни, че текстът не е прецизен. „Има голяма разлика между това да контролираш сделки в банковия сектор и пенсионните фондове и съответно други правомощия да контролираш частни сделки”, каза Добрев. Депутатът каза, че за такива сделки има други текстове в закона, които предвиждат ако едно дружество не изпълнява задълженията си, управителят му да бъде сменен с такъв, който е назначен от държавата. По повод новите правомощия на КЕВР, които позволяват на регулатора да следи за манипулации, Добрев уточни, че тези текстове за част от директива на ЕС.  Той допълни, че КЕВР нямат софтуер за подслушване и, че това са тълкувания в медиите. „По-скоро ако имат някакви съмнения за злоупотреби, ще се обръщат към компетентните органи”, каза Добрев.", "date": "2018.04.26", "title": "Делян Добрев: Вероятно ще подкрепим Закона за енергетиката на патриотите"}
{"url": "http://www.faktor.bg/bg/articles/kevr-shte-poiska-ot-chez-ofitsialno-stanovishte-dali-sdelkata-s-inerkom-e-finalizirana", "text": "Комисията за енергийно и водно регулиране ще поиска официален писмен отговор от чешката компания ЧЕЗ дали сделката за продажбата на българските й активи е окончателно приключена или не. Това каза председателят на енергийния регулатор Иван Иванов.  От отговора на чехите ще зависят и следващите действия на Комисията, на която днес депутатите гласуваха повече правомощия. Все още не е ясно обаче какви точно ще са тези правомощия, посочи Иванов. \"Нямаме яснота по причина, че нашето настояване в текстовете на закона да се разпишат критериите и параметрите, по които Комисията за енергийно и водно регулиране да вземе подобно решение, не беше направено. Очевидно, решението ще се взема въз основа на становища в писмен вид, официални, от всички държавни органи и организации, които имат отношение не само към тази сделка, но и към съответно бъдещи сделки, за които трябва да се произнася Комисията за енергийно и водно регулиране\", коментира Иван Иванов.", "date": "2018.04.26", "title": "КЕВР ще поиска от ЧЕЗ официално становище дали сделката с \"Инерком\" е финализирана"}
{"url": "http://www.faktor.bg/bg/articles/ikonomika/biznes/unishtozhiha-desetki-hilyadi-drehi-obuvki-i-parfyumi-mente-na-mitnitsata-v-burgas", "text": "Под контролна на Митница \"Бургас\" властите унищожиха десетки хиляди текстилни изделия, обувки и парфюми, имитиращи световноизвестни марки. Точният брой на унищожените вещи - 21 356 текстилни изделия, 900 обувки и чанти и близо 5 000 парфюма, съобщава news.bg. Ментетата са унищожени на три процедури през месеците февруари и април. Последната процедура се проведе днес, 26 април. Фалшификатите са задържани от митническите служители на \"Капитан Андреево\" през 2017 година при опити да бъдат пренесени в нарушение на закона. Унищожаването на стоките става чрез механично натрошаване и нарязване. За задържането на ментетата са уведомени представители на правопритежателите на марките, които са установили, че стоките са фалшиви и според нормативната уредба трябва да бъдат унищожени. Правопритежателите са поели разходите по унищожаването на фалшификатите. Стоките са фалшификати на световноизвестни марки и са били предназначени за реализация, както на българския пазар, така и в другите страни членки на Европейския съюз, допълват от Агенция \"Митници\".", "date": "2018.04.26", "title": "Унищожиха десетки хиляди дрехи, обувки и парфюми менте на митницата в Бургас"}
{"url": "http://www.faktor.bg/bg/articles/ikonomika/biznes/etsb-skeptichna-protektsionizmat-krie-risk-za-evrozonata", "text": "Протекционизмът в световната търговия се възприема като растящ риск за икономиката на еврозоната, тъй като Европейската централна банка (ЕЦБ) го разглежда като проблемен фактор за средносрочното целево ниво на инфлацията от малко под 2%. Това заяви председателят на ЕЦБ Марио Драги на пресконференция във Франкфурт, след като банката запази основната лихва, съобщават АФП и други агенции. Според него рисковете за икономическия ръст на еврозоната като цяло остават балансирани, но рисковете, свързани с глобални фактори, включително заплахата от разрастващ се протекционизъм, стават по-видими. Драги подчерта, че икономическият ръст в еврозоната остава стабилен. Банката вижда по-високата трудова заетост и ръста на бизнес инвестициите като признаци, че стимулите оказват положително влияние. Друг риск за целевото ниво на инфлацията е високите цени на петрола, добави той, коментирайки, че ЕЦБ очаква инфлацията през тази година да се \"колебае около 1,5%\" и постепенно да се увеличи в средносрочен план. Той повтори, че все още са необходими парични стимули. Според него в еврозоната са необходими структурни реформи за увеличаване на гъвкавостта и продуктивността. Драги каза още, че новите мита на САЩ върху вноса на алуминий и други продукти негативно влияят на износа в еврозоната, но ефектите от митата все още не са съществени. По-рано днес ЕЦБ реши да запази основната лихва. Лихвеният процент по основните операции по рефинансиране е запазен на ниво 0%, а този по пределното кредитно улеснение на ниво 0,25%. Депозитната лихва остава отрицателна в размер на -0,40%.", "date": "2018.04.26", "title": "ЕЦБ скептична: Протекционизмът крие риск за еврозоната"}
{"url": "http://www.faktor.bg/bg/articles/moskovski-dobrata-transportna-svarzanost-sas-zapadnite-balkani-e-vazhna-za-es", "text": "За Европейския съюз е важно свързването на транспортните мрежи с инфраструктурата на Западните Балкани, Източното партньорство и страните от Южното Средиземноморие. Това заяви министърът на транспорта, информационните технологии и съобщенията Ивайло Московски по време на официалното откриване на европейската транспортна конференция TEN-T Days, която се провежда в периода 25-27 април в Любляна, Словения. Участие във форума взеха още еврокомисарите по транспорт и регионално развитие Виолета Булц и Корина Крецу, заместник-председателят на ЕК Марош Шевчович, министър-председателят на Република Словения Мирослав Церар и министри на транспорта от редица европейски държави.  Министър Московски подчерта в изявлението си, че страните трябва да се възползват максимално от развитието на световните пазари, за да запазят конкурентоспособността на европейската икономика, а това означава по-добра интеграция със съседните региони и континенти. България приветства приетата стратегия за разширяване и засилено участие на ЕС в Западните Балкани\" и Договора за създаване на транспортната общност между ЕС и страните от Югоизточна Европа. „Тези инициативи ще задълбочат нашето сътрудничество и ще доведат до по-нататъшна либерализация на пазара и интегриране на страните от Западните Балкани\", подчерта Московски. По думите му много важна тема е Стратегията за свързване на Европейски съюз и Азия, която е стъпка към сближаване на страните от двата континента, и ще допринесе за улеснен достъп на европейските компании до бързо растящите азиатски пазари, коментира още Московски „За 10-годишния период на членство в ЕС България получи значителна подкрепа по линия на политиките за TEN-T\", посочи Ивайло Московски. „Много голям дял от железопътната и пътна инфраструктура вече е изградена с финансиране от европейските фондове и за нас е важно този процес да продължи и след 2020 г.\", коментира още министърът. Той подчерта, че акцент в следващата финансова рамка трябва да са проектите с висока добавена стойност за Съюза, в т.ч. цялостното изграждане на основните транспортни направления. В рамките на днешния форум министър Ивайло Московски проведе двустранни срещи с министъра на транспорта на Чехия Дан Ток и министъра на инфраструктурата и строителството на Полша Анджией Адамчик. Основна тема на разговорите между министрите беше Пакета за мобилност и как готвените промени в европейското законодателство ще се отразят на транспортния сектор в държавите членки.", "date": "2018.04.26", "title": "Московски: Добрата транспортна свързаност със Западните Балкани е важна за ЕС"}
{"url": "http://www.faktor.bg/bg/articles/analiz-zhilishtniyat-pazar-v-sofiya-se-uspokoyava", "text": "След най-добрата година за имотния пазар през последното десетилетие 2018 г. започва по-умерено и по-зряло за жилищния пазар в София. Отново има ръстове по всички показатели, но те вече са по-плавни. Това показва анализът на \"Бългериън пропъртис\", публикуван в \"Дневник\". Купувачите продължават да обмислят добре покупките си, да оглеждат възможно най-много от имотите на пазара и да не купуват на всяка цена. Тази еластичност в търсенето очаквано забави нарастването на цените на жилищните имоти в София. В началото на тази година то е малко под 11% на годишна база, а средните цени остават под бариерата от 1100 евро/кв.м, показват данните на компанията. Очакваният растеж на БВП и доходите на населението, ниската безработица и все още ниските лихви по ипотечните кредити през 2018 г. ще продължат да влияят благоприятно на имотния пазар, но вече с по-малка доза ентусиазъм и стихийност от тези през последните 2 години. Данните на компанията сочат, че през първото тримесечие на 2018 г. цените в София задържат достигнатите в края на миналата година нива, а растежът им на годишна база се забавя. Средната цена на жилищата в София през първите месеци на годината е била 1092 евро/кв.м при 1095 евро/кв.м в края на 2017 г. Изглежда, че след скоростното преминаване на границите от 900 и 1000 евро/кв.м цените като че ли стават по-неуверени в преминаването на следващата бариера от 1100 евро. Средната покупна цена на жилищата в София е 91 335 евро. Годишното увеличение на цените през изминалото тримесечие е 10.86% при измерено от нас годишно нарастване за 2017 г. в размер на 16%. Според данните на Агенцията по вписванията за първото тримесечие в София са вписани 5631 имотни продажби при 5023 за същия период на 2017 г., което е ръст от 12% на годишна база. Данните показват още, че темпът на нарастване на продажбите на имоти в София се ускорява (от около 8% за 2015 и 2016 г. и 6% за 2017). Издадените нови разрешителни за строеж в София по данни на НСИ са 201 броя за 4-ото тримесечие на 2017 г. Така 2017 г. завърши с 827 издадени разрешителни за нови жилищни сгради в столицата при 695 за 2016 г., което е ръст от 19%. Наблюденията на компанията сочат, че най-много купени жилища в началото на 2018 г. има в \"Студентски град\" (средна цена 956 евро/кв.м), където цените са най-изгодни в сравнение с останалите южни квартали, особено в комплекс \"Академика\". Останалите най-популярни за покупка квартали в София са \"Кръстова вада\"(средна цена 1130 евро/кв.м), \"Витоша\" (средна цена 1 045 евро/кв.м) и \"Младост 4\" (средна цена 1080 евро/кв.м). Към тях се добавя \"Връбница 2\" (средна цена 960 евро/кв.м) с продължаващи активни продажби на изгодни жилища ново строителство в комплекс Sofia North Park, близо до Северния парк и метростанция. Най-скъпо продавани са жилищата в \"Лозенец\", който остава и най-желаният от купувачите квартал в София. Средните цени за изминалото тримесечие там са 1675 евро/кв.м. Най-много се купуват апартаменти на 2-ри и 3-ти етаж – 38% от купените, а след тях се нареждат жилищата на 4-ти, 5-ти и 6-ти етаж – 33%. Делът на жилищата на 1-ви етаж продължава да бъде голям - 27%. 56% от купените жилища се отопляват на ТЕЦ. Средният престой на имотите на пазара на продадените в началото на годината имоти е 122 дни (около 4 месеца) и намалява от 138 дни в края на годината. Направените отстъпки от офертните цени са незначителни – 0.14%, и това е най-ниското им ниво 2008 г. насам. Още в първите месеци на годината се усеща уравновесяването на жилищния пазар в София в резултат на нарасналото предлагане, което доведе до забавяне на нарастването на цените в София до очакваните за 2018 г. 10%. Пазарът в столицата продължава да се радва на силна активност и през тази година той отново ще бъде сред най-атрактивните за инвестиции пазари, сочи прогнозата на компанията. След рекордния ръст от 38%, който отбеляза банковото финансиране за покупка на недвижими имоти през 2017 г., кредитната експанзия на банките продължава и през тази година с нарастване в първите месеци от около 15% на годишна база, а лихвите по кредитите се запазват на ниски нива – от 3.7 до 4%. В допълнение на благоприятните условия за кредитиране в полза на имотния пазар са и факторите повишение на доходите, ниска безработица, усещане за по-голяма сигурност за работните места и доходите.", "date": "2018.04.26", "title": "Средната цена на жилищата в София е 1092 евро/кв.м"}
{"url": "http://www.faktor.bg/bg/articles/ikonomisti-mozhe-da-izpalnim-iziskvaniyata-za-evrozonata-i-pak-da-ne-ni-priemat", "text": "Възможно е да изпълним условията за влизане в т.нар. чакалня на еврозоната и същинската еврозона и пак да не бъдем приети. Това посочиха икономистите Владимир Каролев и Георги Ганев в студиото на „Тази сутрин”.  Тъй като няма краен срок за приемане на еврото знаем само, че трябва да стане, но не и кога. „Промяната през последната година е, че отговорът е, че вече е възможно, но дали ще се случи е друга история. Преди година ЕЦБ даваше сигнали, че няма интерес да приема нови страни в т.нар. чакалня. Сега политическата обстановка е различна. Има сигнали и от Брюксел, и Париж и Берлин и ЕЦБ и вече може да се мисли по този въпрос”, коментира Ганев. По думите на Каролев, въпреки че на централно ниво Ангела Меркел да казва „да”, това не значи, че ще има одобрение. „Имаше тема в техен вестник със заглавие: „По-добре без София”. Те поставят въпроси и за обективни критерии – по-малко корупция и реформирана съдебна система”, каза той. По повод новината за понижаването на външния ни дълг с 2,3 млрд. лв. Ганев посочи, че отдавна имаме нисък публичен дълг. „По-важното съобщение не е, че сме на трето място в ЕС по съотношение дълг към БВП, но и това се отразява в оценката на макроикономическите дисбаланси. Бяхме извадени от категорията на тежките дисбаланси. Това беше свързано с повишаване и на кредитния рейтинг, както и ръст на преките чужди инвестиции и повече внос на инвестиционни стоки”, заяви той.  Според Каролев, ако това се окаже тенденция, то би трябвало да се намалят още лихвените равнища, по които фирми могат да взимат заеми.", "date": "2018.04.26", "title": "Икономисти: Може да изпълним изискванията за Еврозоната, но пак да не ни приемат"}
{"url": "http://www.faktor.bg/bg/articles/novini/balgariya/nad-polovinata-zhiteli-na-stolitsata-sa-izlozheni-na-niva-na-shum-nad-dopustimoto-stoynostite-sa-pochti-ednakvi-prez-denya-i-prez-noshtta", "text": "Повече от половината жители на столицата са изложени на нива на шум над допустимото, като стойностите са почти еднакви през деня и през нощта, показва доклад на зам.-кмета Йоана Христова, който ще бъде гласуван на заседанието на общинския съвет днес.  Мерките за общината за справяне със шумовото замърсяване са дали резултат и през последните 7 години шумът от автомобили, индустрията, железопътния и въздушния транспорт в София са намалели.   През 2009 г., на него са били изложени 73% от жителите. През 2017 г. процентът е 56%.  През нощта (между 23:00 и 07:00 часа) стойностите са подобни - 72% за 2009 г. и 57% през 2017 г.  Автомобилите са основният причинител на шум, се казва в доклада.  Мерките, които общината е вземала срещу шума са идентични с тези, които прилага и за ограничаването на замърсителите на въздуха - строителството на метро, ринговите булеварди около града, развитие на велоалеите, обновяване на градския транспорт.  На заседанието в четвъртък общинските съветници ще отчетат резултатите от мерките, ще гласуват актуализирането на \"шумовата карта\" на София, като с този процес ще започне и създаването на нови мерки за справянето с проблема.", "date": "2018.04.26", "title": "Над половината жители на столицата са изложени на нива на шум над допустимото, стойностите са почти еднакви през деня и през нощта"}
{"url": "http://www.faktor.bg/bg/articles/novini/balgariya/darvosekach-zagina-po-vreme-na-rabota-v-belogradchik-zhena-e-obgorena-v-tsar-kaloyan", "text": "50-годишен работник е загина във Видинско, съобщиха от ОДМВР-Видин.  На 25 април в 11.00 часа в Районно управление на МВР-Белоградчик е получен сигнал от дежурен лекар в Спешния център в града за загинал на място дървосекач на сечище.  При огледа на местопроизшествието в землището на село Праужда служителите на реда установили, че работници почиствали сечище за направа на път с оглед извършване на дърводобивна дейност.  50-годишният работник е загинал при отсичане на дърво с моторен трион. Мъжът е бил затиснат от част от дървото.  За случая е уведомена Инспекцията по труда.  По случая е образувано досъдебно производство. 37-годишна жена е пострадала при трудова злополука в град Цар Калоян.  С обгаряния по гърба и лявата ръка пострадалата е откарана в МБАЛ-Разград. Около 08.45 часа на 25 април, докато почиствала бюро в сградата на „Социално подпомагане“, тя е получила изгаряния от късо съединение, възникнало в електрически контакт с включен разклонител, съобщиха от ОДМВР-Разград.  За случая са уведомени Инспекцията по труда и дежурният прокурор. Образувано е досъдебно производство по чл.134, ал.1 от НК.", "date": "2018.04.26", "title": "Дървосекач загина по време на работа в Белоградчик, жена е обгорена в Цар Калоян"}
{"url": "http://www.faktor.bg/bg/articles/novini/balgariya/ns-izbra-novi-chlenove-na-kevr", "text": "Парламентът избра четирима нови членове на Комисията за енергийно и водно регулиране.  Бяха избрани Александър Йорданов, предложен от Обединените патриоти, както и Георги Златев, предложен от \"Воля\".  В областта на водоснабдяването и канализацията ще работи Пенка Трендафилова, предложена от \"Воля\".  Ремзи Осман, който е предложен от ДПС, влиза в комисията като член с юридически стаж. Мандатът и на четиримата е 5 години.  Йорданов, Златев и Осман бяха доскорошни членове на комисията.", "date": "2018.04.26", "title": "НС избра нови членове на КЕВР"}
{"url": "http://www.faktor.bg/bg/articles/novini/balgariya/gerb-kmetat-na-bolyarovo-e-naznachil-tsyalata-si-roda-v-obshtinata", "text": "\"Кметът на община Болярово, който е от БСП, е успял да назначи за секретар първата братовчедка на съпругата си\", съобщи на специален брифинг в НС депутатът от ГЕРБ Александър Иванов, който заяви, че \"общината е налазена от пипалата на октопод\". По думите му, става дума за роднински връзки и шуробаджанащина. Иванов съобщи също, че и синът на кмета също е на такава длъжност, че получава пряко финансиране от баща си.  Междувременно началник отдел на дирекция \"Хуманитарни дейности\" е сестра на кмета Христо Христов.  Съпругата на кмета също е секретар в библиотеката.  \"Нашите разкрития ще насочат прожекторите, за които някои хора само призовават\", коментира междувременно Антон Тодоров.  Той обясни, че се получават сигнали, след което се анализира дали имат основание.  \"Проверяваме ги по наши канали. Имам предвид публични канали. Когато преценим, че има основание, ние задействаме процедурата, която е в закона\", обясни Тодоров.", "date": "2018.04.26", "title": "ГЕРБ: Кметът на Болярово е назначил цялата си рода в общината"}
{"url": "http://www.faktor.bg/bg/articles/burgaski-lekari-spasiha-4-mesechnata-elena", "text": "С операция, която е изключително рядка в света, лекарите в УМБАЛ Бургас спасиха живота на 4-месечната Елена. Бебето все още е в болницата, но скоро ще бъде изписано.  Елена страда от вродена малформация – ретростериална диафрагмална херния на Ларей, която се среща веднъж на 250 000 новородени. При този вид херния коремните органи навлизат в пространството зад гръдната кост през вроден отвор, притискат сърцето и белия дроб, затрудняват дишането и водят до фатален край. В случая с Елена сърцето било притиснато от дебелото черво, което ясно проличало и при рентгеново изследване с контрастно вещество. Операцията е извършена от детския хирург д-р Евгений Бенчев, който преди година дойде в УМБАЛ  Бургас след опит в детски клиники във Великобритания и САЩ. В екипа участват д-р Васил Керанов, който поема комуникацията с колегите си от останалите отделения и д-р Кирил Чакъров. Анестезиолозите са д-р Антон Григоров и д-р Мария Колева, които взимат трудното решение да направят анестезия на толкова малко бебе. При операцията през малък разрез през корема хернията е отстранена, а дебелото черво върнато на нормалното си място. С пластика със собствени тъкани е затворен дефектът на диафрагмата. „Диафрагмалните хернии са рядко срещани, а херния от този тип е още по-рядка. В САЩ, в известната клиника Мейо, за 35 години при 1500 оперирани е описан само 1 случай, в който детето е под 1 година. Смъртността при тези операции е 60% и сме щастливи, че дадохме всичко от себе си и детето е добре“, обясни д-р Евгений Бенчев.", "date": "2018.04.26", "title": "Бургаски лекари спасиха 4-месечната Елена с изключително рядка операция"}
{"url": "http://www.faktor.bg/bg/articles/novini/balgariya/e-maydel-mozhe-bi-e-vreme-sledvashtata-ni-natsionalna-tsel-da-bade-tochno-priemaneto-ni-v-evrozonata", "text": "\"Може би е време следващата ни национална цел да бъде точно приемането ни в еврозоната, както беше приемането ни в ЕС и НАТО\", коментира пред БНТ евродепутатът Ева Майдел, която подчерта, че за България е изключително важно да бъде част от еврозоната. \"Приемането ни в Еврозоната и по-скоро перспективите - първо приемането ни към т. нар. чакалня към еврозоната , биха дали изключително позитивни сигнали към нашите европейски, международни партньори, които искат да инвестират в България. Ако в момента те виждат при нас добра прогноза за развитие на икономическите ни индикатори, то евентуално приемане и приемане в чакалнята на еврозоната би увеличило тези нагласи, което би допринесло и за повдигане на жизнения стандарт на българина\", смята Майдел. \"Няма как напускането на една държава-членка от ЕС да няма отражение върху обществото като цяло, върху всеки един гражданин, но също така и върху бизнеса. Очакванията към момента като изчисления са, че загубите за британския и за европейския бизнес общо ще бъдат около 58 милиарда паунда. Но британският бизнес зависи много повече от европейската икономика като част от БВП\", коментира тя. \"В момента 60% от целия бизнес, който се прави във Великобритания за износ е базиран на европейски споразумения с Европа и трети страни. В момента ЕС договаря и нови търговски взаимоотношения с трети страни и се очаква този процент, ако Великобритания беше решила да остане в ЕС, дори да нарасне до 85%. В зависимост от това какъв Брекзит ще направят, може да се наложи да предоговарят по отделно тези търговски взаимоотношения, обясни Майдел. Искаме партньорски взаимоотношения с Великобритания след излизането ѝ от ЕС\", подчерта Майдел.", "date": "2018.04.26", "title": "Е. Майдел: Може би е време следващата ни национална цел да бъде точно приемането ни в еврозоната"}
{"url": "http://www.faktor.bg/bg/articles/novini/balgariya/-ekzakta-ako-izborite-sa-dnes-gerb-s-24-5-bsp-20-5", "text": "Към 18 април сигурни участници в следващ парламент са ГЕРБ, БСП, ДПС и ОП, показват данни от национално представително изследване на \"Екзакта Рисърч Груп\", проведено между 12 и 18 април сред 1000 души.  Ако днес се провеждаха парламентарни избори, 24.5 на сто от българите биха гласували за ГЕРБ, а 20.5 на сто - за БСП. ДПС е с електорален дял от 6.1 процента, а ОП - с 5.5 на сто.  С 1.1 на сто \"Воля\" би загубила шансове за участие в следващ парламент.  Въпросителните вдясно са повече от предлаганите решения, има две ядра - около Реформаторския блок и около \"Демократична България\". Нито едното от тях засега не си гарантира присъствие в следващ парламент, коментират социолозите.  Извън тях остават 5 на сто, които биха гласували за нови десни партии. Те са ресурс, който тепърва ще търси политическо представителство, отбелязват те.  В момента няма политическа партия у нас, чието влияние еднозначно да нараства, посочват от \"Екзакта\".  Изследването на \"Екзакта\" сочи, че е прекъснат процеса на нарастване на влиянието на БСП след президентските избори.  Повечето партии, които не са представени в парламента, са оценявани от хората като губещи политическо влияние. За последната година с 3 на сто нарастват желаещите да гласуват за нова партия и сега те са 33 на сто от пълнолетните българи. Сред тях по-често се срещат хора на възраст между 18 и 40 години, жители на малките градове и на селата.  Предсрочни парламентарни избори не са нужни на страната ни, според 56 процента от българите. 27 на сто искат предсрочен вот. 53 процента от избирателите на БСП се обявяват за предсрочни избори.", "date": "2018.04.26", "title": "\"Екзакта\": Ако изборите са днес - ГЕРБ с 24.5%, БСП - 20.5%"}
{"url": "http://www.faktor.bg/bg/articles/novini/svyat/v-sasht-razoblichiha-bivsh-politsay-serien-ubiets", "text": "Властите в американския щат Калифорния арестуваха мъж, заподозрян, че е извършил серия убийства, изнасилвания и грабежи през 70-те и 80-те години. Задържаният е 72-годишният бивш полицай Джоузеф Джеймс ДиАнджело. Той е разкрит след 40-годишно разследване по анализ на ДНК. ДиАнджело, станал известен като „Убиецът от Голдън Стейт”, е заподозрян за 12 убийства, 51 изнасилвания и 120 обира в Калифорния между 1976 и 1986 г. Жертвите му са на възраст между 14 и 41 години. Прокуратурата заяви, че ще иска смъртна присъда за ДиАнджело. „През последните няколко дни предприехме наблюдение, успяхме да се сдобием с ДНК, открита на местопрестъплението, и да потвърдим това, което вече знаехме - че сме хванали търсения престъпник”, заяви Скот Джоунс, шериф на Сакраменто. „Време е да сложим край на терзанията, които изпитвахме през последните 40 години. Време е да започне изцелението, което толкова закъсня”, посочи Брус Харингтън, брат на една от жертвите.", "date": "2018.04.26", "title": "В САЩ разобличиха бивш полицай-сериен убиец"}
{"url": "http://www.faktor.bg/bg/articles/novini/svyat/makron-i-tramp-pregradki-i-tseluvki-stranni-i-prodalzhavashti-do-bezkray-rakostiskaniya", "text": "Прегръдки и целувки, странни и продължаващи до безкрай ръкостискания, изрази на взаимна симпатия - денят на Еманюел Макрон и на Доналд Тръмп в Белия дом породи шеги сред американските хумористи, предаде Франс прес. Ашли Паркър, журналист от в. \"Вашингтон пост\", нарече отношенията между Тръмп и Макрон, наблюдавани по време на срещата им в Белия дом, като \"цуни-гуни връзка\". Водещият Джими Кимел от телевизия Ей Би Си пък направи шеговит паралел между наблюдаваното по време на срещата на Тръмп и Макрон и извънбрачните връзки, приписвани на Тръмп. \"Виждали ли сте го (Тръмп - бел. прев.) да докосва някого по този начин? Той му (на Макрон-бел. прев.) приложи версията Сторми Даниълс\", каза водещият, визирайки твърденията на порнокатрисаната Сторми Даниълс, че е имала сексуална връзка с Тръмп и че адвокатът на президента Майкъл Коен й платил 130 000 долара, за да я пази тя в тайна. \"Когато президентът Макрон поздрави президента Тръмп, той го целуна по двете бузи. Като рефлекс Майкъл Коен незабавно изскочи и даде 130 000 долара на Макрон\", каза водещият Конън О'Брайън по телевизия Ти Би Ес. Странният епизод, в който в Овалния кабинет пред камерите на телевизиите от целия свят Тръмп започна да чисти пърхота от костюма на френския си гост, също породи доста коментари. \"Как да управляваш Тръмп, когато той ви унижава публично?, попита Тревър Ноа, водещ в канала Комеди сентръл. \"Ако бях Макрон, щях да отговоря на това\", допълни той и каза, че е възхитен от спокойствието на френския лидер. \"Господин президент, Макрон е все още тук, усмихнат, след като е прекарал два дни с вас. Това не е пърхот, това е кокаин!\", пошегува се Стивън Колберт по телевизия Си Би Ес. Вчера Макрон и Тръмп нямаха среща, след като прекараха заедно първия и втория ден от визитата на френския лидер в САЩ. Тръмп обаче обеща да гледа по телевизията речта на Макрон пред Конгреса. /БТА/", "date": "2018.04.26", "title": "Макрон и Тръмп: Прегръдки и целувки, странни и продължаващи до безкрай ръкостискания"}
{"url": "http://www.faktor.bg/bg/articles/obshtestvo/ulitsata/dunav-prelya-kray-tutrakan-obyaviha-bedstveno-polozhenie", "text": "Бедствено положение е обявено в Тутраканската община заради залети с подпочвени води земеделски земи край Дунав, съобщи заместник-кметът на общината Милен Маринов, цитиран от БТА.  Поради неработеща отводнителна система и заради авария в електропровод, са залети земеделски земи и в община Сливо поле, каза Златко Бончев - един от организаторите на подготвяния за утре по пътя за Русе край с. Нова Черна протест на засегнати от бедствието земеделски производители. Доставен е електрогенератор за една от помпените станции, но това не решава проблема въпреки капацитета на станцията от 2000 кубически метра вода в секунда.  Земеделските производители настояват да бъде възстановен авариралият електропровод и трайно да се реши въпросът с отводняването на крайбрежните земеделски земи.", "date": "2018.04.26", "title": "Дунав преля край Тутракан, обявиха бедствено положение"}
{"url": "http://www.faktor.bg/bg/articles/mitropolit-antoniy-nyama-dogovor-s-inerkom-tova-e-ataka-sreshtu-neofit", "text": "Няма окончателен договор, който да бъде подписан между Софийската света митрополия и фирма „Инерком“ за наемане на помещения, които са собственост на митрополията. Фирмата „Инерком“ не е влизала във владение на имота. Това заяви западноевропейският митрополит Антоний пред Би Ти Ви. „Софийската света митрополия заедно със своя председател ще влязат в разговори за финализирането или отхвърлянето на тази сделка. Този договор е предварителен и при тези условия той няма да прерасне в окончателен. Интересът на Българската православна църква ще бъде запазен\", категоричен е митрополит Антоний. Той подчерта, че договорът с „Инерком“ е неизгоден и не запазва интересите на Софийската митрополия. Според него договорът също така може да се разглежда и като индиректна атака срещу българския патриарх Неофит. „Това е индиректна атака към българския патриарх. Тя може да дойде от лица, които имат определени бизнес и политически интереси. Църквата има съборно начало, така че всеки въпрос да може да бъде огледан от всички страни, така че интересите на БПЦ да бъдат защитени“, добави митрополит Антоний. Дружеството „Инерком” е поискало да наеме помещение на Софийската Света Митрополия на ул. „Съборна” в центъра на София. В края на 2016 година е подготвен предварителен договор за наем и споразумение чрез пълномощници от двете страни. Българският патриарх Неофит категорично се е противопоставил на подписването на какъвто и да е договор с Гинка Върбакова, заявиха по-рано от патриаршията. По неофициална информация предварителният договор заложил скандално ниски цени за наем в идеалния център на София.", "date": "2018.04.26", "title": "Митрополит Антоний: Няма договор с \"Инерком\", това е атака срещу Неофит"}
{"url": "http://www.faktor.bg/bg/articles/evroparlamentat-rumaniya-i-balgariya-sa-gotovi-za-nezabavno-priemane-v-shengen", "text": "Същински екшън се разигра по обед пред вратата на Специализирания наказателен съд. Подсъдим по дело за разпространение на марихуана, хашиш, кокаин и хероин преби свидетел в процеса срещу него по средата на двора на съда. Става дума за Венцислав Дамянов, по-известен като Венци - Боксьора, който е изправен на съд заедно с Тодор Григоров, Марио Тодоров, Петър Миленов, Григор Русев, Петко Стоянов като участници в организирана престъпна група за производство и пласиране на наркотици, ръководена от Ивайло Стойнов, съобщиха от Правен свят.  Той бе арестуван на 4 май 2015 година в София при специализирана операция на Сектор \"БОП\" – СДВР под ръководството и надзора на Специализираната прокуратура. Според доказателствата групата е действала поне от януари 2014 г. В жилища и автомобили на задържаните бяха намерени различни по вид и количества наркотици – хашиш, марихуана, кокаин, хероин.  Малко след като приключи заседанието по дело 3548/2016г., водено срещу Дамянов и съпроцесниците му, участниците в заседанието, включително и пострадалият свидетел Теодор Георгиев Томов, излязоха на двора на сградата. \"Ще те убия, ако пак дойдеш да свидетелстваш\", изкрещя в този момент Венцислав Дамянов срещу Томов и започна да го удря с юмруци в лицето. След като му нанесе 2-3 удара и докато пострадалия повика съдебните охранители, за да се намесят, Дамянов вече беше избягал извън пределите на Специализирания съд. На мястото веднага пристигнаха полицаи, които се заеха с издирването на нападателя. Подобен безпрецедентен случай навежда за пореден път на извода, че сигурността в съдебните сгради, подобно на ситуацията в местата за лишаване от свобода, е в критично състояние. Припомняме, че поради ниските заплати, липсата на кадри и нечовешките условия на труд, до скоро съдебните охранители и надзирателите в страната бяха в открити протестни действия срещу поетите по-рано и неизпълнени ангажименти от страна на Министерството на правосъдието за подобряване на условията на работата им. След като в крайна сметка през март правосъдният министър Цецка Цачева обеща заплатите на служителите в Главна дирекция \"Охрана\" и Главна дирекция \"Изпълнение на наказанията\" да бъдат увеличени, остана отворен въпросът за увеличаването на щатовете на служителите от двете дирекции, с което да се олекоти дейността им, както и да се избегнат извънредно прекараните часове на работното място.", "date": "2018.04.26", "title": "Екшън пред Специализирания наказателен съд: наркодилър преби свидетел"}
{"url": "http://www.faktor.bg/bg/articles/mazh-se-hvarli-pod-vlaka-pernik-sofiya", "text": "Мъж се е самоубил, хвърляйки се пред влака Перник-София в участъка между Горна баня и Захарна фабрика. Това съобщиха от пресцентъра на МВР. Сигналът за инцидента е получен около 14.30 часа.  Няма данни за самоличността на загиналия.", "date": "2018.04.26", "title": "Мъж се хвърли под влака Перник - София"}
{"url": "http://www.faktor.bg/bg/articles/piyana-shofyorka-pomlya-dve-patrulki-i-rani-politsai-v-opit-da-izbyaga", "text": "За \"скандални твърдения в сръбска обява за литературен и артистичен конкурс\" предупреди българският евродепутат Андрей Ковачев. Техническото училище \"Никола Тесла\" и църковната община в сръбския град Сурдулица обявяват конкурс \"Отечеството и свободата - минало, настояще и бъдеще\" сред учениците в основните и средни училища в Република Сърбия, Република Сръбска и диаспората за отбелязване на една година от обявяването на Светите Сурдулишки мъченици (за които се твърди, че са убити от българските войски в Сурдулица по време на Първата световна война). В обявата се уточнява, че \"Сурдулишките мъченици са страдали от българските злодейства през Първата световна война на територията на Югоизточна Сърбия, Вардарска Сърбия и Косово\". Поканата за участие в конкурса, изглежда, е изпратена до различни сръбски училища. Освен че споменава никога несъществувалото наименование Вардарска Сърбия, обявата се отнася за манипулативно поднесени исторически събития от Първата световна война, казва Андрей Ковачев. \"Основната идея на Европейския съюз е да преодолеем това, което ни е разделяло, дискриминацията, говора на омразата - това, което успяха страните в Западна Европа. За огромно съжаление в нашата съседка Република Сърбия все още явно инерцията от миналото не е забравена\", посочва евродепутатът. По думите му \"това, което в момента се прави в Сурдулица, е изключително лош опит от миналото - да се обявяват конкурси в училищата за това колко са били лоши \"българските злодеи\" и какво били направили\". Ковачев категорично протестира \"срещу опита отново да бъде използван такъв говор на омразата срещу България, срещу българите, да се манипулира историята\". \"Това не е европейско поведение. Тези остатъци от миналото трябва да бъдат преодолени по пътя на европейската интеграция. Недопустимо е православната църква на Сърбия да участва в такива актове заедно с училищата\", посочва Ковачев, обяснявайки, че \"поводът е т.нар. конкурс, който е обявен от училището в Сурдулица заедно с църковната общност за това как малките деца трябва да пишат за \"българските злодеяния\" и за т.нар. обявени от тях Сурдулишки мъченици от Първата световна война\". \"Да не говорим, че в този конкурс се говори и за някаква област, наречена \"Вардарска Сърбия\", явно се има предвид Македония. Това не е само някаква носталгия по миналото, но е недопустимо изопачаване на историята. Достатъчно Македония беше жестоко подложена на сръбска окупация за десетилетия - както по времето на кралска Югославия, така и по времето на комунистическа Югославия, и това повече не може да бъде търпяно\", казва евродепутатът. \"Надявам се много тези неща да не се повтарят и ние желаем, аз желая наистина едно европейско бъдеще на Република Сърбия и на всички сръбски граждани, надявам се и те да имат силата да преодолеят това, което ни е разделяло в миналото\", допълва той.", "date": "2018.04.26", "title": "Андрей Ковачев алармира за скандален ученически конкурс в Сърбия с твърдения за \"български злодейства\" във \"Вардарска Сърбия\""}
{"url": "http://www.faktor.bg/bg/articles/bratya-yuzeirovi-propovyadvali-omraza-kam-balgarite-byaha-priznati-za-vinovni", "text": "Росен и Атанас Йорданови, известни като братя Юзеирови, бяха признати днес от състав на Шуменския районен съд за виновни и получиха осъдителни присъди, обществено порицание и глоба - за проповядване на национална и етническа омраза към българската нация, към българския етнос и омраза на религиозна основа, съобщи БТА.  Присъдите им бяха прочетени в тяхно отсъствие, тъй като процесът срещу тях се гледа при условията на задочното производство. Това съобщиха днес от Апелативната прокуратура във Варна. Двамата братя бяха предадени на съд с обвинителен акт на Районната прокуратура в Шумен по две обвинения, извършени в съучастие и като съизвършители, а делото беше на специален отчет в прокуратурата, припомнят от съдебната институция. По нейни данни, на 2 април 2010 година, в хотел \"Шумен\" в областния град, двамата братя са проповядвали национална и етническа омраза към българския народ, чрез слово и носенето на фесове - при учредяването на политическа партия с абревиатурата \"ОТОМАН\", като са използвали турски военен марш и песента \"Джелем, джелем\". Росен и Атанас Йорданови са направили и заявление за преименуването на град Търговище като Ески Джумая, заявявайки, че е бил повече от 500 години турски град. От прокуратурата уточняват, че по време на учредяването на партията си Росен носел фес. Двамата братя използвали символът полумесец в знамето на партията си и изпълнили мюсюлманска молитва намаз при полагането на венец на паметника на героя от Балканската и Междусъюзническата война полковник Каварналиев, като проповядвали омраза на религиозна основа. Прокуратурата припомня в обвинителния си акт, че това се е случило в деня на Разпети петък, в най-тъжния ден за православното християнство. С присъдата на Шуменския районен съд 52-годишният Росен Йорданов получава общо наказание за двете престъпления от четири месеца \"лишаване от свобода\", чието изтърпяване съдът отлага с тригодишен изпитателен срок, обществено порицание и глоба в размер на 2500 лева. Атанас Йорданов, който е признат за виновен за същите деяния - по член 162, ал. 1 и по член 164, ал. 1 от НК, получава наказание три месеца \"лишаване от свобода\" с тригодишен изпитателен срок, обществено порицание и глоба в размер на 2500 лева. При определяне на наказанията на двамата подсъдими съдът е приел, че не са налице смекчаващи обстоятелства при извършване на деянията им. Представителят на Районната прокуратура е настоял в обвинителната си реч за наказания по осем месеца \"лишаване от свобода\" с тригодишен изпитателен срок за подсъдимите. Присъдата подлежи на протест и обжалване пред Шуменския окръжен съд в законния срок.", "date": "2018.04.26", "title": "Осъдиха братя Юзеирови за омраза към българската нация"}
{"url": "http://www.faktor.bg/bg/articles/i-trimata-zadarzhani-ot-mladost-ostavat-za-postoyanno-v-aresta", "text": "Тричленен състав на Апелативния спецсъд остави за постоянно с най-тежката мярка \"задържане под стража\" кметицата Десислава Иванчева, заместничката й Биляна Попова и бившия кмет и обвиняем като посредник за подкуп Петко Дюлгеров. Определението чете докладчикът съдия Веселина Вълева, а другите две в състава са Даниела Росенова (председател) и Магдалена Лазарова. По-рано днес защитата на Иванчева пряко насочи вината към преносителя на 70 000-те евро Дюлгеров. \"Този човек е с болно око, искал е да си спаси зренито. Взел е там едни 7000 лв.\" - каза адвокат Марин Марковски пряко прехвърли вината към сочения от прокуратурата за посредник Петко Дюлгеров (макар че обърка сумата и паричната единица вероятно неволно). \"Но когато едно обвинение се гради само на един обвиняем, който има интереси в тази насока - не може да се приеме, че е законно\". Марковски каза, че Дюлгеров (който днес работи като \"консултант\") доказано е имал срещи с предпиремача Александър Ваклин, но това, че са му искали пари кметицата или двете със заместничката й, не се доказва от нищо. Ваклин също не е казал едно към едно, че двете са му поискали или им е предавал суми. Напротив - той само веднъж се срещал с Иванчева и тя се държала лошо. \"Няма да коментираме обясненията на обвиняемия - каква е тяхната стойност, когато е съподсъдим и има интереси\", допълни Марковски. По-рано днес прокуратурата разкри някои от \"козовете\", които има, по време на гледането на мярката на тримата в Апелативния специализиран наказателен съд, съобщава КлубZ. А именно - освен показания и веществени доказателствени средства, изготвени включително и на базата на СРС. От тях става ясно, че тримата обвиняеми са обсъждали \"Поставили сме го наколене.\" А Иванчева заявява: \"Няма да пусна преписката, докато не плати.\" Документирани са срещи между тримата обвиняеми, на които са обсъждани начинът, по който следва да се въздейства върху Ваклин, за да бъде мотивиран да представи следващата облага, която да допринесе за решаване на неговия „проблем“. Те обвиняват кметицата още на базата на това, че преписката наистина е намерена върху бюрото й. А след разрешаването на проблема с парите има документирано нейно обаждане до секретарката Маргарита Стоянова да извади точно тази преписка и да започне работа по нея. Кметицата имала навик редовно да влиза в кабинетите на експерти и да изземва лично преписки, по които тя няма работа, твърдят още обвинителите. Марковски пък контрира, че нейното флуоресциращо вещество е само по дясната част на дланта, получено, когато тя пише възражение (другите следи са по носа и по сенника на колата, б.р.). \"Ако приемете, ще трябва да приемете, че трябва да се броят пари с длан, без пръсти. Все пак един адвокат има познания как се броят пари\", разсмя залата адвокат Марковски. Той маркира и, че качулатата полицайка запушва устата на Иванчева да не вика - нещо, документирано от медиите. Според Марковски същата полицайка преди това е броила парите и може да е нанесла веществото по клиентката му. Адвокатката на Дюлгеров подмина твърденията му. Мариана Тодорова заяви че не счита, че клиентът й е осъществил провокация към подкуп - това се доказва от разпитите на Ваклин, че многократно твърди, че е търсил различни лица \"за придвижване на преписката му\". Този пък, когото прокуратурата сочи като човекът, свързал строителния бизнесмен с бившия кмет, не е разпитан въобще \"Това лице въпреки усилената дейност на държавното обвинение и множеството събрани доказателства не е разпитано. Няма разпит който да опревергае или да потвърди показанията на Ваклин и обясненията на Дюлгеров, каза тя. Това е интересен факт, тъй като 20 друг лица са бил разпитани.\" Според нея Петко Дюлгеров има тежко прогресиращо заболяване на окото и затова трябва да бъде пуснат, за да се лекува. Кметицата на \"Младост\" в последната си дума каза:\"Ние двете сме бойци - това да се скрием, са се укрием, да избегнем от борбата не е характерно за нас\". Тримата вероятно ще останат  дълго време в ареста, защото решението на АСНС е окончателно и не подлежи на обжалване.", "date": "2018.04.26", "title": "И тримата задържани от \"Младост\" остават за постоянно в ареста"}
{"url": "http://www.faktor.bg/bg/articles/sadat-otmeni-reshenieto-na-neno-dimov-planat-za-pirin-tryabva-da-mine-prez-ekootsenka", "text": "Върховният административен съд излезе днес с решение, че трябва да има екологична оценка на проекта за актуализация на плана за управление на Национален парк \"Пирин\". Тричленният съдебен състав отмени решението на министъра на околната среда и водите Нено Димов, с което той разпорежда да не се извършва екологична оценка на проекта. Мотивът на Нено Димов за отмененото от съда решение е, че при прилагането на актуализирания план за управление \"няма вероятност да се окаже значително отрицателно въздействие върху околната среда\". Съдът връща преписката на административния орган за ново произнасяне съобразно мотивите на решението. Решението на ВАС може да бъде обжалвано с касационна жалба пред петчленен състав на Върховния административен съд в срок от 14 дни. Планът за управление на Национален парк \"Пирин\" съдържа предвиждания в областта на туризма, горското стопанство и биоразнообразието и от това следва задължително да бъде подложен на екологична оценка по силата на чл. 3, ал. 2 от Директива 2001/42/ЕО на Европейския парламент и на Съвета от 27.06.2001 г., пишат в мотивите си жалбоподателите, сред които е международната природозащитна организация WWF, Асоциацията на парковете в България и Тома Белев. Те настояват за отмяна на оспореното решение на министъра и защото е постановено при съществени нарушения на административнопроизводствените правила и на закона.", "date": "2018.04.26", "title": "Съдът отмени решението на Нено Димов, планът за Пирин трябва да мине през екооценка"}
{"url": "http://www.faktor.bg/bg/articles/vseki-treti-na-planetata-pod-zaplaha-ot-zemetresenie", "text": "Всеки трети жител на планетата живее в зона, застрашена от земетресение. Общо 1 милиард души на Земята попадат под заплаха от наводнения, а над 400 милиона души по света се намират в близост до опасен вулкан.  Заради урбанизацията, научния прогрес и нарастването на населението, глобалният риск от бедствия се е увеличил двойно от 1975 г. до днес. Данните са на Центъра за знания за управление на риска от бедствия към Съвместния изследователски център на Европейската комисия, които провеждат научен семинар в София. Целта на форума е да даде насоки на правителствата и научната общност как да развият механизмите за адекватна реакция при бедствия, предава Нова телевизия.  В световен мащаб най-голяма част от населението е изложено на риск от земетресения. Хората, живеещи в сеизмични зони, са се увеличили с 93% през последните 40 години. Само в Европа застрашени са над 170 милиона души. В страни като Италия и Гърция процентът на населението под заплаха от земни трусове достига 80%.", "date": "2018.04.26", "title": "Всеки трети на планетата под заплаха от земетресение"}
{"url": "http://www.faktor.bg/bg/articles/politika/na-vseki-kilometar/predizvikan-komentar-nasila-v-tristranniya-pakt", "text": "Преди дни мой приятел се обади по телефона и ме помоли да взема отношение към дискусия във Фейсбук относно последната ми статия в електронното издание  . Прочетох написаното и започнах да се смея. С глас. Не защото темата за трагичната съдба на България през годините на Втората световна не е предостатъчно сериозна. Не и защото съм високомерен. Напротив, убеден съм, че невежеството е променлива величина и всеки може да увеличи познанията си по тема, която го интересува. Смях се, защото видях поредната изява на неголяма група лица, които от години се упражняват  чрез изморително за четене и слушане повтаряне на неистини и произволни интерпретации на факти и обстоятелства.  По същността на статията, основните въпроси обект на спекулативни твърдения са:  Оказван ли е натиск на България от Райха за включване в Тристранния пакт и заплашена ли е страната от германска окупация в случай на отказ? – На 16 октомври германският посланик Рихтхофен се явява пред министър Попов и прочита становище на Райха за незабавното включване на България в Тристранния пакт. Даденото време за отговор е 2 дни, а какъв трябва да бъде отговорът се уточнява от новия германския демарш след изтичане на срока, през който царството упорито мълчи: “срокът даден на България за присъединяване към Пакта, бил продължен с десетина дни.“ – Положението на България става изключително несигурно предвид намерението на Сталин да окупира страната ни по сценария приложен в Литва, Латвия и Естония. Той търси съгласието на Хитлер, срещу което е готов да включи Съветския съюз в Тристранния пакт. Инструкцията, дадена на Молотов за преговорите през ноември в Берлин, недвусмислено гласи: “България – главният въпрос на преговорите – трябва да бъде, по договореност с Германия и Италия, отнесена в сферата на интересите на СССР…” Фюрерът не се съгласява не поради някаква любов към царството, а по геополитически причини.  – На 3 декември Хитлер вика посланик Драганов и в дълъг разговор изтъква всевъзможни аргументи за присъединяване на България към Пакта. Накрая той подчертава  “ако кризата настъпи без да е ясна позицията на България, тя ще колабира от болшевизма. И счита, че присъединяването към Тристранния пакт е единствената възможност за България да се освободи от задушаващите проблеми”. Въпреки агресивния, заплашителен тон и размахване на немския текст на Сталиновото предложение (предадено на България от Соболев), Драганов не показва никаква склонност за поемане на ангажименти.  – Хитлер остава разочарован и след 2 дни пише на Мусолини: “закъсняването на царя има много лош ефект не само за нас, но и за самата България. Въпреки това аз вярвам, че успешно ще се преодолее кризата. Само тогава може да се мисли за постигане на разумно споразумение с Москва, което да е полезно за всички страни.”(???) Въпреки липсата на българско съгласие Хитлер го уверява, че с генерал Антонеску “са се споразумели във всички случаи… да започнат приготовленията за настъпление на германските сили през България към Солун.” – По данни на САЩ броят на германските войници в Румъния нараства лавинообразно и наближава 500 000. Подготвят се понтонни мостове и съоръжения за преминаване на р. Дунав.  – Гьоринг е интервюиран от български кореспондент, цитиран впоследствие от сп. “Тайм” като директно заплашва цар Борис: “Вашият цар е твърде неутрален, за да ни допадa. Така или иначе, няма място за царе в Новия европейски ред” – На 7 януари премиерът Филов е в Германия. Първата му среща е с Рибентроп, втората – с Хитлер. Рибентроп потвърждава германската решимост за нападение срещу Гърция и още в самото начало на разговора с фюрера Филов заявява, че България е принципно решена да се включи в Тристранния пакт, но въпросът за датата остава отворен и “той вярва, че присъединяването в настоящия момент е преждевременно”. Хитлер настоява царството да се включи веднага. Говорейки за британците започва да крещи: “Аз ще ги разбия, ще ги ликвидирам, където и да ги намеря на континента.” Изтъква своята готовност да проведе атаката срещу “английските нашественици в Гърция с достатъчно големи сили за да избегне дори най-малкия риск. В своя двучасов монолог Хитлер приканва 5 пъти (!) България да се присъедини незабавно към Тристранния пакт, с гаранции за подкрепа “от толкова германски дивизии, колкото са необходими, включително танкови дивизии и самолети”. Филов изглежда е временно оглушал и в края на разговора за трети път “се върна към своите стари аргумени, а именно, че към момента на присъединяване към Тристранния пакт той се страхува от трудности.” Въпреки тежката обработка премиерът не поема конкретни ангажименти. Дава общи уверения, че България все някога ще влезе в Пакта без да посочва срок. – Според разузнавателни данни Румъния също е разположила 4 дивизии на добруджанската граница и се готви да си вземе обратно отстъпените територии в случай на българо-германски конфликт. – След трескави консултации царят и министрите си дават сметка за неизбежното нашествие и на 20 януари предварителното решение е взето. “Останахме всички напълно съгласни, че пактът трябва да се подпише макар и по принуда, като  не даваме военна помощ на германците  и прехраната остава тяхна при евентуално преминаване на войските им през България” е записал Филов в дневника си. Определена е и военна делегация, начело с генерал Васил Бойдев, която да договори в щаба на фелдмаршал Лист условията за евентуалното преминаване. Министерският съвет светкавично се събира на заседание продължило до 2 ч. през нощта, което е отразено от премиера: “Поставени бяха последователно въпросите: – можем ли да се противопоставим на едно евентуално германско минаване през България – трябва ли това минаване да стане по предварително споразумение с нас – трябва ли и в интерес на страната ли е да подпишем Тристранния пакт По всички въпроси бяхме единодушни… Това беше безспорно най-важното заседание, което сме имали досега.” – Последен опит за отлагане е направен от военната делегация в щаба на ген. Лист на 21 януари. Генерал Бойдев знае, че държавата ни не разполага с военни сили да спре инвазията, и успява само да повтори, че България е неутрална и не може да допусне преминаване на чужди войски през нейна територия за нападение на трета страна. Отговарят му, че 12-а армия изпълнява заповедите на Фюрера и българското нежелание не може да отмени нейните действия. В отговора ми са цитирани германски и български документи. Статията не е фокусирана върху темата за насилственото изселване на евреите от Беломорието и Македония, но поради опитите за спекулативното им определяне като “наши сънародници”, ще добавя – евреите, които са поданици на Гърция и Югославия са точно толкова “наши сънародници”, колкото са например поданиците на Холандия и Норвегия. Съвсем неслучайно в „окончателното решение“ от Ванзее нацистите искат от страната ни 48 000 български евреи, без изобщо да споменават за някаква принадлежност на други евреи към България. Аргументацията на споменатата група, с документи от 1950 г., поражда и един риторичен въпрос. Дали са знаели българските управляващи, че депортацията на мирно население ще бъде квалифицирана като престъпление от ООН пет години след техния разстрел от т.нар. Народен съд? Твърде малко ме интересува кой как интерпретира днес събития отпреди 77 години, особенно когато говори неистини. Интересува ме какви са думите и делата на хората, които са взимали съдбоносни решения за страната ни. Такива, каквито са, според писмените свидетелства, които са ни оставили.  Търсенето на истината ми дава сили  и вече нямам време за препирни. Разполагам със стотици хиляди страници и често си спомням думите на изключително уважавания от мен Стефан Груев, когато му споделих, че бих искал да открия всички важни документи, засягащи България през това фатално време. Отговорът му бе кратък и дори ми изглеждаше майтапчийски тривиален – “Много внимавай какво си пожелаваш!”. Оттогава изминаха 16 години и хиляди часове прекарани в архивни фондове. Нататък всичко е в ръцете на Бог и ако Той е решил, читателите ще могат да научат много повече от следващата ми книга.", "date": "2018.04.26", "title": "Предизвикан коментар - насила в Тристранния пакт"}
{"url": "http://www.faktor.bg/bg/articles/osadiha-na-zatvor-14-zhurnalisti-ot-opozitsionen-vestnik-v-turtsiya", "text": "Турски съд осъди на затвор от 2,5 до над 8 години затвор 14 сътрудници на опозиционния вестник \"Джумхюриет\" по обвинение в подкрепа за терористични организации, предаде Франс прес. Други трима обвиняеми представители на вестника по същото дело бяха оневинени. Собственикът на вестника Акин Аталай, който бе в предварителния арест от 542 дни, бе осъден на повече от 8 години затвор, но бе пуснат под гаранция в очакване на процедурата на обжалване на присъдите Другите осъдени журналисти бяха освободени под гаранция на по-ранен етап от съдебния процес.  Журналистите са обвинени в сътрудничество с Кюрдската работническа партия (ПКК) и духовника Фетхуллах Гюлен, който според Анкара е организирал неуспешния опит за държавен преврат от юли 2016 г.  Вестникът, който е силно критичен към президента Реджеп Тайип Ердоган, отхвърля тези обвинения и ги определя като абсурдни. Според \"Джумхюриет\" съдебният процес е политически мотивиран и има за цел да смълчи една от последните независими медии в Турция. \"Обвинението няма никакви доказателства. Журналистите са обвинени, че са се занимавали с журналистика. Самото съществуване на \"Джумхюриет\" е възприето като престъпление\", каза един от адвокатите на защитата Фикрет Илкъз в пледоарията си. Съдебният процес срещу сътрудниците на \"Джумхюриет\" тревожи защитниците на свободата на пресата, които осъждат все по-големия натиск над медиите при управлението на Ердоган, особено след неуспешния опит за преврат, отбелязва АФП.   В последната класация на свободата на медиите, публикувана тази седмица от \"Репортери без граници\" Турция е на 157-о място от 180 страни.", "date": "2018.04.26", "title": "Осъдиха на затвор 14 журналисти от опозиционен вестник в Турция"}
{"url": "http://www.faktor.bg/bg/articles/novini/svyat/liderite-na-severna-i-yuzhna-koreya-shte-se-sreshtnat-na-voennata-demarkatsionna-liniya", "text": "Лидерите на Южна и Северна Корея ще се срещнат на военната демаркационна линия между двете страни в петък в 00.30 ч. по Гринуич. Това съобщи началникът на канцеларията на южнокорейския президент.  Южнокорейска почетна рота ще участва в церемония по посрещането на севернокорейския лидер Ким Чен-ун, а малко след това ще започнат и официалните разговори. Двамата лидери ще посадят дърво, използвайки пръст от двете страни. Един от членовете на севернокорейската делегация ще бъде сестрата на севернокорейския лидер, която е сред най-доверените му съветници.", "date": "2018.04.26", "title": "Лидерите на Северна и Южна Корея ще се срещнат на военната демаркационна линия"}
{"url": "http://www.faktor.bg/bg/articles/novini/svyat/cnn-sred-ekstradiranite-ruski-diplomati-v-sasht-imalo-razuznavachi-prosledyavashti-nabelyazani-za-otstranyavane-rusnatsi", "text": "Сред 60-те руски дипломати екстрадирани от САЩ, е имало агенти на спецслужбите, които следели руски емигранти-дисиденти и техните семейства на територията на САЩ, съобщи CNN позовавайки се на източници от разузнаването. Установен е най-малко един случай, когато руски разузнавачи, работещи под дипломатическо прикритие, проследявали човек, намиращ се под защитата на ЦРУ. Става дума за неназован руснак, емигрирал в САЩ и получил американски документи на друго име. Американските спецслужби са стигнали до и-звода, че Русия готви пореден акт на \"възмездие\" за ликвидиране на а руски емигранти, на които Русия е поставила печат \"предател\" и \"враг на страната\". 60 руски дипломати бяха екстрадирани след извършването на химическата атака, при която бяха бяха отровени бившия офицер от ГРУ Сергей Скрипал и дъщеря му Юлия във Великобритания.", "date": "2018.04.26", "title": "CNN: Сред екстрадираните руски дипломати в САЩ имало разузнавачи, проследяващи набелязани за \"отстраняване\" руснаци"}
{"url": "http://www.faktor.bg/bg/articles/novini/balgariya/posolstvoto-na-ukrayna-pravitelstvoto-i-narodnoto-sabranie-na-balgariya-da-osadyat-provokatsiyata-na-ataka-v-krim", "text": "Антиукраински изказвания на лидера на партия „Атака\" Волен Сидеров по време на посещението му в Крим не са нищо друго, а нарушаване на основните норми на международното право, които гарантират мира и сигурността в Европа и в света. Това са казва в специален коментар на Посолството на Украйна, разпространен до медиите. В него се предупреждава, че посещението на представители на „Атака” в Крим и системни дейности, насочени срещу държавния суверенитет и териториалната цялост на Украйна, може да станат повод за завеждане на криминални дела срещу нарушителите.           Украинската страна призовава Правителството и Народното събрание на Република България да осъдят незаконните и провокативни действия на ръководството на партия „Атака\". Ето и пълния текст на коментара:", "date": "2018.04.26", "title": "Посолството на Украйна: Правителството и Народното събрание на България да осъдят провокацията на „Атака” в Крим"}
{"url": "http://www.faktor.bg/bg/articles/novini/svyat/trus-vav-vrancha", "text": "Земетресение от 4.6 по Рихтер е регистрирано в планината Вранча в Румъния. Епицентърът се намира на дълбочина от 147 километра, усетено е на територията на Украйна, както и в България. Медиите отбелязват, че това е най-силното земетресение през 2018 година.", "date": "2018.04.26", "title": "Трус във Вранча"}
{"url": "http://www.faktor.bg/bg/articles/zhelyaz-andreev-nastroeni-sme-pozitivno-no-se-gotvim-i-za-nay-loshite-varianti", "text": "Желяз Андреев, когото САЩ обвиняват за нарушаване на ембаргото за търговия със Сирия, заяви, че се чувства обнадежден от новината, че българските власти няма да го задържат и да го екстрадират. Тя дойде вчера след среща при премиера на американския посланик с главния прокурор и министъра на правосъдието. „Благодарни сме за организирането на тези разговори на дипломатическо ниво. Все пак осъзнаваме, че основният проблем остават обвиненията в САЩ и този червен бюлетин, който имам аз и останалите четирима българи”, каза Желяз Андреев в предаването „Тази сутрин” по bTV. „Не знаем какво се случва в САЩ, поради което ни е нужен местен адвокат. Продължава нашето търсене, както и набиране на средства”, посочи и приятелката му Милена Здравкова. „Ние сме позитивно настроени, но се подготвяме и за най-лошите варианти”, посочи Желяз В момента фирмата, в която е работил, не оперира нито на територията на България, нито в САЩ.", "date": "2018.04.26", "title": "Желяз Андреев: Готвим се и за най-лошите варианти"}
{"url": "http://www.faktor.bg/bg/articles/novini/balgariya/m-mikov-protiv-prezidentska-vlast-sam-mozhe-da-se-prerodi-v-tiranichna", "text": "\"Нормални стандартни закачки и взаимни атаки едва ли могат да бъдат повод за такова сериозно решение. Аз лично съм траен противник на това, защото в България винаги едноличната власт, каквато е президентската, може да се прероди в тиранична. Историята познава много примери в това отношение\", коментира бившият лидер на БСП Михаил Миков темата за промяната в Конституцията и преминаване от парламентарна към президентска република пред Bulgaria ON AIR .  Припомняме ви, че тя излезе отново на дневен ред в коментар на държавния глава Румен Радев.  По думите му война между институциите няма, а поведението на президента Румен Радев е просто разграничаване от управлението", "date": "2018.04.26", "title": "М. Миков: Против президентска власт съм, може да се прероди в тиранична"}
{"url": "http://www.faktor.bg/bg/articles/novini/svyat/vlak-blasna-uchilishten-avtobus-v-indiya-zaginali-sa-13-detsa", "text": "Най-малко 13 деца са убити, а пет други са ранени, след като влак се е сблъскал с малък училищен автобус в северна Индия. Учениците, всички на възраст под 10 години, са пътували към училището си в Утар Прадеш, когато пътнически влак се сблъсква с автобуса на неохраняем железопътен прелез. Ударът е вдигнал автобуса на няколко метра във въздуха, убивайки 10 деца, съобщи за АФП областният медицински инспектор Акилеш Кумар Сингх.  \"Три деца са откарани в болницата с наранявания и пет са в критично състояние\", добави той. Местната телевизия показа кадри на десетки местни жители, които се опитват да спасят децата от автобуса. В Индия се намират едни от най-смъртоносните пътища в света, като отнемат живота на повече от 150 000 души всяка година. По-рано този месец 23 деца и четирима възрастни бяха убити, след като водач загуби контрол над училищен автобус и той потъна в пролом, дълбок 100 метра на север от Делхи. Близо 15 000 души умират всяка година по железопътните линии на страната, според правителствен доклад от 2012 г.", "date": "2018.04.26", "title": "Влак блъсна училищен автобус в Индия, загинали са 13 деца"}
{"url": "http://www.faktor.bg/bg/articles/obshtestvo/zakon-i-red/obshto-34-dushi-sa-arestuvani-na-macha-levski-tsska", "text": "Общо 34 футболни фенове са задържани преди, по време и след футболна среща между ЦСКА и Левски.  Арестите са за притежание на наркотици, нетрезво състояние или агресивно поведение. След приключване на мача стъкло на автобус от градския транспорт беше счупено от запалянковци.", "date": "2018.04.26", "title": "Общо 34 души са арестувани на мача Левски - ЦСКА"}
{"url": "http://www.faktor.bg/bg/articles/novini/balgariya/predimno-slanchevo-vreme-dnes", "text": "Времето ще бъде предимно слънчево. Това сочи прогнозата на НИМХ-БАН.  В следобедните часове отново ще се развива купеста, в Западна и Централна България - и купесто-дъждовна облачност, където на места до полунощ ще превали и прегърми.  Ще духа слаб южен вятър, в Северозападна България - от северозапад.  Остава топло, на места след обяд и горещо с максимални температури предимно между 25 и 30 градуса.  Атмосферното налягане бавно ще се понижава и привечер вече ще е около средното за месеца.", "date": "2018.04.26", "title": "Предимно слънчево време днес"}
{"url": "http://www.faktor.bg/bg/articles/komisiyata-po-kultura-i-medii-zasedava-izvanredno-zaradi-bnr", "text": "Извънредно заседание на Комисията по култура и медии в Парламента заради протестите от началото на седмицата на музикантите от БНР.  На заседанието ще бъде обсъден проблемът с ниските заплати на музикалните състави. Инициативата за срещата е на председателя на културната комисия Вежди Рашидов, ръководството на БНР също е поканено да участва. Музикантите от всички четири състава на Националното радио искат увеличение на бюджета на радиото, което да доведе до 50-процентно повишение на заплатите им. Най-ниската основна заплата е 570 лв., а най-високата – 660 лв.", "date": "2018.04.26", "title": "Комисията по култура и медии заседава извънредно заради БНР"}
{"url": "http://www.faktor.bg/bg/articles/glavniyat-pregovaryasht-za-brekzit-pristiga-v-sofiya", "text": "Главният преговарящ от името на ЕС за Брекзит Мишел Барние ще бъде на работно посещение в България на 26 април, съобщиха от Представителството на ЕК в България.    Барние ще проведе срещи с министър-председателя Бойко Борисов, с министъра за Българското председателство на Съвета на ЕС Лиляна Павлова и с представители на две парламентарни комисии в Народното събрание.   Мишел Барние ще участва също в конференция на тема \"Подгответе се за Брекзит - последствия за европейския бизнес\" и във форум на високо равнище Eurofi Financial Forum - форум на лидерите в областта на финансовия сектор от ЕС и международни организации.   В програмата му е предвидено и посещение на софийското метро заедно с кмета на столицата Йорданка Фандъкова. От 12:15 ч. двамата ще дадат кратък брифинг за медиите на перона на метростанция \"Европейски съюз\".   И народните представители от Комисията по европейските въпроси и контрол на европейските фондове в Народното събрание ще разговарят с главния преговарящ на Европейския съюз за излизане на Великобритания от структурите на Съюза Мишел Барние.", "date": "2018.04.26", "title": "Главният преговарящ за Брекзит пристига в София"}
{"url": "http://www.faktor.bg/bg/articles/novini/balgariya/prodalzhavat-protestite-na-sluzhiteli-na-nap", "text": "Протестите на работещите в НАП продължават.  Причината за недоволството е закриването на цяло звено в агенцията, съобщи Нова телевизия.  В основата на преструктурирането стоят съмнения за корупционни практики. Съкратени ще бъдат около 300 души.", "date": "2018.04.26", "title": "Продължават протестите на служители на НАП"}
{"url": "http://www.faktor.bg/bg/articles/gratski-vestnik-stanahme-po-zle-ot-balgariya", "text": "Гърците са започнали да изостават финансово и не могат да си плащат сметките или да покриват всичките си основни нужди и като цяло картината в Гърция става по-плачевна от тази в България. Това пишаг, гръцките издания, като се позовават на Евростат. В. \"Нафтемборики\" пише, че гърците, които не смогват да покриват разходите си, съставляват 21 на сто от населението на страната, като този процент е четири пъти по-висок в сравнение със средните показатели за Европейския съюз. Вестникът допълва, че това е вторият най-висок процент сред 28-те страни членки с коментара, че картината в Гърция била по-отчайваща от тази в България. Според Евростат сериозно материално изоставане означавало, че гражданите не са в състояние да плащат сметките си за отопление, да разполагат със средства за неочаквани разходи, да харчат за месо или риба, за почивка извън дома, за автомобил и други. Този процент в Европейския съюз е бил най-висок през 2012 г.", "date": "2018.04.26", "title": "Гръцки вестник: Станахме по-зле от България"}
{"url": "http://www.faktor.bg/bg/articles/d-r-katsarov-chrez-zdravnata-karta-nzok-shte-plashta-za-po-malko-bolni", "text": "Идеята за въвеждане на Здравна карта е Здравната каса за плаща за по-малко болни. Това обясни пред БНТ д-р Стойчо Кацаров.  \"Ако вие имате отделение по вътрешни болести с разкрити 10 легла до този момент и според Здравната карта тези легла стават 5, това означава, че вие месечно може да отчетете 5 болни, а не 10 както досега, поясни специалистът. В крайна сметка ще отчетете два пъти по-малко, отколкото досега сте могли да отчитате - това е идеята на Здравната карта, Здравната каса да плати за лечението на по-малко болни\", каза той. \" 6 хиляди легла по-малко при оборот от 6 дни, толкова е средният оборот в страната, това прави 36 хиляди болни по-малко платени от Здравната каса на месец или около 400 хиляди хоспитализации по-малко, платени в рамките на година. Общият брой на хоспитализациите миналата година е около 2 милиона, а 400 хиляди по-малко според Здравната карта ще бъдат платени следващата година. Въпросът е - ако Касата не ги плати, кой ще ги плати? Няма кой друг освен самият болен\", допълни Кацаров.  Вторият проблем, според него е, че се намалява броят на болните, които могат да бъдат отчетени по скъпите клинични пътеки. \"Освен, че се намалява общият брой легла, се намалява и броят на легла от най-високото трето ниво на компетентност - драстично, почти 3 пъти\", каза Стойчо Кацаров.", "date": "2018.04.26", "title": "Д-р Кацаров: Чрез Здравната карта НЗОК ще плаща за по-малко болни"}
{"url": "http://www.faktor.bg/bg/articles/parlamentat-reshava-za-zakona-za-energetikata", "text": "Парламентът днес ще продължи работа с второ четене на промените в Закона за енергетиката. След това депутатите ще се заемат с избора на заместник-председател на Комисията за противодействие на корупцията и за отнемане на незаконно придобитото имущество. За нея ще бъдат избрани още трима членове. Народните представители ще решават и за членовете на Комисията за енергийно и водно регулиране.", "date": "2018.04.26", "title": "Парламентът решава за Закона за енергетиката"}
{"url": "http://www.faktor.bg/bg/articles/novini/balgariya/y-tsonev-skandalno-e-da-kazhesh-che-krim-e-chast-ot-rusiya", "text": "\"ДПС в конфликта между президента и изпълнителната власт няма да вземе страна. Смятаме, че националистическата коалиция с изявленията и от Крим е тази, която се опитва да промени пътя на България, а не президента. Според нас истинския кнофликт е накъде води България тази коалиция\", коментира пред Нова телевизия депутатът от ДПС Йордан Цонев. \"Скандално е да кажеш, че Крим е част от Русия. Но разграничението може да стане само по един начин-като махнеш този патрньор. Когато този партньор заема позиция противоположна на тази на ЕС и НАТО, заедно със заместник-председателя на НС, това разграничаване не е достатъчно\", каза още той. \"След като се върна от Крим Сидеров каза куп неща, че ще падат санкциите и т.н. Това е недопустимо и ГЕРБ трябва да отговорят накъде водят страната с този партньор\", смята депутатът. Той постави под съмнение меродавността на оценката на \"Репортери без граница\" по отношение на отговорността на Делян Пеевски за сриването на свободата на словото.  Цонев се оплака, че законопроектите на Пеевски и Цонев за медиината собственост били \"оплюти\" от медиите. \"Аз като политик мога да кажа, че има свобода на словото защото мога да си кажа мнението свободно във всяка една медия. Журналистите да кажат дали някой ги ограничава\", каза Цонев и добави, че не всеки доклад отразява истината.", "date": "2018.04.26", "title": "Й. Цонев: Скандално е да кажеш, че Крим е част от Русия"}
{"url": "http://www.faktor.bg/bg/articles/apelativniyat-spetssad-reshava-dali-da-ostavi-desislava-ivancheva-v-aresta", "text": "Задържаният кмет на район „Младост” Десислава Иванчева и сочените за нейни помагачи се изправят пред Апелативния специализиран съд, който ще определи ще останат ли още в ареста. Вчера Иванчева, нейната заместничка и соченият за посредник на подкупа – Петко Дюлгеров, се сдобиха с нови, прецизирани обвинения. Обвинението изясни датите и местата на срещите, както и исканите суми. Тримата бяха задържани миналата седмица при зрелищна акция на специализираната прокуратура.", "date": "2018.04.26", "title": "Апелативният спецсъд решава дали да остави Десислава Иванчева в ареста"}
