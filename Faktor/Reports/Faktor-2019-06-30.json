{"url": "https://www.faktor.bg/bg/articles/novini/balgariya/borisov-v-bryuksel-kategorichno-stoya-zad-manfred-veber", "text": "\"Сега ще минем един кръг преговори бързо. Имаме по няколко задачки, с няколко колеги трябва да се видя бързо. След това ще имам по-категоричен отговор\", каза премиерът Бойко Борисов пред журналисти в Брюксел Лидерите на страните-членки на ЕС се събират на извънредно заседание в Брюксел днес в опит да договорят следващия председател на Европейската комисия.Срещата, която започва в късния следобед, се очертава да бъде трудна и не е изключено да продължи до сутринта. На въпрос дали ще подкрепи Франс Тимерманс за шеф на Европейката комисия Борисов отговори: \"Ние си имаме водещ кандидат. Сега от ЕНП идвам, категорично стоим зад нашия кандидат. Не знам откъде идват всичките тези идеи. Никога не съм бил против някого. Тимерманс е от най-добрите комисари, няма спор. Ние не правим дисекция кой какви качества има. Европейски избирател се произнесе за качеството - Вебер първи, Тимерманс - втори. Надявам се никой от нас да не се счита за по-висш от европейския избирател\", каза Борисов. \"Не вярвам тази вечер да завърши с решение. Аз стоя толкова зад Вебер, да не повтарям цялата му програма. С  министър-председателят на Хърватия Пленкович стоим твърдо зад него. Имаме 2 коза в ръка - Кристалина Георгиева и Мария Неделчева (Габриел)\", каза той.", "date": "2019.06.30", "title": "Борисов в Брюксел: Категорично стоя зад Манфред Вебер"}
{"url": "https://www.faktor.bg/bg/articles/novini/balgariya/plenumat-prie-finansoviya-otchet-na-ninova-ne-ustanovi-narusheniya", "text": "Финансови нарушения в изразходването на бюджета на БСП за първите 6 месеца на годината няма. Такива не бяха установени от заседанието на Националния съвет на партията, което прие финансовия отчет на соцлидерката Корнелия Нинова. На заседанието била предоставена подробна информация за направените разходи по пера, както и актуализация на бюджета до края на годината с оглед предложеното от ГЕРБ намаляване на партийните субсидии от 11 на 1 лев на глас. Дискусията по бюджета била дълга.  Предшественикът на Нинова на лидерския пост Михаил Миков обаче разкритикувал публичните изяви на членове на Националния съвет, които внушават, че в партията има финансови злоупотреби. По този начин се руши образа и доверието в БСП, предупредил той. С повече от 50% се орязва щатът на \"Позитано\" 20 заради предстоящото намаляване на субсидията. Досега партийният апарат по ведомост е бил 148 души, вече става 64.", "date": "2019.06.30", "title": "Пленумът прие финансовия отчет на Нинова - не установи нарушения"}
{"url": "https://www.faktor.bg/bg/articles/novini/svyat/ot-utre-po-niski-tseni-na-rouminga-v-zapadnite-balkani", "text": "Цените на услугите на роуминга между Северна Македония, Сърбия, Черна гора, Албания, Косово и Босна и Херцеговина от утре ще бъдат намалени с 27 процента, а от юли 2021 година ще бъдат изцяло премахнати, съобщи МИА, цитирана от БТА. Динамиката на намаляването на цените става в съгласие с договора, подписан на Втората дигитална среща на високо равнище за Западните Балкани като условие за започване на процедура за премахване на роуминга с Европейския съюз.", "date": "2019.06.30", "title": "От утре по-ниски цени на роуминга в Западните Балкани"}
{"url": "https://www.faktor.bg/bg/articles/novini/svyat/temperaturen-rekord-v-germaniya", "text": "Последният ден на юни в Германия постави температурен рекорд. Беше регистрирана най-високата температура за месеца, а именно 38,9 градуса по Целзий, измерена в западната провинция Райнланд-Пфалц, предаде ДПА. Така бе счупен рекордът поставен в сряда, когато в източните провинции Саксония и Бранденбург бяха отчетени 38,6 градуса по Целзий. Очаква се температурите в страната да започнат да падат следващата седмица. След шест дни на нетипични юнски жеги в Западна Европа температурите започваха да падат на места още днес, отбелязва \"Франс прес\".  Във Франция, където имаше температурен рекорд, поставен в петък от 45,9 градуса по Целзий в южната част на страната, днес температурите спаднаха с десетина градуса в Париж и в северозапада. Но френския изток продължава да се измъчва от жеги и термометрите отчитат и днес между 36 и 37 градуса на някои места. Пожари в страната пък унищожиха 550 хектара площи и 11 къщи, допълва ДПА. В Италия също се връщат по-нормални температури. Максималните са 37 и 38 градуса, а в северната част тази вечер се очакват и бури. От сряда метеоролозите обещават истинска прохлада там, предаде АФП. В Испания над 700 войници, стотици пожарникари и самолети-цистерни, хеликоптери и противопожарна техника участват в потушаването на няколко пожара в централната и североизточната част на страната, където температурите са все още 42 градуса по Целзий. Пожар бушува край град Алморокс и унищожи 2000 хектара площи, като се разпространи в района на Мадрид и доведе до евакуация на село и на 200 обитатели на къмпинг. На 60 километра югоизточно от Толедо бушува друга огнена стихия и бяха евакуирани 22 души. В Каталуния огромен пожар, избухнал в сряда, унищожи хиляди хектара площи, но днес е в процес на овладяване. Дори в традиционната си неделна молитва папа Франциск спомена за жегите и каза, че се моли за онези, които пострадаха най-много от последиците от тази горещина. Той спомена възрастните, болните и строителните работници, предаде ДПА.", "date": "2019.06.30", "title": "Температурен рекорд в Германия"}
{"url": "https://www.faktor.bg/bg/articles/novini/balgariya/-drugata-istina-na-iskra-baeva-e-zaplaha-za-konstitutsionniya-red", "text": "След скандала около новите учебници по история, с които се прави опит да бъде реабилитиран комунистическия режим, професор Искра Баева отправи остри критики към хората, които алармираха обществото – професор Евелина Келбечева и Христо Христов. Те не били специалисти по „социализма“. Историята на ДС не била равнозначна на историята на България в целия период. Писанията им били „политически, по-точно емоционално-антикомунистически“. Имали и „друга истина“ – тази на хората участвали в изграждането на „социализма“. Още в средата на 20 век американският теолог и философ Райнхолд Нибур забелязва наличието на интересен механизъм. Чрез политическата реалност нашето супрегото (съзнанието ни за добро и зло) бива убедено в „моралността” на извършваните от нас „неморални“ действия. Показателно той нарича най-влиятелното си произведение „Моралният човек и неморалното общество”.  Механизмът е прост. Нашето суперего ни призовава към  самоограничаване и дори саможертва. Политическата реалност, такава каквато я възприемаме ни ангажира с “общността от която сме част: племето, религията, нацията, расата, пола, професията или църквата… Ние се подчиняваме с цялата си лоялност и сила на нашата група, на нейната сигурност и на успехите ѝ, на способността ѝ да покорява конкурентни групи и да господства над тях”. След като самите ние сме готови да направим жертви за „нашата” партия, народ, класа и т. н. нямаме склонност да се замисляме дали не вършим зло. Щом това, което правим го правим не за себе си а за „другите”, съвестта ни е чиста. В нашите размишления за добро и зло няма място за аргументите на противника. Себичността си остава доминантна, но се измества от индивида към групата. У нас разбира се има много хора, които си живеят с „другата истина“ на Искра Баева. Според тях българите преди 9 септември 1944 година живеели бедно, били управлявани от престъпен елит, който тласкал страната от катастрофа към катастрофа. На 9 септември народът, в голямата си част приветствал идвнето на Съветската армия и ако за елита настанал ад, то за повечето българи се отворил шанс за по-добър живот. Е имало и грешки… Според Искра Баева ако в учебниците за цяло едно поколение се налага една от „истините“, то   и стриктната цензура върху историческата наука“? Тук обаче не става въпрос за различни житейски спомени, или за философски спорове около някаква фундаментална справедливост. Става въпрос за утвърждаване на съществуващия, макар лошо функциониращ демократичен конституционен модел. В конституцията от 1991 г., както и в Търновската конституция е утвърден „полисния“ модел на обществено устройство. Той гарантира живота, свободата и собствеността на гражданите, правото им да преследват свои (егоистични, или алтруистични) цели и налага някои ограничения пред произвола на властта. Като обществен договор този модел може и да не е перфектен. По думите на Чърчил, той е най-лошият… с изключение на всички останали. За много хора, които не притежават собственост или продаваеми умения, този модел може да изглежда жесток и лицемерен. Но както преди 9 септември 1944 година, така и сега, нашият конституционен ред се базира на него. Не можем да не признаем, че както преди 9 септември 1944 година, така и днес „полисният“ модел не работи особено добре в България. Не рядко той генерира партизанщина и корупция. И ако по времето на бай Ганьо те са били донякъде ограничени, днес, след като „социализмът“ ни научи, че за всичко ис има „втори начин“ те като че ли станаха всепроникващи. След 1989 година в обществото все пак беше постигнат Но не бе постигнато съгласие неговите ценности да бъдат критерий за добро и зло, когато разглеждаме „близкото“ тогава минало. Ако приемем, че основната задача на държавата е да брани живота, свободата и собствеността на гражданите, то няма как да не осъдим като престъпен  режим, който си е поставил за задача да отмени политическия плурализъм и да отнеме собствеността на гражданите и в името на това алтернативно полит-икономическо устройство е готов да приложи толкова насилие, колкото му се наложи. Алтернативен исторически поглед към подобен режим, независимо дали е извел широки народни слоеве от бедност и мизерия (както мнозина вярват) или е довел и до икономическа катастрофа (която всички помним), е предизвикателство към съществуващия днес конституционен ред. Това предизвикателство става особено опасно след като руският президент Владимир Путин, който макар по никакъв начин да не може да бъде определен като ляв е реално най-големият авторитет в очите ма „лява България“ обяви, че либералната демокрация е отживелица – теза лансирана преди стотина години от Бенито Мусолини. Осъждането на съветската агресия срещу България от септември 1944 година и на същността на комунистическия режим в учебниците не е проява на „цензура“ а утвърждаване на обществения договор. Днес той видимо функционира зле, но ако бъде разклатен или унищожен, ще последват неописуеми ужаси – подобни на тези непосредствено след Съветската окупация от 1944 година.", "date": "2019.06.30", "title": "„Другата истина“ на Искра Баева е заплаха за конституционния ред"}
{"url": "https://www.faktor.bg/bg/articles/novini/svyat/parizh-zabranyava-avtomobilite-ot-nisak-ekologichen-klas", "text": "Днес във френската столица и околностите й за последно ще могат да се движат без ограничения превозни средства от нисък екологичен клас, включително и дизелови леки автомобили, регистрирани до 1 януари 2006 г., съобщава \"Паризиен\". Властите на Париж разпоредиха всички коли, попадащи в категорията CritAir4, един от седемте съществуващи във Франция екологични класа, от утре, тоест от 1 юли, да не се движат в столицата и околностите й. Става дума за леки коли и за микробуси, пуснати на пазара до 2006 г. и отговарящи на стандартите Евро-3. Освен това забраната касае и мотоциклетите и мотопедите, които са по-стари от 2005 г. и дизелови камиони, пуснати на пазара от 2006 г. до 2009 г. За леките коли забраната ще действа само в делничните дни. За товарните автомобили с тегло над 3,5 тона и автобусите от съответния екологичен клас или от по-нисък клас в който и да е ден от седмицата се забранява да влизат в пределите на така наречения перифериен булевард, който е околовръстното шосе на Париж. Ограниченията не касаят движението по самия булевард.  Глобата за неспазване на правилата възлиза на 135 евро за камиони и на 68 евро за леки коли и мотопеди.", "date": "2019.06.30", "title": "Париж забранява автомобилите от нисък екологичен клас"}
{"url": "https://www.faktor.bg/bg/articles/novini/balgariya/kiril-dobrev-e-noviyat-shef-na-predizborniya-shtab-na-bsp", "text": "Националният предизборен щаб на БСП за местния вот ще бъде ръководен от Кирил Добрев, предаде Фокус. Заместник  председателят на партията бе предложен на вниманието на Националния съвет от Корнелия НиноваКорнелия Нинова Корнелия Нинова е български политик от БСП, член на Парламентарната група на Коалиция за . За кандидатурата му гласуваха 78 членове на Пленума, \"против\" - петима и \"въздържали се\" - трима, с което тя бе одобрена. Кампанията на БСП за изборите на Европейски парламент на лявата партия бе водена от бившия член на Изпълнителното бюро Валери Жаблянов.", "date": "2019.06.30", "title": "Кирил Добрев е новият шеф на предизборния щаб на БСП"}
{"url": "https://www.faktor.bg/bg/articles/novini/balgariya/protest-blokira-izhoda-na-sofiya-prez-vladaya-ima-zadarzhani", "text": "Протестиращи блокираха на няколко пъти трафика на автомобили на Е-79 край Владая.. Те спираха колите, като пресичаха пешеходната пътека. При поредния опит за такава блокада се стигна до спречкване с полицията, съобщава Нова телевизия. Един човек беше задържан, малко по-късно сложиха белезници и на втори.  Причина за протеста е искане на хората от околните населени места за автоматизирано реверсивно движение в тази част на главния път. А също и решаването на проблемите с изпълнение на ремонта на пътя край Владая и довършване на отводителните системи на трасето. Преди дни се проведе среща между тях и пътната агенция, като АПИ вече пое ангажимент да облекчи трафика.", "date": "2019.06.30", "title": "Протест блокира изхода на София през Владая, има задържани"}
{"url": "https://www.faktor.bg/bg/articles/novini/svyat/-el-pais-timermans-stava-prezident-na-evrokomisiyata-manfred-veber-shte-e-shef-na-evroparlamenta", "text": "Холандският социалдемократ Франс Тимерманс е единственият от двамата кандидати за поста президент на Европейската комисия (другият е Манфред Вебер), който може да събере нужното мнозинство в Съвета, съобщи влиятелният мадридски в. „Ел Паис\" за днешните пазарлъци в Брюксел кой да заеме най-важните позиции след евроизборите през май.  Тимерманс е първи вицепрезидент на комисията. Срещу него са политиците от Полша, Унгария и Румъния заради начина, по който налага законодателната политика в евросъюза, отбелязва ВВС. В началото на днешните преговори в Брюксел Доналд Тукс информира групите в Европарламента, че Тимерманс единствен може да разчита на достатъчно гласове, ако се потвърди принципната договореност за разпределението на постовете между трите големи политически групи след евроизборите на 26 май: Европейската народна партия, Социалисти и демократи и Обнови Европа (предишните либерали). \"Ел Паис\" припомня, че договорката за разпределението на най-важните постове е взета по време на срещата Г-20 в Осака между лидерите на Германия, Франция, Испания и Холандия, в присъствието на шефа на евросъвета Доналд Туск. Тази договорка, според \"Ел Паис\", дава на социалистите президенството на Еврокомисията за пръв път от 2004 г. насам след италианеца Романо Проди, когото някои социалисти не считат за истински представител на тази партия. За Европейската народна партия остава президентският пост на Европейския парламент, както и този на висшия представител за външната политика, позиция, заемана от социалистите от създаването й през 2009 г. ЕНП искаше да запази президенството на Еврокомисията, тъй като получи най-много гласове на изборите за европарламент на 26 май. Но съюзът между социалистите, начело с испанския премиер Педро Санчес, и либералите, водени от френския президент Макрон, зачеркнаха тази възможност за ЕНП. Така Манфред Вебер, който препълни софийската зала \"Арена Армеец“ при предизборната си обиколка, изглежда ще трябва да се задоволи с президентския пост на Европейския парламент. Либералната група пък ще вземе президентския пост на Европейския съвет, заеман от консерваторите от 2009 г. Действащият премиер на Белгия Шарл Мишел е сред фаворитите за тази позиция, в конкуренция с бившия премиер на Дания Локе Расмусен. За пръв път от 1979 г. двете големи политически групи в европарламента – народната партия и социалистите, нямат повече от 50% от гласовете.", "date": "2019.06.30", "title": "\"Ел Паис\": Тимерманс става президент на Еврокомисията, Манфред Вебер ще е шеф на Европарламента"}
{"url": "https://www.faktor.bg/bg/articles/novini/svyat/pet-zhertni-na-navodneniyata-v-ruskata-irkutska-oblast", "text": "В Русия най-малко пет души са загинали при наводнения в Иркутска област. В най-засегнатите райони е обявено извънредно положение и започна евакуация на населението. Около 500 души са потърсили медицинска помощ. Спасителните екипи съобщиха, че при стихията са загинали стотици домашни животни. Според предварителните оценки около 4 хиляди къщи са пострадали от наводнението. Веднага след срещата на Г-20 в Япония, руският президент Владимир Путин пристигна в Иркутска област. До бедствието се стигна след дни на проливни дъждове, което доведе до преливането на реките.", "date": "2019.06.30", "title": "Пет жертни на наводненията в руската Иркутска област"}
{"url": "https://www.faktor.bg/bg/articles/obshtestvo/varna-izliza-na-protest-zaradi-zaginaloto-v-morskata-gradina-dete", "text": "Варненци излязоха на протест заради загиналото дете, което бе ударено от кола в Морската градина на Варна. Хората заявиха, че искат за пореден път в зоната да бъде забранено допускането на автомобили.  През 2012 г. в до община Варна е внесена подписка с 8 000 подписа по казуса. По-късно е била входирана и друга петиция, подкрепена от около 30 000 души, с искане за провеждане на референдум за прекратяване преминаването на автомобили през Морската градина на града.  По думите на недоволните, подписката била отхвърлена поради недостатъчно подписи и тъй като искането не било законосъобразно.  От община Варна обобщиха, че подкрепят протестиращите и в тази връзка, неколкократно са поставяли знаци за забрана, бариера, контролно-пропускателни пунктове и други. Те обаче били оспорвани в съда от живеещи в района, като решението било табелите да бъдат премахнати.", "date": "2019.06.30", "title": "Варна излиза на протест заради загиналото в Морската градина дете"}
{"url": "https://www.faktor.bg/bg/articles/obshtestvo/zakon-i-red/zadarzhan-e-shofyorat-koyto-blasna-i-ubi-na-parking-3-godishno-dete", "text": "Задържан за 24 часа е шофьорът, който прегази 3-годишно дете на паркинг в Морската градина във Варна. Тази вечер жители на града ще протестират пред общината против влизането на автомобили в Морската градина.  Припомняме, че инцидентът стана на оживено място, на платен паркинг близо до Зоологическата градина и единия от подходите към Градския плаж. Докато шофьорът на кола с румънска регистрация паркирал, вместо да тръгне назад, потеглил напред и прегазил момичето.", "date": "2019.06.30", "title": "Задържан е шофьорът, който блъсна и уби на паркинг 3-годишно дете"}
{"url": "https://www.faktor.bg/bg/articles/obshtestvo/ulitsata/protestirashti-blokirat-pat-e79-tazi-vecher", "text": "Протест край Владая, който ще блокира път Е79, ще проведат жители на селата Владая, Драгичево, Мърчаево, Рударци, Кладница. Протестните действия ще се състоят днес от 17:00 ч. при гара Владая.  Отпада организираният транспорт от Благоевград, който бе и за протестиращите от Дупница, както и този за Кюстендил и Радомир, a блокадата на пътя няма да е постоянна както бе заявено предварително.  Ще се проведе символична такава на няколко пъти за по 3-4 минути, за да могат да бъдат пропускани автомобилите.  Причината протестът да се проведе в „по-мек“ вариант, е постигнатата договорка между протестиращите и АПИ относно реверсивното движение.  Поетите ангажименти от пътната агенция са следните – реверсивното движение остава само в най-натоварените дни – понеделник, вторник, петък и неделя. Но най-важният ангажимент, който се очаква да бъде изпълнен от АПИ е изграждане на автоматизирана електронна система за реверсивна организация на движението чрез светофари да края на октомври месец 2019-та година, както и решаването на проблемите по некачественото изпълнение на ремонта на пътя край Владая и довършване на отводнителните системи на трасето. Причината въпреки договорките с АПИ все пак да се състои, е че досега много пъти сме били лъгани и са ни давани крайни дати и срокове, които не са били спазени. С тази протестна демонстрация искаме да препотвърдим решимостта си, че ако и този път бъдем излъгани ще преминем към по-мащабни протестни действия, а също така и другият проблем, който е с изхода на жителите на село Драгичево посока София, също не беше решен.", "date": "2019.06.30", "title": "Протестиращи блокират път Е79 тази вечер"}
{"url": "https://www.faktor.bg/bg/articles/obshtestvo/zakon-i-red/holandets-opital-da-mine-granitsata-s-falshiva-balgarska-shofyorska-knizhka", "text": "Граничната полиция на Северна Македония внесе наказателен иск против 29-годишен холандец, който се опитал да премине ГКПП \"Богородица\" с фалшифицирана българска шофьорска книжка, предаде Макфакс. Холандецът пристигнал на 29 юни на границата с автомобил фолксваген с гръцки регистрационен номер и представил българска шофьорска книжка, за която било установено, че е фалшифицирана, предава БТА. Холандецът е арестуван и му е повдигнато обвинение.", "date": "2019.06.30", "title": "Холандец опитал да мине границата с фалшива българска шофьорска книжка"}
{"url": "https://www.faktor.bg/bg/articles/politika/na-vseki-kilometar/prof-baeva-obyavi-v-noviya-uchebnik-po-istoriya-zhan-videnov-za-lichnost-ot-epohata-no-nito-duma-che-hlyabat-stana-1000-lv", "text": "Сайтът   продължава да представя конкретни примери в някои от новите учебници по история за 10 клас, в които определени исторически факти са манипулирани или превратно представени. И те не се отнасят само за периода на комунизма, но и за периода на прехода. Изданието вече разкри  как проф. Искра Баева, историк в Софийския университет „Св. Климент Охридски”, е манипулирала фактите около т. нар. танкова реплика на Петър Младенов в учебника по история за 10 клас на изд. „Булвест 2000”.  Но ето и друг пример, от който читателите сами ще могат да си направя извода колко обективно проф. Баева е представила фактите около катастрофалното управление на еднопартийния кабинет на БСП (1995-1997) начело с лидера ѝ Жан Виденов. Малцина знаят, а още по-малко си спомнят, че Искра Баева, която бивш член на БКП и на БСП, е и е член на Изпълнителното бюро на БСП точно по време на управлението на социалистическата партия при Виденов. Излиза, че на времето тя е в оперативния орган на партията, а днес пише за историята на прехода в един от новите учебници, включително и за периода на Виденовото управление. Резонният въпрос е дали човек в това положение не е в конфликт на интереси? Журналистът Христо Христов зададе този въпрос на проф. Баева по електронната поща и тя му отговори следното: „Не, не смятам, че съм в конфликт на интереси, тъй като академичните историци имат право на политическа дейност, те не са деполитизирани. Въпросът е да не политизират своите изследвания. Нито в България, нито някъде по света политическото членство не е било пречка за професионална дейност. Можем да го видим и в България - включително и сред сегашните автори на учебници има такива, които в един или друг период са били членове на различни партии. И това не ги прави неспособни да пишат учебници и да се занимават с история. А за написаните от мен текстове положителни оценки вече са дали рецензентите и комисиите по одобряване на учебници в МОН. Никой от тях не посочва да има някаква политизация.” Нека да видим как и дали обективно проф. Баева е описала управлението на Виденов за бъдещите ученици, които нищо не са чували за катастрофалните резултати от това управление. Проф. Баева е сметнала, че всичко може да е опише с... едно изречение. Това изречение е следното: „Забавените реформи и запазването на държавния контрол предизвикват голяма банкова, зърнена и политическа криза през 1996 г.” Само с това изречение Баева обяснява тежкото положение, до което докарват българското общество. Случайно или не тя е спестила една от „емблемите” на управлението на БСП при Виденов и тази „емблема” е хиперинфлацията.     Защото тя е в безпрецедентни за историята ни размери. Хиперинфлация, която води до близо 4000 лв. за един долар (февруари 1997 г.), хиперинфлация, която превръща заплатите на хората в 4-5 щатски долара. Хиперинфлация, при която един хляб струва 280 лв., кофичка мляко – 350 лв., а кило захар – 1500 лв. Ето това го няма. Няма го и фактът, че хората тогава си загубиха спестяванията, тъй като хиперинфлацията ги стопи. Но не си мислете, че тези безспорни факти е заради ограничения в обема. Защото бившият член на ИБ на БСП проф. Баева е отделила четири изречения да описва масовата приватизация при Виденов – това за нея е по-важно. Тя има и следният обяснителен текст за това какво се случва в разгара на катастрофалното управление на БСП: „Жан Виденов предлага да се възстанови финансовата дисциплина чрез валутен борд, но масовото недоволство през декември същата година (1996), го принуждава да подаде оставка. Гражданските протести от началото на 1997 г. променят изцяло политическата ситуация.” Отделно от тези текстове, паркирани със заглавие „Кризата от 1996-1997 г.” проф. Искра Баева много смело е решила да представи Жан Виденов в отделен текст като личност на епохата. . От този текст младите поколения българи също няма да научат за огромното бедствие, което се стовари върху българското общество през 1996-1997 г. Ето го и текстът: Жан Виденов (1959 г.) Роден в Пловдив, завършва външна търговия в Москва и работи в ДКМС. През 1990 г. става депутат във ВНС от листата на БСП, а през декември 1991 г. е избран за председател на партията. Става министър-председател в момент, когято пред България стоят много предизвикателства, а правителството му се опитва да задоволи очакванията за „по-плавен преход”. Той не успява и през есента на 1996 г. срещу него се обявяват повечето политически сили, през декември 1996 г. подава оставка като премиер и председател на партията и се оттегля от политиката.” Картината от неговото управление тук липсва дори и в едно изречение. Под този достоен за завиждане портрет, написан от проф. Искра Баева, са зададени следните въпроси към учениците: „Кои мерки на правителството му стоят зад определението „по-плавен” преход? Възможен ли е такъв в българските условия?    Въпрос за това какво оставя след себе си Виденов и партията няма. Няма и да има в текст от историк като Баева, която е част от Изпълнително бюро на БСП по време на това злощастно управление. За да добиете представа за очевидното изкривяване на картината в историческия разказ за управлението на БСП и Виденов desebg.com ви дава възможност да се запознае как то е описано в другите учебници и сами да си направи извода за стила и целите на проф. Баева. В нито един от тези четири учебници авторите му не са си позволили да представят Жан Виденов като „личност на епохата”, което също е показателно за преценката кои трябва да са акцентите пред учениците. Там авторският колектив е Х. Матанов, И. Илиев, К. Табакова, В. Колев, Р. Маринова-Христиди, като в съдържанието на учебника не е посочено кои автори по кои уроци са писали. Описанието на резултата от Виденовото управление в този учебник е следното в урока „Преход от тоталитарна държава към демокрация”: „Сформирано е правителство на БСП начело с Жан Виденов, което също се оказва неспособно да извърши реформите. Започват фалити на банките, ново изостряне на стопанската криза. Обезценява се левът, хората губят спестяванията си. Недоволството е масово и Жан Виденов се отказва от властта.” Тук в авторския колектив влизат Людмил Спасов, Петко Ст.  Петков, Тодор Мишев, Владимир Ангелов и Катя Бенчева. Не е обозначено, кой от тях е писал за периода след 1989 г.    Текстът на управлението на Виденов е следният: „През 1994 г. изборите са спечелени от БСП с голямо мнозинство. Нейният лидер Жан Виденов съставя правителство. За да смекчи последиците от тежкия преход, новото правителство започва реформи със „социално ориентирана” икономическа политика. Опростяват се дълговете на държавните предприятия, вдигат се пенсиите и заплатите, подобряват се социалните помощи. В началото на 1996 г. кризисните тенденции се усилват. Върху държавните банки се оказва натиск да кредитират губещи предприятия и това води до банков крах и финансова криза. От април до октомври 1996 г. фалират 15 банки и много българи изгубват спестяванията си. Инфлацията стига огромни размери... На 21 декември 1996 г. Жан Виденов подава оставка и БСП се отказва от властта.” Авторският колектив на учебника се състои от Пламен Павлов, Райна Гаврилова, Веселин Янчев, Любомир Огнянов, Мария Бенова, Мария Босева и Кирил Славчев. Не е посочено кой от тях е писал урока за историята след 1989 г. Текстът за управлението на Виденов в учебника на „Просвета” е разделен в две части – за „Политическия преход” и „Преходът към пазарна икономика”: „Политическия преход” „Предсрочните парламентарни избори през декември 1994 г. са спечелени от Демократичната левица. Съставено е правителство начело с лидера на БСП Жан Виденов. По време на този кабинет (1995-1997) България изпада в Дълбока икономическа, социална и икономическа криза. Жан Виденов подава оставка като министър-председател и лидер на БСП. На 10 януари 1997 г. опозицията организира демонстрация пред парламента, завършила с нахлуване в сградата на Народното събрание. Всекидневните мирни протести в столицата и в страната заставят БСП да се откаже от съставяне на ново правителство.” „Преходът към пазарна икономика” „По време на управлението на БКП (1995-1997) се откриват голям брой търговски банки с държавни средства, отпускат се негарантирани кредити, рефинансират се задължения на губещи държавни предприятия, дават се високи лихви на вложителите и се прави неконтролируем износ на капитали в чужбина. Това довежда до банкови фалити и рязко увеличаване на бюджетния дефицит. Кабинетът приема програма за закриване или изолиране на губещите държавни предприятия, но поради спорове около списъка на тези предприятия изпълнението на програмата е блокирано.” Авторският колектив е съставен от Милко Палангурски, Иван Лазаров, Красимира Мутафчиева, Иван Русев, Лъчезар Стоянов, Виолета Стойчева и Юлия Симеонова. Не е посочено кой е авторът на урока за историята след 1989 г. Описанието на Виденовото управление е следното: „С обещание за изграждане на социално ориентирана икономика БСП печели парламентарните избори и в началото на 1995 г. съставя правителство начела с Жан Виденов. Възстановена е държавното планиране в икономиката. Банките са принуждавани да финансират губещи държавни предприятия и да отпускат необезпечени кредити. В резултат 15 банки фалират, предизвикана е банкова и валутна криза. Последвалата хиперинфлация надхвърля 400% в началото на 1997 г. Проведената „масова приватизация” с участието на гражданите се проваля. Тази политика отдалечава България от бившите съветски сателити, където още през 1992 г. над 50% от брутния вътрешен продукт се създава от частни предприятия. България ще постигне този показател едва през 2004 г. Социалната цена е огромна – много българи губят спестяванията си, а реалните доходи и жизненият стандарт достигат най-ниските показатели през целия преходен период. В началото на 1997 г. масовите протести парализират страната и БСП е принудена да се откаже от властта.” Вече със сигурност сте си отговорили дали написаното от историка Искра Баева и бивш член на ИБ на БСП при Виденов, е точно, обективно и пълноценно в сравнение с другите историци в останалите учебници или е тенденциозно представено, непълно и със спестени факти.", "date": "2019.06.30", "title": "Проф. Баева обяви в новия учебник по история  Жан Виденов за „личност от епохата\", но нито дума, че хлябът стана 1000 лв."}
{"url": "https://www.faktor.bg/bg/articles/novini/svyat/kazahstan-se-otkazva-ot-kirilitsata", "text": "В часовете по казахски език в Казахстан засега учениците учат кирилицата. Съвсем скоро ще трябва да променят това и да усвоят латинската азбука. Правителството планира да премахне използването на кирилицата в следващите години. За учителите това означава да преминат курс на обучение. \"За нас учителите промяната ще е по-трудна, защото ние вече сме свикнали с кирилицата, а децата са малки и бързо ще научат новата азбука\", казва Мираш Алимжанова пред DW. Друга учителка, Айгул Ибрахимова, посочва, че родителите скоро няма да могат да помагат на децата си, защото няма да са учили по същите правила. Тя се притеснява, че основните трудности ще легнат на раменете на учителите. Езикът в страната като цяло е спорна тема. Официалните езици са два - казахски и руски, но на някои места децата сами могат да изберат кой език да учат. Повечето говорят свободно и двата езика. В Алма Ати магазините вече започнаха да поставят нови табели. Правителството също ще трябва да подмени табелите, както и да преведе всички официални документи и учебници. Късането с кирилицата е част от опита на Казахстан да намери своята идентичност и властите не пестят пари. Няколко от съседните азиатски държави също смениха азбуките си след разпада на СССР. Повечето казахстанци обаче гледат скептично на планираната промяна. Те не виждат смисъл и предимства от промяната, която ще струва скъпо.", "date": "2019.06.30", "title": "Казахстан се отказва от кирилицата"}
{"url": "https://www.faktor.bg/bg/articles/novini/svyat/tusk-predlozhil-na-lyavotsentristite-da-izlachat-predsedatel-na-ek", "text": "Новият шеф на Европейската комисия вероятно ще е ляв. Председателят на Съвета на Европейския съюз Доналд Туск, излъчен от десноцентристката Европейска народна партия, е предложил на левоцентристите да получат поста на ръководител на органа на изпълнителната власт на 28-те. Това са твърдели европейски депутати и германски съветник в ЕП, присъствали на разговори по темата, състояли се днес, предаде БТА. Бившият полски премиер, който по-късно днес ще ръководи извънредното заседание на Европейския съвет, на което ще бъдат разпределени водещите постове в блока, се е срещнал с ръководителите на различните групи в ЕП.  \"Той е предложил още европейските десноцентристи да вземат постовете на върховен представител на ЕС за външната политика и на ръководител на ЕП\", разказва германският съветник в ЕП Тобиас Тойшер. Туск е предложил още центристкият алианс, който включва и партията на френския президент Еманюел Макрон, да получи председателския пост на Европейския съвет. \"Не е ставало дума за кандидат за ръководител на Европейската централна банка\", казва германският представител.", "date": "2019.06.30", "title": "Туск предложил на лявоцентристите да излъчат председател на ЕК?"}
{"url": "https://www.faktor.bg/bg/articles/novini/balgariya/e-radev-v-tozi-evroparlament-shte-sa-nuzhni-mnogo-po-golemi-usiliya-da-zashtitim-balgarskiya-interes", "text": "\"В транспортната комисия на новия Европейски парламент ще има български представител и това е евродепутатът от ГЕРБ Андрей Новаков\", съобщи пред БНР евродепутатът от ЕНП/ГЕРБ Емил Радев, който припомни: \"Пакетът „Мобилност“ ще започне да се гледа най-вероятно от самото начало на стартирането на новия ЕП и това е непосредствена опасност за интересите на българските транспортни дружества и българския транспортен бизнес. Видяхме какво се случи в предходния мандат – горе-долу две години се борихме по пакета, загубихме позиция в последните дни, за съжаление, с неявяването на няколко български евродепутата\". \"За да има силна позиция в България в ЕП, е нужно пълно обединение на усилията на всички 17 представители на страната ни\", каза той: \"Винаги, обаче, когато позицията ни не е единна, това се използва от нашите опоненти и много по-трудно постигаме целите си, така че първо и най-важно е българската делегация наистина да бъде водена от интереса на България, а не от тясно партийните интереси\". Заради новия състав на Европарламента ще са необходими много по-големи дипломатически усилия, за да бъдат защитени целите на страната ни, допълни Радев:  \"Делегацията ГЕРБ / ЕНП е съставена от опитни представители в Европейския парламент. Много добре знаем процесите и правилата на водене на тези преговори. Има много важни теми за България като \"Шенген\", падане на мониторинга, договаряне на повече средства за кохезионна политика. Всички тези теми сме ги отработили. Знаем какви са подводните капани и смятам, че достойно можем да защитим интереса на България по всички тези важни теми. Наистина ще са нужни много по-големи усилия, защото вече мнозинството в ЕП няма да е между две големи политически сили, а между 3-4, така че ще е много по-трудно намирането на консенсус, но трябва да работим по-упорито\". \"На извънредното заседание на Европейския съвет днес ще се вземат решения, свързани с най-важните европейски постове. Очаква се още днес да бъде избран новият председател на Европейската комисия\", заяви евродепутатът:  \"Във вторник най-късно трябва да се подадат кандидатурите за председател на Европейския парламент, а в сряда ще се извърши самото гласуване на председател и неговите заместници, така че този Съвет е много важен, защото не остана, на практика, време да се договори всичко. Предполагам че до късно през нощта ще се вземат много важни за целия ЕС решения, които ще предопределят и бъдещите мнозинства в ЕП\".", "date": "2019.06.30", "title": "Е. Радев: В този Европарламент ще са нужни много по-големи усилия да защитим българския интерес"}
{"url": "https://www.faktor.bg/bg/articles/novini/svyat/merkel-ne-ochakva-barzo-prisaedinyavane-na-stranite-ot-zapadnite-balkani-kam-es", "text": "Германският канцлер Ангела Меркел не очаква бързо присъединяване на страните от Западните Балкани към Европейския съюз, но подчертава, че регионът има европейска перспектива.  В своя видео подкаст, публикуван днес по повод предстоящата среща на върха на Западните Балкани, която ще се проведе в петък в полския град Познан в рамките на Берлинския процес, и цитиран от БГНЕС Меркел подчерта, че страните от този регион все още имат много препятствия за преодоляване и много условия за изпълняване.  „Пътят все още е осеян с подводни камъни“, заяви Меркел. Но тя подчерта, че има положителни примери за диалог в региона, особено с разрешаването на дългогодишния спор между Скопие и Атина относно името.  „С политическа смелост премиерите на Северна Македония Зоран Заев и на Гърция Алексис Ципрас успяха да разрешат този конфликт“, категорична е Меркел.  „Такъв положителен пример трябва да бъде насърчаване за решаване на проблемите в Босна и Херцеговина, както между Сърбия и Косово“, допълни германският канцлер.", "date": "2019.06.30", "title": "Меркел не очаква бързо присъединяване на страните от Западните Балкани към ЕС"}
{"url": "https://www.faktor.bg/bg/articles/novini/svyat/ard-sauditska-arabiya-se-namesi-v-izbora-za-lokatsiya-na-nov-zavod-na-folksvagen", "text": "Досега България и Турция бяха фаворити за новия завод на „Фолксваген“. Анкара направи многобройни оферти на германския концерн, но според информация на ARD, сега двете държави могат да бъдат задминати от Саудитска Арабия. България или Турция - в една от двете страни „Фолксваген“ иска да построи нов завод. Ниски заплати, ниски данъци, логистична връзка – всичко това е в полза на Маниса в Измир, големия турски пристанищен град на Егейско море. Ако турската държава отправи примамливо предложение към германския автомобилен концерн, шансовете да спечели инвестицията значително ще се увеличат, твърдят добре запознати източници от правителството в Берлин. Тъй като федералното правителство на провинция Долна Саксония има позиции в надзорния съвет на „Фолксваген“, решението за местоположението на завода се разглежда политически като ясна стъпка към затоплянето на отношенията с правителството в Турция на фона на леко обтегнатите връзки между Анкара и Берлин. Анкара иска да даде над 100 милиона щатски долара субсидия, свободна собственост и логистична връзка, заяви лобист пред ARD. Нещо повече - държавата иска да намали популярността на седаните „Пасат“ сред длъжностните лица и политиците си. Ако \"Фолксваген\" избере друго място, държавните служители в бъдеще ще карат вероятно повече „Тойота“, твърдят от Анкара. От петък обаче отношението в централата на концерна във Волфсбург спрямо локацията на Егейско море е съвсем различно – вероятно заради намесата на нов и финансово силен играч. Саудитска Арабия иска да изгради завод за автомобили в продължение на 25 години и страната може да победи всяка оферта, твърдят лобисти. Ангажиментът на Саудитска Арабия към автомобилния сектор се демонстрира от посещението на принц Мохамед бин Салман в Южна Корея. Там той подписа споразумение за икономическо сътрудничество за милиарди долари, както и договор с производителя на автомобили „Хюндай“. Според информация на ARD, Саудитска Арабия има аргументи, които бордът на „Фолксваген“ не може да пренебрегне. Рияд може да субсидира всеки нов автомобил с най-малко 1000 долара за повече от 10 години.  Държавата предлага петцифрен капацитет на производство на автомобили годишно. Данъкът върху продажбите е пет процента. Ще бъдат предоставени земя, сгради и съответната инфраструктура, както и обучение за персонала.", "date": "2019.06.30", "title": "ARD: Саудитска Арабия се намеси в избора за локация на нов завод на \"Фолксваген\""}
{"url": "https://www.faktor.bg/bg/articles/novini/balgariya/chez-zasicha-izvanredno-elektromerite-zaradi-skoka-na-toka", "text": "Заради поскъпването на тока от 1 юли ЧЕЗ започва извънредно отчитане на електромерите, съобщиха от фирмата. Графикът на извънредния отчет е публикуван на сайта на дружеството www.cez-rp.bg (в секция \"Графици\"). Информация може да се получи също в центровете за обслужване на клиенти на ЧЕЗ и на денонощната телефонна линия 0700 10 010, уточняват от дружеството. Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. С цел гарантиране на максимална коректност при фактуриране на консумираната електроенергия, клиентите имат възможност сами да отчетат показанията на електромерите си към 30 юни 2019 г. Самоотчитането е по желание и не отменя извършването на месечен отчет от страна на дружеството.  Клиентите, които желаят да се възползват от тази възможност, следва да направят своя отчет на 30 юни 2019 г. и да подадат данните към компанията между 1 и 5 юли  на телефонната линия 0700 10 010, на имейл klienti@cez-rp.bg и през уеб-сайтовете www.cez-rp.bg или www.cez.bg или в центровете за обслужване на клиенти на ЧЕЗ. Те трябва да посочат данните от електромера по всички тарифи, клиентски номер, абонатен номер, трите имена на титуляра и адреса на обекта, за който се декларират показания. Подадените данни от самоотчета през този период се считат за отчетено потребление към 30.06.2019 г., включително. Фактурите през месец юли ще съдържат информация за консумираната електроенергия  за два отчетни периода - по стари и по нови цени.", "date": "2019.06.30", "title": "ЧЕЗ засича извънредно електромерите заради скока на тока"}
{"url": "https://www.faktor.bg/bg/articles/novini/svyat/sasht-i-severna-koreya-se-sporazumyaha-za-podnovyavane-na-pregovorite-po-yadreniya-vapros", "text": "Американският президент Доналд Тръмп заяви, че се е споразумял днес със севернокорейския лидер Ким Чен Ун да подновят изпадналите в застой преговори по ядрения въпрос, предаде Ройтерс, цитирана от БТА.  \"Срещата беше много добра, много силна. Ще видим какво може да излезе\", каза Тръмп след разговора си с Ким в демилитаризираната зона между двете корейски държави. Срещата им в Дома на свободата, намиращ се от южнокорейската страна на границата, продължи 50 минути, отбеляза Асошиейтед прес. След това Тръмп придружи Ким до бетонната демаркационна линия. \"Това е много легендарен, много исторически ден\", каза държавният глава на САЩ. По думите му двете страни ще сформират екипи, които да работят за постигане на напредък в преговорите, целящи да накарат Северна Корея да се откаже от ядрените си оръжия. Тръмп заяви, че не бърза да постигне сделка.", "date": "2019.06.30", "title": "САЩ и Северна Корея се споразумяха за подновяване на преговорите по ядрения въпрос"}
{"url": "https://www.faktor.bg/bg/articles/novini/balgariya/shefat-na-granichna-politsiya-obrabotkata-na-edin-avtomobil-na-kulata-otnema-ne-poveche-ot-30-sekundi", "text": "Близо 2 километра е опашката от тирове и леки автомобили, които изчакват да влязат през граничния пункт „Кулата“ в Гърция. С около 25% се е увеличил пътникопотокът през границата, каза на брифинг директорът на ГД „Гранична полиция“ главен комисар Светлан Кичиков. Сериозен проблем създават пътуващите с деца, за които трябва да се представят съответните документи за преминаване през границата. Само вчера са обработени 436 декларации, уточни Кичиков.  Три трасета работят на граничния пункт, обясни Светлан Кичиков. „Обработката на един автомобил отнема не повече от 30 секунди. Бави това, че не винаги хората са си приготвили на едно място необходимите документи за преминаването през граничния пункт. Апелирам към тези, които пътуват с децата си, само единият родител, да си носят копие на въпросните декларации, защото само за изтеклото денонощие 436 лица, пътуващи със своите деца не са носили такова копие и се е налагало ние да правим копия“. „Преминали сме на облекчен режим на обработка на граждани на ЕС“, каза още Кичиков. „Една румънска кола се обработва за не повече от 20-25 секунди. Говорим там, където няма деца, ако има деца отива до 40 секунди, 50 секунди максимум“. Българските гранични полицаи работят на една линия с гръцките си колеги, уточни главен комисар Светлан Кичиков.", "date": "2019.06.30", "title": "Шефът на \"Гранична полиция\": Обработката на един автомобил на \"Кулата\" отнема не повече от 30 секунди"}
{"url": "https://www.faktor.bg/bg/articles/novini/balgariya/yavor-kuyumdzhiev-podade-ostavka-ne-e-saglasen-s-politikata-na-bsp", "text": "Явор Куюмджиев е подал оставка пред пленума на БСП, съобщава ПИК.  Той е пожелал да освободи поста на председател на енергийната комисия на партията.  Експертът и член на БСП заявил пълно несъгласие с политиката на партията по тези въпроси.  Освен това се възмутил, че хора, които нямат общо с БСП, както и с темата, изразяват позиции. Това били Емил Георгиев и Велизар Енчев. \"Не желая да нося отговорност за решенията, които се взимат в партията при сегашното ръководство\", мотивирал се експертът. По думите му пред пленума в момента БСП се управлява неправилно и затова не желаел да е част от ръководството. Чистка на \"Позитано\" 20 се разиграва от самото начало на червения пленум днес. Припомняме, че Нинова поиска оставката на Валери Жаблянов, след като е обявила, че сваля доверието си от него. Нинова направила предложение за нов състав на Изпълнителното бюро с мотива да се чуват различните мнения в партията. Тя предложила да бъдат включени Милка Христова, Асен Гагаузов, Стоян Мирчев, Георги Свиленски, Весела Лечева, Манол Генов, председателят на МО Николай Бериевски.", "date": "2019.06.30", "title": "Явор Куюмджиев подаде оставка, не е съгласен с политиката на БСП"}
{"url": "https://www.faktor.bg/bg/articles/novini/balgariya/plenumat-na-bsp-izhvarli-zhablyanov-ot-byuroto-odobri-popalneniyata-na-ninova", "text": "Валери Жаблянов вече не е член на изпълнителното бюро на БСП, а ръководството бе попълнено със 7 нови имена, предложени от Корнелия Нинова.  Това реши националният съвет на партията. Жаблянов бе освободен с над 60 гласа \"за\", около 10 \"против\" и двайсетина \"задържали се\".  Изваждането на Жаблянов от бюрото бе поискано лично от соцлидерката Корнелия Нинова, която по-рано днес го критикува във връзка с доклада му за евроизборите и най-вече за отсъствието му от заседанието на ПАСЕ през седмицата, на което са обсъждали Истанбулската конвенция и санкциите срещу Русия.  Нинова поиска Жаблянов да си подаде оставката, но той отказа и се защити пред пленума. Да го бранят са станали и някои от опозиционерите като Георги Пирински и Велислава Дърева.  С 92 гласа \"ЗА\" и 7 \"против\" пленумът одобри предложените от Нинова нови попълнения в изпълнителното бюро. Тя предложи 7 души - Весела Лечева, Асен Гагаузов, Георги Свиленски, Стоян Мирчев, Манол Генов, Милка Христова и Николай Бериевски.", "date": "2019.06.30", "title": "Пленумът на БСП изхвърли Жаблянов от бюрото, одобри попълненията на Нинова"}
{"url": "https://www.faktor.bg/bg/articles/novini/balgariya/v-zhablyanov-ninova-upravlyava-ednolichno-bsp", "text": "\"В БСП настъпиха трайни и дълбоки промени. Критичното мнение се отстранява, а политиката, която се води от председателката деформира всички форми на демокрация и се оформя еднолично управление\", заяви пред централата на БСП преди пленума на столетницата Валери Жаблянов. Очаква се той да бъде отстранен от Изпълнителното бюро по искане на Корнелия Нинова.  Валери Жаблянов заяви, че се надява политическия доклад да не е причината за неговото отстраняване, защото той му е бил възложен именно от Корнелия Нинова, след това подкрепен от Националния съвет, както и от конгреса, което означава, че всички са били съгласни с него.  Членовете на Пленума ще изберат председател на Националния предизборен щаб на БСП за предстоящите местни избори през октомври. Съвместно с Общопартийната контролна комисия Пленумът ще разгледа решение за актуализиране на структурата, щата и бюджета на Националния съвет на БСП за 2019 година. Пленумът ще разгледа и предложение за промени в състава на Изпълнителното бюро на партията. Това ще е петата промяна в ръководството на партията, след като то бе конструирано на 21 май 2016 г.", "date": "2019.06.30", "title": "В. Жаблянов: Нинова управлява еднолично БСП"}
{"url": "https://www.faktor.bg/bg/articles/novini/balgariya/grazhdanite-proveryavat-kasovi-belezhki-s-prilozhenie-na-nap", "text": "Стотици данъчни инспектори тръгват на проверки по морето от понеделник. 50 000 граждани ще могат да им помагат, като проверяват касови бележки със специално мобилно приложение. „НАП създава възможност бързо и лесно, всеки, който желае, да отдели минута и да провери дали касовата бележка, която му е издадена, е истинска или фалшива”, каза Христо Узунов от НАП-Бургас. Предстои масирана проверка на данъчните, които ще проверяват множество обекти по Черноморието. „Започва нашата активна лятна контролна кампания. Фокусът ще бъде отчитането на оборотите и издаването на касови бележки”, добави Узунов.", "date": "2019.06.30", "title": "Гражданите проверяват касови бележки с приложение на НАП"}
{"url": "https://www.faktor.bg/bg/articles/novini/balgariya/vmro-poiskali-proverka-na-uchebnitsite-oshte-prez-2018-g", "text": "\"Ревизия на всички учебници по хуманитарните науки, които се изучават в средното, а и основното образование, поискали от ВМРО още през пролетта на 2018 г. За целта била създадена работна група, но и до днес резултат от проверката нямало, а тя трябвало да бъде готова до края на миналата година\" обясни депутатът от ВМРО и учител по история Красимир Богданов по повод скандала от последната седмица с проекта на учебника по история за 10 клас, в който, според историци и учители тоталитарният режим не е представен коректно и са пропуснато важни моменти. \"Трбва да се промени концепцията з писане на учебници и за съдържанието, което трябва да изучават нашите деца\", каза той пред Нова телевизия. \"Оценката на учебниците е на два етап. Тя не се прави само от оценител, които са назначени от министъра на образованието или само от учители. Напротив. Първият етап е свързан с оценяване на съответствието спрямо държавния образователен стандарт. Когато тази оценка премине, становищата са абсолютно независими една от друга. Освен за съдържание се оценяват и за графично и полиграфично оформление. Трябва да има поне 5 положителни становища и от там нататък се преминава към втори етап - оценка на учителите, които преподават съответния период в съответния клас\", коментира пък зам. ресорният министър Татяна Михайлова.", "date": "2019.06.30", "title": "ВМРО поискали проверка на учебниците още през 2018 г"}
{"url": "https://www.faktor.bg/bg/articles/novini/svyat/saprugata-na-emira-na-dubay-izbyagala-s-detsata-si-v-germaniya", "text": "Принцеса Хая, съпруга на емир на Дубай Мохамед бин Рашид ал-Мактум е избягала от съпруга си с децата, съобщи The Sun.  Отбелязва се, че принцесата е изчезнала още през февруари. Предполага се, че тя се укрива в Германия заедно с 11-годишната си дъщеря и 7-годишния си син.   По данни на изданието принцеса Хая е напуснала емира от страх за своята безопасност. След пристигането си в Германия тя е поискала убежище и е подала молба за развод.  Принцесата е взела със себе си и 41 млн. долара.   Според медиите именно бягството на принцесата е предизвикало дипломатическия скандал между Германия и Обединените арабски емирства (ОАЕ). Отбелязва се, че емирът на Дубай е поискал от Берлин връщането на членовете на семейството му, но Германия не ги е върнала.   През 2018 година от Дубай се опита да избяга дъщерята на Мохамед бин Рашид ал-Мактум, но беше заловена. От тогава няма никаква информация за нея, но роднините ѝ твърдят, че тя е добре.", "date": "2019.06.30", "title": "Съпругата на емира на Дубай избягала с децата си в Германия"}
{"url": "https://www.faktor.bg/bg/articles/novini/balgariya/ninova-prodalzhava-da-razchistva-smetki-zhablyanov-da-bade-otstranen-ot-rakovodstvoto", "text": "Корнелия Нинова предложи на Пленума на БСП съставът на Изпълнителното бюро на партията да се разшири от 15 на 20 души. Лидерът на партията предлага още от ръководния орган да бъде отстранен Валери Жаблянов. Сред мотивите за отстраняването на Жаблянов са нарушен екипен принцип, липса на активност в идейните дискусии, както и неучастието му в Парламентарната асамблея на Съвета на Европа. \"Валери е председател на комисията по идеология и от 2017 г. почти не се е събирала\", критикувала лидерката.  \"На трето място е най-сериозното, става въпрос за заседанието на ПАСЕ и неговото отсъствие налага днес ние да даваме обяснение. Там се гласуваха ограниченията на Русия, Истанбулската конвенция и доклада за корупцията в България. Не сме информирани, че той ще отсъства, така че да можем да изпратим негов заместник. Свалям доверието си от него и бих искала да напусне бюрото, може би е редно той да си подаде оставката\", заявила Нинова. \"Чух разумните критики и смятам да ги отразя в бъдещата работа на партията\", обещала тя и предложила да се създаде Национален дискусионен клуб за идеология и демокрация, в който да бъдат поканени различни партии от левия спектър, институти, движения и да започне съществена дискусия за две неща - демокрация и модерно ляво в България и в Европа. Очаква се начело на клуба да застане Янаки Стоилов. В отговор на искането на Нинова за отстраняването му Валери Жаблянов обяснил, че чрез новия състав лидерката иска да преподреди хаоса, който създала с оставката си.  \"С нови членове не се разширява демокрацията, а търсенето на аргументи постфактум, за да се оправдаят предварително взети решения, е вече стил\", заявил той. Пред пленума Жаблянов обяснил, че заседанието на ПАСЕ не било толкова важно, а суспендирането на правата на руската делегация в ПАСЕ няма общо със санкциите наложени от други органи, където той единствен е гласувал против. И обяснил, че си останал в София, защото се водели проверки за имуществото му и органите го помолили да е на разположение. Не са успели да изпратят заместници, защото НАП, ВКП и КОНПИ са поискали да е на разположение след срока за замяна. На вниманието на Бюрото са предложени кандидатурите на общинския съветник от Столичния общински съвет Милка Христова, депутатите Стоян Мирчев, Георги Свиленски, Весела Лечева и Манол Генов, както и на председателят на Младежкото обединение в БСП Николай Бериевски. Идеята на Нинова е по този начин да се разшири кръгът на лицата, които взимат решения за партията. Нинова е поискала повече депутати в Изпълнителното бюро, за да се подобри връзката на органа с парламентарната група, както и повече представители на местната власт.", "date": "2019.06.30", "title": "Нинова продължава да разчиства сметки: Жаблянов да бъде отстранен от ръководството"}
{"url": "https://www.faktor.bg/bg/articles/novini/balgariya/prof-e-kelbecheva-podvodniyat-rif-v-uchebnitsite-po-istoriya-sa-ne-faktite-a-obobshteniyata", "text": "\"В новите учебници по история и цивилизации за 10-ти клас установяването на комунистическия режим и прехода към демокрация след падането му през 1989 г. е поднесено манипулативно, подвеждащо или тенденциозно. Формално, обаче, изискванията са спазени и авторите на учебниците са си свършили работата\" \"Точно там е подводният риф, защото фактите, понятията, термините, са там, но начинът, по който са композирани и акцентирани, оставя впечатлението за един нормален политически процес, който в обобщителния урок звучи така: \"вярно, че е нямало частна собственост и инициатива, но големите предимства на този режим са ускорената индустриализация и широките социални програми\", коментира проф. Евелина Келбечева, преподавател по европейска и българска история в Американския университет в Благоевград. Според проф. Келбечева, когато такъв извод се сложи, въпреки че в повествованието се споменават лагери, репресии и т.н., остава впечатлението, че това е един режим, едва ли не донесъл благоденствие и добро на българския народ и е модернизирал България. Та съобщи пред Bulgaria ON AIR, че в друг учебник пише, че Тодор Живков се грижил предимно за благосъстоянието на своя народ.  \"По такъв начин, тълкуването на режима, 30 г. след падането му и осъждането му със закон в България, в рамките на Европа, базирана на идеологията на хуманизъм и на защита на гражданските права, остава грешно впечатление у 17-годишни деца, които не знаят абсолютно нищо за този период\", заяви тя. Проф. Евелина Келбечева е категорична, че това ще подрони мисленето на две поколения младежи, които тепърва ще започнат да учат по новата програма. Според нея, това е престъпление към гражданското общество в България.", "date": "2019.06.30", "title": "Проф. Е. Келбечева: Подводният риф в учебниците по история са не фактите, а обобщенията"}
{"url": "https://www.faktor.bg/bg/articles/novini/balgariya/anketa-vyarvate-li-na-tvardeniyata-na-rumen-radev-che-samoletite-f-16-ne-sa-boyni-iztrebiteli-a-shou-samoleti", "text": "Вярвате ли на твърденията на Румен Радев, че самолетите Ф-16 не са бойни изтребители, а шоу самолети? Да Не Нямам мнение ", "date": "2019.06.30", "title": "Анкета: Вярвате ли на твърденията на Румен Радев, че самолетите Ф-16 не са бойни изтребители, а шоу самолети?"}
{"url": "https://www.faktor.bg/bg/articles/novini/svyat/tramp-vleze-v-severna-koreya-za-sreshta-s-kim-chen-un", "text": "Севернокорейският лидер Ким Чен Ун пристигна за срещата си с американския президент Доналд Тръмп в демилитаризираната зона, разделяща Корейския полуостров. Двамата лидери се здрависаха на границата, след което Тръмп премина на територията на Северна Корея. Така той се превърна в първия действа държавен глава на САЩ, който стъпва на територията на КНДР. Американският президент Доналд Тръмп пристигна в неделя сутрин в демилитаризираната зона, разделяща Корейския полуостров, преди срещата си със севернокорейския лидер Ким Чен Ун. Срещата между двамата лидери, която беше предложена само ден по-рано в социалната мрежа „Туитър“ от държавния глава на САЩ, идва на фона на застоя в преговорите по ядреното разоръжаване на Пхенян, които се провалиха и при втората среща на Тръмп с Ким през февруари във Виетнам. Тръмп направи обиколка в района на границата между Северна и Южна Корея, придружаван от южнокорейския президент Мун Дже Ин. Очаква се американският президент да проведе кратък разговор със севернокорейския лидер Ким Чен Ун, което ще е третата им среща лице в лице след историческите срещи на върха в Сингапур и Ханой за последните две години. „Имаше страхотно напрежение в този район преди срещата ни с лидера Ким в Сингапур“, заяви Тръмп, докато разглеждаше един от наблюдателните постове на границата.  „След първата ни среща всичката опасност премина. Всичко се нареди, както винаги става“, допълни държавният глава преди да се отправи на среща с разположените в района американски военни.", "date": "2019.06.30", "title": "Тръмп влезе в Северна Корея за среща с Ким Чен Ун"}
{"url": "https://www.faktor.bg/bg/articles/novini/balgariya/ninova-vadi-zhablyanov-ot-chervenoto-byuro-vesela-lecheva-i-asen-gagauzov-vlizat-v-nego", "text": "Рокади в изпълнителното  бюро на БСП, готви Корнелия Нинова, твърди \"24 часа\".  Те ще бъдат представени пред националния съвет на партията, кйто се събира днес по обяд на Позитано 20. В момента тече заседание на червеното ръководство.  По първоначална информация от бюрото изхвърча Валери Жаблянов, който бе един от основните опоненти на Нинова след евроизборите и бе спряган като кандидат за лидерския пост на конгреса преди седмици.  Жаблянов е отнесъл критики и в последните дни тъй като не се е включил в заседание на ПАСЕ на което се е гласувала Истанбулската конвенция.  Червеното изпълнително бюро ще бъде разширено и в него се очаква да влязат бившия регионален министър Асен Гагаузов и Весела Лечева. Включването на Гагаузов се възприема като знак към местните структури с оглед предстоящите избори на есен. Ще бъде създаден нов Стратегически съвет по идеология, който ще бъде оглавен от Янаки Стоилов. Очаква се това звено да измести работата на партийната комисия по идеология която се управлява от Жаблянов.  Очаква се да бъде избрано и ново ръководство на предизборния щаб на БСП след като щефът му Георги Свиленски подаде оставка. С оглед на твърде малкото оставащо време до изборите е възможно начело на щаба да бъде поставен един от заместниците на Нинова - Кирил Добрев, Деница Златева или Владимир Москов.  Червеният пленум днес трябва да обсъди и реорганизация на бюджета на партията с оглед планираното от ГЕРБ орязване на държавната субсидия.", "date": "2019.06.30", "title": "Нинова вади Жаблянов от червеното бюро, Весела Лечева и Асен Гагаузов влизат в него"}
{"url": "https://www.faktor.bg/bg/articles/novini/svyat/mestni-izbori-v-albaniya-opozitsiyata-gi-boykotira", "text": "В Албания днес се провеждат местни избори. Опозицията няма да участва в тях.  В 61 общини ще се избират нови кметове, като в общо 31 от тях кандидатите на управляващата Социалистическа партия на премиера Еди Рама няма да имат противници. Опозицията, водена от Демократическата партия, бойкотира изборите и поиска оставката на премиера. Правителството е обвинявано в корупция и изборна измама на парламентарните избори през 2017 година.  Министър-председателят Еди Рама отхвърля обвиненията. Неговата Социалистическа партия заяви, че веднага след изборите ще започне процедура за смяна на държавния глава Илир Мета.  По-рано този месец президентът пък обяви, че отменя изборите, защото ще бъдат \"недемократични\" без участието на дясноцентристката опозиция. В четвъртък той издаде указ, с който ги насрочи за 13 октомври. Председателят на парламентарната група на социалистите Таулант Бала коментира, че тези укази са невалидни.", "date": "2019.06.30", "title": "Местни избори в Албания, опозицията ги бойкотира"}
{"url": "https://www.faktor.bg/bg/articles/novini/balgariya/i-yotova-balgariya-e-lobito-na-zapadnite-balkani-v-es", "text": "\"Северна Македония и Албания останаха разочаровани. От целия този процес - Европа не може да претендира да бъде световен лидер, не може да застане като равноправен партньор, ако не осигури членството на Западните Балкани. ЕС направи голяма грешка с това, че отложи решението за присъединяване на Северна Македония и Албания за октомври\", заяви вицепрезидентът Илияна Йотова пред БНТ. \"България е лобито на ЕС за Западните Балкани\", добави тя. По повод избора на ръководните длъжности в Европейския съюз Йотова каза, че се слага каруцата пред коня - няма как да сме убедени в личността, която ще оглави ЕК, без да чуем тяхната визия. По думите ѝ отново оставаме с впечатлението, че тези личности ще са плод на някаква сделка. Тя прогнозира, че ще се стигне до ново отлагане на излизането на Великобритания от Общността.", "date": "2019.06.30", "title": "И. Йотова: България е лобито на Западните Балкани в ЕС"}
{"url": "https://www.faktor.bg/bg/articles/novini/svyat/donald-tramp-i-kim-chen-un-shte-se-sreshtnat-na-granitsata-mezhdu-dvete-korei", "text": "Доналд Тръмп, Ким Чен-ун и Мун Дже-ин ще се срещнат на границата между двете Кореи, съобщи БТА, като се позовава на АФП и ТАСС. Припомняме ви, че днес стана ясно, че демилитаризираната зона, разделяща двете Кореи, е затворена за туристи от севернокорейска страна. Доналд Тръмп в момента е на посещение в Южна Корея. Той покани Ким да се срещнат за символично ръкостискане на разделителната линия.", "date": "2019.06.30", "title": "Доналд Тръмп и Ким Чен-ун ще се срещнат на границата между двете Кореи"}
{"url": "https://www.faktor.bg/bg/articles/novini/svyat/temperaturite-v-evropa-zapochvat-da-se-ponizhavat", "text": "След шест дни на необичайни горещини температурите в Европа започват да се понижават, предаде Франс прес. В петък Франция счупи температурния си рекорд, като отбеляза 45,9 градуса по Целзий. Според метеоролозите се очаква спад на температурите с около 10 градуса в Париж и други градове, макар че източната част от страната ще остане необичайно гореща. Температурата на Иберийския полуостров също спада, макар че термометрите в Мадрид ще покажат 38 градуса. В Германия днешният ден може да стане най-топлият след началото на горещата вълна. В Берлин се очакват 38 градуса. Високи температури се очакват и в Италия. Метеоролозите предричат 35 градуса в Тоскана, информира БТА. До момента дошлата от Сахара гореща вълна взе най-малко 8 жертви, четири във Франция и по две в Испания и Италия. Възможно е тази цифра да се повиши, защото някои от смъртните случаи, за които беше съобщено вчера, са се случили преди дни, отбелязва АФП.", "date": "2019.06.30", "title": "Температурите в Европа започват да се понижават"}
{"url": "https://www.faktor.bg/bg/articles/novini/balgariya/ochakvat-se-seriozni-zadrastvaniya-na-kulata-dnes", "text": "Интензивен е трафикът на границите с Румъния, Сърбия и Турция, очаква се натоварен трафик и на границата с Гърция. На българо-сръбската граница трафикът е интензивен на ГКПП „Калотина“ на вход за леки автомобили. На българо-македонската граница трафикът е нормален на всички гранични контролно-пропускателни пунктове. На българо-гръцката граница трафикът е нормален на всички гранични контролно-пропускателни пунктове. През деня се очаква натоварен трафик на ГКПП „Кулата и ГКПП „Маказа“ и се препоръчва използването и на ненатоварените ГКПП „Илинден“, ГКПП „Златоград“, ГКПП „Ивайловград“ и ГКПП „Капитан Петко Войвода“. На българо-турската граница трафикът е интензивен на ГКПП „Капитан Андреево“ за товарни автомобили на изход. На българо-румънската граница на ГКПП „Дунав мост-Видин“ трафикът е интензивен на изход за товарни автомобили. На ГКПП „Дунав мост-Русе“, трафикът е интензивен на вход за леки автомобили. Припомняме ви, че от петък се образуваха километрични колони на ГКПП \"Кулата\". Вчера от \"Гранична полиция\" съобщиха, че само до 15 часа в съботния ден на пункт \"Кулата\" са преминали над 10 400 автомобила. ГКПП Кулата осигурява над 50 % от пътникопотока на българо-гръцката граница. МВР препоръчва на  пътуващите да използват и ненатоварения ГКПП Илинден.", "date": "2019.06.30", "title": "Очакват се сериозни задръствания на \"Кулата\" днес"}
{"url": "https://www.faktor.bg/bg/articles/novini/svyat/balgarka-i-siriets-arestuvani-v-gartsiya-prodavali-falshivi-pasporti", "text": "44-годишна българка и 41-годишен сириец са арестувани в Гърция за продажба на фалшиви документи за самоличност на мигранти, съобщава Нова телевизия. Паспортите и личните карти били търгувани срещу 5000 евро. При ареста на двамата замесени силите на реда открили шведски паспорти, гръцки и български лични карти, лаптопи и друга техника. Сънародничката ни дори се опитала да ги изхвърли през балкона, когато униформените влезли в жилището. При продажбата на документите двамата щяха да спечелят около 1 млн. евро, съобщават властите в южната ни съседка. Задържаният сириец вече е лежал в затвора за подобно престъпление.", "date": "2019.06.30", "title": "Българка и сириец арестувани в Гърция, продавали фалшиви паспорти"}
{"url": "https://www.faktor.bg/bg/articles/novini/svyat/evroliderite-s-nov-opit-da-izlachat-sledvashtiya-predsedatel-na-ek", "text": "Държавните и правителствените ръководители на страните от ЕС се събират днес за трети път след изборите за Европейски парламент, за да се опитат отново да излъчат следващия председател на Европейската комисия. В предходните две заседания нито един от предварителните кандидати за наследник на Жан-Клод Юнкер не събира необходимото мнозинство.  Европейският съвет не е длъжен да излъчи някой от водещите кандидати. Ако не се постигне единодушие, решението може да бъде взето с квалифицирано мнозинство (55 на сто от държавите в ЕС, представляващи 65 на сто от населението в Общността). Когато Европейският съвет приеме решение, Европейският парламент трябва да го потвърди с абсолютно мнозинство от поне 376 гласа. Водещите групи в ЕП досега заявиха, че биха подкрепили единствено някой от предварителните кандидати за председател на ЕК. Ако ЕП отхвърли предложението на Европейския съвет, държавните и правителствените ръководители имат срок от един месец, за да направят ново предложение на евродепутатите. Предварителната програма за днешната среща предвижда възможност за продължаване на заседанието и утре. В хода на заседанието се очаква да бъдат обсъдени имена за следващ председател на Европейския съвет, за ръководител на Европейската централна банка (ЕЦБ) и за върховен представител на ЕС по външната политика и сигурността. При взимането на решенията Европейският съвет трябва да има предвид \"географските и демографските\" различия в ЕС, както и равенството на половете.  Председателят на Европейския съвет Доналд Туск уточни по-рано, че ще се стреми поне две от имената в посочения списък за назначенията да бъдат на жени. Припомняме, че на предишното заседание френският президент Еманюел Макрон блокира фаворита на германския канцлер Ангела Меркел - Манфред Вебер, с аргумента, че няма достатъчно опит, а Франс Тимерманс от групата та ПЕС срещна съпортивата на страните от Вишеградската група.  На този фон все по-често се споменава името на Кристалина Георгиева като възможен кандидат. Номинацията трябва да е налична до 2 юли, когато новоизбраният Европейски парламент ще се събере за първи път в Страсбург.", "date": "2019.06.30", "title": "Евролидерите с нов опит да излъчат следващия председател на ЕК"}
{"url": "https://www.faktor.bg/bg/articles/novini/balgariya/po-visoki-pensii-ot-utre-tokat-i-toplata-voda-poskapvat", "text": "От утре се увеличават всички пенсии с 5,7%. Същевременно обаче увеличение има и на цените на топлата вода и на тока средно с 4 на сто. Като се прибави и инфлацията, реално увеличението ще се компенсира с новите по-високи цени. Единствено природният газ ще бъде по-евтин от 1 юли - с под 1 процент. Държавата е предвидила допълнително 277 млн. лева, за увеличение на всички пенсии от 1 юли. Така средната пенсия у нас ще стане 386 лева. Минималната пенсия за стаж и възраст ще нарасне с 12 лева, а социалната със 7 лева. Вдига се и таванът на пенсиите до 1200 лева. Така около 43 000 души ще получат реалните си пенсии, а други 26 000 ще останат с таван. Изплащането ще започне след седмица. Увеличение обаче ще има и на консуматитивите. Парното и топлата вода ще поскъпнат с 4,5% средно. В София увеличението ще бъде 4,3 на сто, а в Пловдив - 7,4. Най-голямо повишение на цените ще има в Разград и Габрово - над 17 и над 12% съответно. Единствено в Сливен отоплението ще поевтинее. Очаква се Комисията за енергийно и водно регулиране да приеме и увеличение на цените на тока средно с 3.5%. Простата сметка показва, че при средно потребление с две тарифи - дневна и нощна, сметката на битовите потребители ще се увеличи с близо 3 лева на тока и с още 7 лева през зимата за парно.", "date": "2019.06.30", "title": "По-високи пенсии от утре, токът и топлата вода поскъпват"}
{"url": "https://www.faktor.bg/bg/articles/novini/svyat/putin-v-osaka-liberalizmat-se-samoizyazhda", "text": "Руският президент Владимир Путин отправи нови критики срещу западния либерализъм на срещата на Г-20 в Япония, като заяви, че политики като приемането на мигранти са навредили на интересите на хората, предаде Асошиейтед прес, цитирана от БТА. След края на срещата в Осака вчера Путин заяви, че победата на президента на САЩ Доналд Тръмп на изборите през 2016 г. и спадът на популярността на традиционните партии в Европа се дължат на нарастващото недоволство от либералните политики. \"Либералната идея започна да се самоизяжда\", заяви руският президент на пресконференция.  \"Милиони хора живеят живота си и тези, които разпространяват тези идеи, нямат досег с тях\", добави той. Според Путин притокът на мигранти в Европа е навредил на правата на хората, които \"живеят в собствената си страна, според собствените си традиции, защо трябва да им се случва това?\" Руският президент подчерта, че макар либералните идеи да остават като цяло привлекателни, резултатите от изборите показват, че хората искат промяна. Путин определи като \"делова и прагматична\" срещата си с Тръмп в кулоарите на срещата в Осака. \"Разгледахме почти целия списък от проблеми от взаимен интерес\", добави той. \"Като цяло тези консултации бяха полезни\". Според руския президент предполагаемата намеса на Русия в изборите в САЩ е била част от обсъжданите теми, но не съобщи подробности.", "date": "2019.06.30", "title": "Путин в Осака: Либерализмът се самоизяжда"}
{"url": "https://www.faktor.bg/bg/articles/novini/balgariya/e-radev-vazhno-e-balgarskite-evrodeputati-da-imat-edinna-pozitsiya", "text": "„Всеки има шанс”. Така евродепутатът от ГЕРБ/ЕНП Емил Радев коментира предстоящия избор на нов председател на Европейската комисия. Все по-често за наследник на Жан-Клод Юнкер се спряга и Кристалина Георгиева. „Преговорите са много трудни, а в сряда трябва да изберем председател на ЕП. Ако днес няма решение, трудно ще се постигне консенсус и в сряда. А е необходим много широк такъв”, коментира Радев пред Нова телевизия. По отношение на работата на новия ЕП евродепутатът заяви, че е особено важно 17-те български представители да имат единна позиция. „Всеки да я защитава пред своето европейско семейство. Трябва да загърбим партийните различия, защото когато сме заедно, сме силни”, смята Радев. Според него България е една от страните, които „много стриктно спазват европейските правила при усвояване на евросредства”.", "date": "2019.06.30", "title": "Е. Радев: Важно е българските евродепутати да имат единна позиция"}
{"url": "https://www.faktor.bg/bg/articles/novini/balgariya/a-kutev-ninova-vodi-lichnostni-bitki-sazdava-razdelitelni-linii", "text": "\"Корнелия Нинова направи грешка оттегляйки оставката си, тя ще понесе сериозни лични щети, имиджови\", заяви пред бТВ депутатът от БСП Антон Кутев. Това е нейният маниер, тя води личностни битки, създава разделителни линии, води борба срещу определени хора, \"дъбовци, станишевци\" - политически методи разработени преди 80 години в друга страна и друга партия\", каза още отй намеквайки, че става дума за сталински методи на саморазправа. \"Въпросът с Жаблянов е сложен. Аз също изхвърчах от ИБ, даже без да ми кажат, но, вижте, това е решение на лидера\", заяви отй по повод слуховете, че Жаблянов ще бъде отстранен заради отсъствието си в ПАСЕ. \"Левицата все още не е намерила посткомунистическата си идеология. Вторият проблем е дали сме откровени в борбата си\", коментира той проблемите пред БСП. \"Бинаги, когато някой пита нещо, той се възприема като враг на партията. Съвсем нормално е да се пита за парите и как се харчат. Защото е вярно, че НС гласува парите, но ги харчат определени хора. Този бюджет е един от най-големите, които БСП е имало и щом той свършва в средата на годината ще бъдем изправени пред финансова криза. Още повече, че трябва да връщаме и тези пари от субсидията\", каза той по повод факта, че БСП е останала без средства..", "date": "2019.06.30", "title": "А. Кутев: Нинова води личностни битки, създава разделителни линии"}
{"url": "https://www.faktor.bg/bg/articles/novini/balgariya/slancheva-nedelya-temperaturi-do-32-gradusa", "text": "Днес ще бъде слънчево, след обяд с временни увеличения на облачността над Източна България. Ще духа слаб до умерен север-североизточен вятър. Максималните температури ще са между 27° и 32°. Атмосферното налягане е по-високо от средното за месеца и ще продължи да се повишава.  Над Черноморието ще е предимно слънчево, с временни увеличения на облачността около и след обяд. Без валежи. Ще духа умерен север-североизточен вятър, който вечерта ще отслабне. Максимални температури 26-28°. Температурата на морската вода е 26-27°. Вълнението на морето ще е 2-3 бала.  Над планините времето ще е предимно слънчево. След обяд над масивите от Централна и Източна България ще има временни увеличения на облачността, но валежи не се очакват. Ще духа умерен, по високите и открити части и временно силен североизточен вятър. Максималната температура на височина 1200 метра ще е около 21°, на 2000 метра – около 13°.  В началото на следващата седмица ще се установи слънчево време. Бързо ще се затопли и във вторник максималните температури ще бъдат предимно между 33°-38°, по-ниски, до около 30° ще остават по Черноморието, където ще духа бриз.  И в сряда ще се задържи горещо. Ще бъде предимно слънчево, но в следобедните часове ще се развие купеста облачност, по-значителна над северните и планинските райони. На отделни места ще превали и прегърми. Възможни са градушки. Вятърът ще се ориентира от север-североизток.", "date": "2019.06.30", "title": "Слънчева неделя, температури до 32 градуса"}
