{"url": "https://faktor.bg/bg/articles/novini-svyat-erdogan-s-ultimatum-kam-oon-ili-vsichki-strani-shte-imat-yadreno-orazhie-ili-nito-edna", "text": "Турският президент Реджеп Ердоган призова във вторник за реформиране на Съвета за сигурност на ООН, изказвайки се пред 74-ата сесия на Общото събрание на ООН, цитиран от TACC. \"Повтарям, че в света има повече от пет държави. Крайно време е за преразглеждане на подходите, реформа на организацията и правилата. Необходимо е незабавно да се проведат фундаментални реформи в дейностите на Съвета за сигурност на ООН, за да се постигне справедливост на международната арена\", каза турският лидер. Според Ердоган \"бъдещето на човечеството не трябва да зависи от решенията на петте постоянни членове на Съвета за сигурност на ООН\". Той направи подобни изявления на предишната сесия на Общото събрание на ООН в Ню Йорк, припомня ТАСС По време на изказването си турският президент засегна темата за ядрените оръжия. Според него \"притежаването на ядрено оръжие трябва да бъде или забранено за всички страни по света, или, обратно, да бъде разрешено\".", "date": "2019.09.24", "title": "Ердоган с ултиматум към ООН: Или всички страни ще имат ядрено оръжие, или нито една!"}
{"url": "https://faktor.bg/bg/articles/novini-balgariya-d-r-nikolay-mihaylov", "text": "Психиатърът д-р Николай Михайлов е изненадан. И то от каккво? \"Австралиецат Джок Полфрийман се счита за жертва на най-корумпираното правосъдие\", констатира сякаш с изненада докторът по психиатрия, който забърка БХК, либералните теории , съда и какво ли още не в \"Лице в лице\" на Би Ти Ви. Изумително беше следното му изречение: \"Легендата или фактите говорят за това, че Полфрийман е направил опит да защити две лица от малцинството, следователно  той е извършил някакъв вид правозащитна дейност, тъй да се каже.\" Апелативният съд също принадлежал на либералната идеология. \"Г-н Калпакчиев е от тези среди, без никакво съмнение. Това прави казуса и идеологически\", коментира велемъдро той. “Полфрийман е освободен, защото покрива критериите – разкаяние и осъзнаване от извършеното, според съда. Този човек не се е поправил, смятам аз. Той няма психология на виновен, преживял е убийството. Полфрийман не понася думата “убийство”, смята я за атака срещу него”, каза още той. “Той изключва от себе си обвинението, че е убиец. Полфрийман се смята за жертва, а не за убиец”, заяви Михайлов. “Има скандал в дефиницията на думата “поправил се” от страна на съда за Джок Полфрийман. Как ще се е поправил, като няма съзнание за вина”, попита психиатърът. Припомняме: \"Полфрийман е трън за затворническите власти. Асоциацията му за рехабилитация на българските затворници се застъпва за правата на затворниците, а през последното десетилетие Полфрийман отправя обвинения за корупция в българската затворническа система. През април австралиецът проведе триседмична гладна стачка в знак на протест срещу усилията на правителството да потисне работата му с асоциацията\", предаде Ей Би Си. Независимата журналистика е идеологизирана журналистика, много често е пристрастна и атакува едностранчиво, коментира за капак скандала с БНР  д-р Николай Михайлов .", "date": "2019.09.24", "title": "Д-р Николай Михайлов изненадан: Джок Полфрийман се счита за жертва на най-корумпираното правосъдие"}
{"url": "https://faktor.bg/bg/articles/novini-balgariya-bsp-shte-nastoyava-rumen-radev-da-naznachava-shefa-na-antikoruptsionnata-komisiya", "text": "„Представители на БСП се срещнаха с хора от с. Сотиря. Депутати магистрати трябва да постигнем консенсус за справедливост и за решение на бързото производство и намаляване на присъдата“. Това каза пред БСП зам.-председателят на БСП Деница Златева пред БТВ.  „Кьовеши и европейската прокуратура трябва да разследва злоупотреби с еврофондовете. БСП подкрепя г-жа Лаура Кьовеши. Тя обаче не е вълшебникът, който ще прави разследвания във всички страни. Ще има двама делегирани български прокурори, които ще бъдат подчинени на Европейската прокуратура. В момента няма ясното кой ще ги посочи. Не е редно те да бъдат посочени от Министерския съвет, защото ще има конфликт на интереси. Имаме такъв случай с КПКОНПИ. Ние отново ще внесем нашите предложения шефът на комисията да бъде назначавам от президента“, коментира Златева. Тя допълни, че новите прокурори можело да се избират в парламента, съвместно с ВСС.", "date": "2019.09.24", "title": "БСП ще настоява Румен Радев да назначава шефа на антикорупционната комисия"}
{"url": "https://faktor.bg/bg/articles/tsatsarov-poiska-ot-vks-da-prekrati-uslovnoto-osvobozhdavane-na-polfriyman", "text": "Главният прокурор Сотир Цацаров внесе искане Върховният касационен съд да възобнови производството по условно предсрочно освобождаване на Джок Полфрийман и да спре изпълнението на постановеното условно предсрочно освобождаване на осъдения за убийство австралийски гражданин, предаде БНТ.  Припомняме, че миналата седмица Цацаров беше пестелив в изявленията си и само заяви, че ако трябва да коментира решението на съдия Калин Калпакчиев и на останалите две съдийки, то трябва да е с крещящи думи. По-рано днес инспекторатът към ВСС реши да направи проверка по сигнал на Национален младежки комитет на Политическа партия ВМРО-БНД за условното предсрочно освобождаване на австралийския гражданин Джок Полфрийман. Днес, 24.09.2019 г., до главния прокурор e постъпила молба за това от Аксения и Христо Монови – родители на убития Андрей Монов. Изложени са съображения за наличие на правна възможност съдебният акт на Апелативен съд София да бъде проверен по реда на възобновяването, независимо от това, че е озаглавен „определение“, а не „решение“, както и този акт е постановен от незаконен състав. Приложено е копие от преводно нареждане от 12.06.2012г. за заплатена държавна такса от „Български хелзинкски комитет“/ БХК/ за регистрация на сдружение с нестопанска цел в полза на Джок Полфрийман. Главният прокурор се е запознал с тази молба и се е запознал с материалите по делото. На базата на тях е преценил, че са налице основания за възобновяване на това производство, каза на брифинг в прокуратурата говорителката на Сотир Цацаров Румяна Арнаудова. Сериозно основание за искането на главния прокурор се оказват доказателствата за незаконен състват - двама от общо тримата  съдии са имали основание за самоотвод, това те не са сторили,въпреки задълженията си по закон, заяви Арнаудова. По думите й има достатъчно доказателства за отношения, включително и лична на председателя на състава и на докладчика по това производство за които те са били длъжни да съобщят. Председателят на състава двукратно е бил награждаван от БХК като \"Човек на годината\", в организираната от тази неправителствена организация класация. По думите й незаконният състват е абсолютно основания за отмяна за постанвен съдебен акт. Очакваме ВКС да се произнесе, каза тя. Припомняме, апелативният съд в София освободи предсрочно Джок Полфрийман, на 19 септември. Освобождаването му предизвика вълна от обществено недоволство. На 27 юли 2011 г. Върховният касационен съд /ВКС/ потвърди 20-годишната присъда на Джок Полфрийман. Австралийският гражданин беше осъден да изплати и 450 000 лева обезщетение за убийството на студента Андрей Монов.", "date": "2019.09.24", "title": "Цацаров поиска от ВКС да прекрати условното освобождаване на Полфрийман"}
{"url": "https://faktor.bg/bg/articles/angelkova-sled-falita-na-tomas-kuk-zagubite-za-hotelierite-v-balgariya-vazlizat-na-dosta-milioni-levove", "text": "След фалита на \"Томас Кук\" загубите за хотелиерите в България възлизат на доста милиони левове. Това каза министърът на туризма Николина Ангелкова по време на брифинг, предаде Агенция „Фокус“. Тя посочи, че хотелите, които са се обадили, че работят с \"Томас Кук\", са около 25. По думите й това ще създаде изключително огромни затруднения в сектора. „Ситуацията е изключително тежка, тя ще повлияе не само летния сезон, но и на сезон 2020 г. със сигурност. В момента се водят преговорите за лято 2020 г.\", каза Ангелкова. По думите й ситуацията е сериозна по отношение на хотелиерите, които имат огромен риск за тези два месеца, които са ключовите и активните в България, юли и август да получат своите плащания от „Томас Кук“. Ангелкова обясни, че гаранционният фонд на британската агенция за гражданско въздухоплаване гарантира плащанията на тези туристи, които в момента са в България и от датата на обявяване на фалита. „Ключово в момента, за да можем ние да вървим напред както по отношение на организирания туризъм, така и по отношение на имиджа на България като дестинация и работа по сезон 2020 г., е свързана с всички тези туристи, които са в България, по линия на „Томас Кук“, но с компании, които официално не са обявили фалит. Така че следим ежедневно, създали сме в Министерството така нареченото звено за контакт по отношение на фалита на „Томас Кук“, за да можем 24 часа да бъдем в контакт с всички заинтересовани, не само в посолството на Великобритания, където фалитът вече е обявен“, допълни Ангелкова.", "date": "2019.09.24", "title": "Ангелкова: След фалита на \"Томас Кук\" загубите за хотелиерите в България възлизат на доста милиони левове"}
{"url": "https://faktor.bg/bg/articles/tramp-bih-zadarzhal-otnovo-parite-za-ukrayna-i-shte-prodalzha-da-gi-zadarzham-dokato-evropa-i-drugi-darzhavi-ne-dadat-svoya-prinos", "text": "Вашингтон не иска да понесе основната тежест по отношение на отпускането на финансова помощ за Украйна, САЩ си запазват правото да я преустановят, докато приносът на ЕС не се увеличи, заяви американския президент Доналд Тръмп в кулоарите на Общото събрание на ООН, цитиран от TACC Коментирайки съобщения, че той е наредил временно да се блокира отпускането на военна помощ на Украйна, американският лидер заяви: \"Що се отнася до задържането на парите, те бяха напълно изплатени.\" \"Бих ги задържал отново и ще продължа да ги задържам, докато Европа и други държави не дадат своя принос в интерес на Украйна\", каза той. \"Съединените щати осигуряват по-голямата част от средствата. И аз питам защо се случва това?\" Тръмп заяви също, че санкциите срещу Иран ще бъдат допълнително затегнати, ако не спре \"фанатичната\" си оръжейна програма и \"агресията\" в Близкия изток в речта си пред Генералната асамблея на ООН, предава AFP. \"Надявайки се да се освободи от санкциите, режимът ескалира своята насилствена и непровокирана агресия\", заяви Тръмп пред Общото събрание на ООН в Ню Йорк. \"Докато продължава заплашителното поведение на Иран, санкциите няма да бъдат отменени - те ще бъдат затегнати.\" На фона на спекулациите дали лидерите на САЩ и Иран най-накрая ще се срещнат в кулоарите на общото събрание, Франция и Германия работят за посредничество на евентуална „историческа среща“ между двамата лидери.", "date": "2019.09.24", "title": "Тръмп: Бих задържал отново парите за Украйна и ще продължа да ги задържам, докато Европа и други държави не дадат своя принос"}
{"url": "https://faktor.bg/bg/articles/gutsanov", "text": "Готови ли са социалистите за местните избори? Това попитаха в \"Още от деня\" на БНТ Борислав Гуцанов от БСП Варна. Корнелия Нинова остава впечатление, че не иска да бъдат спечелени изборите във Варна. Тук си задавам следния въпрос. На думи, изказани от председателя, искаме да победим ГЕРБ, а действията са в обратната посока. Така се случи на парламентарните избори, на европейските избори, каза той. Говори се за диалог между цивилизациите, а не можем да направим диалог в партията. Загубихме евроизборите при всички условия, които имахме да ги спечелим. Сега сме изправени пред една ситуация-листата се подрежда от неясен център. Това не е ли паралелна партия, а ще борим паралелната държава, въпреки че  \"паралелната държава\" е съчетание, което идва от Ердоган. Заведен е иск срещу листата на БСП във Варна, тъй като по устав на левицата само градската конференция може да определя листата, каза Борислав Гуцанов. Той заяви, че този проблем е надхвърлил границите на Варна, тъй като не може председателят на БСП Корнелия Нинова да коментира, че иска да управлява държавата по закон, а да нарушава законите на партията. Едва ли не се създава алтернативна задкулисна партия в рамките на БСП, коментира Гуцанов. За първи път 64-има членове на Националния съвет събрахме подписи за свикване на извънредно заседание на Националния съвет. Аз не знам в цялата 128-годишна история на нашата партия да има подобно нещо. И въпреки това не се съобрази Изпълнителното бюро и не насрочи заседание, а ни отговори - даже не с подписа на г-жа Нинова. Борислав Гуцанов каза още, че листите са внесени, но не знае от кого. Прочетохме в интернет каква е листата, която е във Варна. След евроизборите варненската организация беше в абсолютен възход, с ръст от 6000 гласа, бяхме в много добра позиция.", "date": "2019.09.24", "title": "Гуцанов: Листата на БСП се подрежда от неясен център.  \"Паралелната държава\" идва от Ердоган"}
{"url": "https://faktor.bg/bg/articles/zaharieva-i-peter-siyarto-podpisaha-programa-za-satrudnichestvo-mezhdu-balgariya-i-ungariya", "text": "Вицепремиерът и министър на външните работи Екатерина Захариева и министърът на външните работи и търговията на Унгария Петер Сиярто подписаха Програма за сътрудничество в областта на образованието и науката между България и Унгария за периода 2019-2021 г. Това съобщиха от МВнР. Екатерина Захариева и Петер Сиярто се срещнаха в рамките на 74-тата сесия на Общото събрание на ООН в Ню Йорк. Програмата предвижда сътрудничество в областта на общообразователната система и висшето образование, и по-конкретно насърчаване на прякото сътрудничество между средните и висшите училища. България и Унгария се ангажират с размяната на студенти, докторанти, изследователи и преподаватели. Българската страна ще приема унгарски гост-преподавател в Софийския университет „Свети Климент Охридски“ и унгарски лектор в Шуменския университет „Епископ Константин Преславски“. Унгарската страна ще приема български лектор в Университет „Лоранд Йотвьош“, Будапеща и Сегедския университет. Двете страни ще финансират и съвместни научноизследователски проекти, както и обмен на учени и експерти, които да бъдат включени в изпълнението на такива проекти. Насърчава се и съвместното участие на партниращи си научни институти и университети от двете страни в проекти по Европейската рамкова програма за изследвания и иновации „Хоризонт 2020“.", "date": "2019.09.24", "title": "Захариева и Петер Сиярто подписаха програма за сътрудничество между България и Унгария"}
{"url": "https://faktor.bg/bg/articles/radev-uchastva-v-tarzhestvenoto-otkrivane-na-obshtiya-debat-na-74-ata-sesiya-na-obshtoto-sabranie-na-oon", "text": "Очакванията към 74-ата сесия на Общото събрание на ООН са за постигане на съществен напредък за превенция и справяне с конфликтите и повишаване на общата сигурност в света, но реалността трудно покрива тези очаквания. Това заяви президентът Румен Радев пред журналисти в Ню Йорк, съобщиха от прессекретариата на държавния глава. Държавният глава участва в тържественото откриване на сесията. То започна с приветствие на генералния секретар на ООН Антониу Гутериш към всички държавни и правителствени ръководители на форума. Президентът посочи, че най-важната предпоставка за гарантиране на стабилността и справяне с конфликтите е ангажирането с диалог и директната комуникация между държавните лидери в рамките на ООН.  Тази година темата на сесията е насочена и към активизиране на многостранните усилия за изкореняване на бедността, която е в основата на много конфликти, за повишаване на качеството на образованието, за борба с климатичните промени и за социално включване. В отговор на въпрос за изострената реторика и средата на сигурност в Персийския залив, държавният глава изрази надежда направените предложения от президента на Иран за деескалация и вижданията, които имат САЩ и другите партньори, да доведат до реално намаляване на напрежението и да се избегне нов потенциален конфликт в региона на Близкия Изток. Помолен да коментира призивите на политически лидери за сключване на нова ядрена сделка с Иран, президентът посочи, че ЕС вече е изразил ясна позиция със Съвместния всеобхватен план за действие по иранската ядрена програма и той следва да се изпълнява. По думите на държавния глава, ако този план бъде неглижиран, това означава да се върнем към изходна точка и да вървим към ускорен и опасен курс към ядрено въоръжаване в региона на Близкия Изток.", "date": "2019.09.24", "title": "Радев участва в откриването на 74-ата сесия на Общото събрание на ООН"}
{"url": "https://faktor.bg/bg/articles/novini-balgariya-rumyana-arnaudova-ima-dokazatelstva-che-nezakonen-sadeben-sastav-e-osvobodil-polfriyman", "text": "След като главният прокурор Сотир Цацаров се запозна с молба на родителите на убития студент Андрей Монов, както и като прецени мотивите на атакуваното определение от Софийския апелативен съд и се запозна с материалите по делото прецени, че са на лице основания за възобновяване на това производство и затова сезира Върховния касационен съд. Това каза говорителят на главния прокурор Румяна Арнаудова по време на брифинг в Съдебната палата, предаде \"Дарик\". „Основанията са две – неспазването на изискуемата форма на произнасяне на Софийския апелативен съд като становището на главният прокурор е, че е следвало този съд да се произнесе с решение, тъй като такъв е законът, такъв е наказателно процесуален кодекс, но въпреки това и въпреки че не е спазена тази форма Софийският апелативен съд се е произнесъл по начин, който противопоставя невъзможност да се поиска възобновяване на това производство“, разясни Арнаудова.  „Второто основание да се поиска възобновяване на това производство са доказателствата за незаконен състав. Това определение според доказателствата по делото е постановено от незаконен състав от двама от общо тримата съдии са имали законно основание за самоотвод. Това те не са сторили въпреки задълженията си по закон, тъй като има достатъчно доказателства за отношения включително и лични на председателя на състава и на докладчика по това производство, за които те са били длъжни да съобщят“, обясни още говорителят на главния прокурор.  Софийският Апелативен съд отмени определение на Софийския градски съд и постанови условно предсрочно освобождаване на Джок Полфрийман с остатък повече от 6 годни и половина, което беше постановено на 19 септември с акт озаглавен от Софийския апелативен съд определение, което е окончателно и беше изпълнено незабавно. Още на 19 септември Полфрийман свободен гражданин. Независимо от произнасянето на съда, независимо от начина, по който беше съобщено и на прокуратурата и на медиите днес главният прокурор беше сезиран с молба от родителите на починалото момче, което е убито от Полфрийман с искане на внасяне на искане за възобновяване на това производство с условното предсрочно освобождаване на извършителя на престъплението“, коментира Арнаудова. Незаконният състав е абсолютно основание за отмяна на постановен съдебен акт, категорична бе тя. „Още пред Софийски градски съд са поставени огромен обем доказателства за това налице ли са условията за постановяване на условно предсрочно освобождаване на Полфрийман. Три от тези доказателства са положителна характеристика от Български хелзинкски комитет, както и две становища от пастор и от отец. Съдът в решението е анализирал тези доказателства, но е дал превес на становището на затворническата администрация, по силата, на което макар започнал процес на поправяне все още не са постигнати целите на наказанието и не са налице условия за условно предсрочно освобождаване на лицето“, каза още тя. „Точно тези доказателства са оценени в други светлина от Софийски апелативен съд и са дали съдиите превес на тези доказателства, игнорирайки до голяма част становището на затворническата администрация, която има пряко наблюдение върху процесите на поправяне на извършителят на престъплението“, обясни Арнаудова. „Установени са били налични и тези факти, че председателят на състава двукратно е бил награждаван от Български хелзинкски комитет като човек на годината в организираната от тази неправителствена организация класация. Съдията докладчик е била съавтор в годишният доклад за 2016 година за същата неправителствена организация. Тези лични отношения е трябвало да бъдат обявени от съдиите, трябвало е да се самоотведат, доколкото те по този начин са показвали и съпричастност към идеята на неправителствената организация. Фактът, че не са направили дължимото за всеки един магистрат поведение и не са предприели необходимите действия поставя под съмнение законността на съдебния акт, защото всички граждани имат право да получат безпристрастно правосъдие“, подчерта говорителят на главният прокурор.", "date": "2019.09.24", "title": "Румяна Арнаудова: Има доказателства, че незаконен съдебен състав е освободил Полфрийман"}
{"url": "https://faktor.bg/bg/articles/katastrofa-blokira-vremenno-dvizhenieto-po-am-struma", "text": "Временно движението при км 25 на АМ \"Струма\" в посока София се осъществява в една лента поради ПТП. Движението се регулира от \"Пътна полиция\". Шофьорите е необходимо да се движат с повишено внимание и съобразена скорост. Всички граждани и транспортни фирми могат да получават информация за актуалната пътна обстановка в страната от интернет страницата на АПИ - api.bg, както и по всяко време на денонощието на тел. 0700 130 20 в АПИ.", "date": "2019.09.24", "title": "Катастрофа блокира временно движението по АМ \"Струма\""}
{"url": "https://faktor.bg/bg/articles/izgorya-etazh-ot-lecheben-tsentar-v-parvomay", "text": "Голям пожар е избухнал в лечебен център в Първомай. Огнената стихия се е разразила тази нощ около 1.40 часа.  Изгорели са дървеният покрив и вторият етаж на сградата. По първоначални данни пожарът е възникнал в микробус, паркиран до лечебния център, след което се прехвърлил втория етаж на сградатаи обхванал зданието. С огнената стихия са се борили четири пожарни екипа – два от Пловдив и два от Първомай. Огънят е потушен около 3 часа. Изясняват се причините за инцидента.", "date": "2019.09.24", "title": "Пожар в микробус, паркиран до лечебния център в Първомай, изпепели втория етаж на сградата"}
{"url": "https://faktor.bg/bg/articles/hristo-monov", "text": "Семейството на убития през 2007 г. Андрей Монов ще внесе жалба в прокуратурата срещу предсрочното освобождаване на Джок Полфрийман от затвора. Това обяви бащата Христо Монов в студиото на Би Ти Ви. По думите му пускането на осъдения за убийството на сина му е станало в нарушение на закона. \"Двама от членовете на този съдийски състав (Калпакчиев и Иванова - бел.ред.) се покриха с позор за цял живот, който ще носят и семействата, и децата им. Те не просто постановиха един акт, който е срам за българското национално самочувствие, но и нарушиха закона. Както постановява чл. 32 от НПК, това решение е противозаконно и те затова са го кръстили \"определение\". На първа инстанция може да има определение, което може да бъде жалено на втора инстанция. Именно, за да няма възможност това нещо да бъде обжалвано. Тъй като са нарушили закона, с отваряне на деловодството на главната прокуратура, съпругата ми ще внесе жалба за възобновяване на делото\", каза още Монов. Надеждата му е, че след като определението бъде спряно, Полфрийман ще се върне зад решетките. Монов определи австралиеца като социопат, който не може да бъде поправен и не е безопасен. И посочи и хората, отговорни за предсрочното освобождаване на австралиеца. \"Хора като Калин Калпакчиев и Весислава Иванова нямат място в този съд. Да правят какво искат, но не там. Вярвам в българския закон, който беше тотално погазен, поруган и институциите, от които зависи е вземат цялото решение\", каза още бащата и поиска тяхната оставка, защото е убеден, че са неморални хора, а мотивите им били смешни. По думите му разбрал за решението на съда от журналист и се оказало, че то е взето три дни по-рано. \"Тайничко всичко става, мръсниците така действат, за да може през това време да дойдат екипи от Австралия и да вземеме \"булката\" от затвора, само цигански оркестър липсваше, само че черна котка им мина пътя, а в 9 часа още по-черна котка ще им мине пътя (тогава ще бъде внесена жалбата в прокуратурата - бел.ред.)\", каза Монов. Той подчерта, че Полфрийман не е заплатил кръвнина на семейството, въпреки че съдът е определил такава. И добави, че той е социопат, който няма как да се поправи. Монов отрече синът му и негови приятели да са нападнали мъж от ромски произход, когото Полфрийман защитил и при спречкването извадил нож, каквато твърди защитата. Заяви и, че не е вярно, че синът му е един от младежите, които се виждат на кадър от видео, показан от адвокат Калин Ангелов - Андрей Монов никога не бил имал бели маратонки. Монов обвини председателя на БХК Красимир Кънев, че ръководи печатница за пари, с която се издържа - тя прибирала парите от правозащитни дела срещу България и ги използва за офиси и пътувания. А междувременно вълната от недоволство сред обществото не стихва. Днес \"Атака\" излиза на протест срещу предсрочното освобождаване на Джок Полфрийман. \"Елате всички, ние си искаме нашата България, искаме да бъдем освободени от такива неморални хора\", призова Христо Монов.", "date": "2019.09.24", "title": "Христо Монов: Хора като Калпакчиев нямат място в българския съд"}
{"url": "https://faktor.bg/bg/articles/dimitar-ganev-bitkata-v-sofiya-nyama-da-bade-reshena-ot-partiynite-yadra", "text": "В ГЕРБ и в БСП има намигване в посока други електорати за местните избори. Това каза за „Фокус“ политологът Димитър Ганев.   В местните избори традиционно всички са победители, каза Ганев и обясни, че това е така поради липсата на ясни индикации за победа, но най-важно е кой ще успее да направи най-добрата интерпретация на такава. Този, който спечели на местните избори в София, ще може да се нарече победител, коментира Ганев.   „И двете партии са наясно, че битката в София няма да бъде решена от партийните ядра. В София ГЕРБ може да разчита на над 120 хиляди гласа, а БСП на малко под 100 хиляди. Това няма да реши битката. При балотаж победителят ще трябва да привлече около 240 хиляди души, което е непосилно за всяка една от двете партии. Това значи, че и ГЕРБ, и БСП ще трябва да търсят вот извън своите редици“, каза той.   Според Димитър Ганев по индикатор кметове на областни градове ГЕРБ ще продължи да бъде първа политическа сила и след тези местни избори, но те няма да запазят своето присъствие в местната власт така, както през 2015 г.", "date": "2019.09.24", "title": "Димитър Ганев: При балотаж в София победителят ще трябва да привлече около 240 хиляди души"}
{"url": "https://faktor.bg/bg/articles/obshtestvo-zakon-i-red-zapochva-deloto-sreshtu-izgaryaneto-na-otpadatsi-v-tets-bobov-dol", "text": "Делото на екологичната организация „Грийнпийс - България“ срещу Изпълнителната агенция за опазване на природната среда и водите за изгаряне на отпадъци в ТЕЦ „Бобов дол“ е насрочено за днес в Административния съд в Кюстендил. Към делото са се присъединили жители на Големо село от община Бобов дол. Хората недоволстват и от факта, че от екологичното министерство е дадено разрешение за изгаряне на отпадъци заедно с въглищата, което замърсява въздуха. Освен това на територията на общината не са поставени уреди, които да следят каква е чистотата на въздуха. Това замърсява въздуха. В общината не са поставени и уреди, които да следят каква е чистотата на въздуха, а това е наложително.", "date": "2019.09.24", "title": "Започва делото срещу изгарянето на отпадъци в ТЕЦ \"Бобов дол\""}
{"url": "https://faktor.bg/bg/articles/speshna-sreshta-na-hotelieri-i-turoperatori-v-ministerstvoto-na-turizma", "text": "Спешна среща свиква Министерството на туризма след фалита на британския туроператор ”Томас Кук”. По предварителна информация в България има около 2500 туристи, пристигнали чрез фалиралата компания. В срещата ще участват всички туроператори и хотелиери у нас, работещи с агенцията, както и британското посолство. Ще бъде направена сметка, какви ще са последствията за бизнеса и какъв е точният брой засегнати туристи.   Вчера министърът на туризма Николина Ангелкова обяви, че до всички хотели, настанили туристи от \"Томас Кук\", ще бъдат пратени гаранционни формуляри, за да бъдат покрити разходите им.   Ангелкова съобщи още, че всички задължения на фирмата към българските й контрагенти ще бъдат изплатени от Британския гаранционен фонд АТОЛ. Все още обаче не е ясно колко ще загуби секторът от очакваните, но непристигнали британски туристи и кой ще поеме половината от полетите към летищата във Варна и Бургас, държани досега от фалиралата компания.", "date": "2019.09.24", "title": "Спешна среща на хотелиери и туроператори в Министерството на туризма"}
{"url": "https://faktor.bg/bg/articles/bg-hotelieri", "text": "Фалитът на втория най-голям британски туроператор \"Томас Кук\" ще се отрази тежко на българския туристически бизнес. Компанията държи 50% от полетите към летищата на Бургас и Варна. Четисет и няколко хотела работят с \"Томас Кук\". Това разкри по Би Ти Ви председателят на организацията на собствениците на хотели Пламен Копчев. Той предвижда, че банкрутът на \"Томас Кук\" може да доведе до фалити на хотели и у нас, \"защото това са огромни суми, които не се знае кога ще бъдат платени\". Копчев се надява, че хотелиерите ще получат отсрочка на някои плащания като ДДС и корпоративен данък, защото \"това са пари, които още не сме получили\". Що се отнася до туристите на британския туроператор у нас, днес ще има два полета от Бургас и един от Варна, които ще ги извозват. Те ще бъдат оперирани от компанията \"Кондор\", която е дъщерна на \"Томас Кук\", но все още продължава да лети. У нас засегнати от фалита на \"Томас Кук\" са общо около 2500 туристи. Повечето от тях са на почивка в Слънчев бряг, малка част са на Златни пясъци. Близо 12 часа чакаха пътниците за Бирмингам вчера, след като полетът им на два пъти беше пренасочван. Всички полети на британския туроператор до началото на октомври от Бургас и Варна са отменени. Някои от туристите, пътуващи в понеделник, разбраха на летището, че самолет няма.  Представителят на компанията увери, че всички пътници ще бъдат извозени, макар и със закъснение. Полетите се пренареждат ден за ден. \"Ще се изпълняват от друга авиокомпания. \"Титан Еъруейз\" поема полетите на \"Томас Кук\" за извозване. До края на полетната програма са не повече от 2300 човека\", казва Симона Тевия, представител на \"Томас Кук Еъруейз\". \"Те имаха такива проблеми през 2015 г., 2017 г., никой не би трябвало да е изненадан. Правителството организира нашето връщане, ще се приберем вкъщи и няма проблем. Малко трябва да почакаме\", разказа още туристката Ан Мури.", "date": "2019.09.24", "title": "БГ хотелиери: Фалитът на \"Томас Кук\" е удар по българския туристически бизнес"}
{"url": "https://faktor.bg/bg/articles/patria-obsadi-vazmozhnostite-za-satrudnichestvo-s-balgarski-kompanii-po-vreme-na-mezhdunarodniya-tehnicheski-panair-v-plovdiv-2019", "text": "В периода от 23 до 28.09.2019 г. скандинавската фирма Patria*, предоставяща услуги и решения в сферата на отбраната, сигурността  и авиацията и поддръжка през целия жизнен цикъл, участва на Международния технически панаир в Пловдив. Щандът на Patria предизвика силен интерес сред експертите, посетителите и официалните лица. Patria е участник в процедурата за държавна поръчка на 150 бойни машини за нуждите на Сухопътните войски на Българската армия. Patria предлага на България последно поколение бойна машина Patria AMV за постигане на целите за модернизация на Българската армия, като основен етап за постигането на тази цел е местното производство. Patria предлага машините да се произвеждат с страната от предприятия от българската отбранителна промишленост, в сътрудничество с подизпълнители от гражданската промишленост. Международният технически панаир в Пловдив предоставя чудесна възможност за провеждане на срещи и обсъждане на бъдещото сътрудничество с представители на различните фирми от България. Patria поставя акцент върху местното производство. Компанията предлага промишлено участие и производство в България, като по този начин повече от 20% от инвестициите ще останат в страната. Досега Patria е осъществила успешен трансфер на технологии и проекти за местно производство в Полша, Словения, Хърватия и Южна Африка. Местното производство ще даде на България по-голяма сигурност на доставките, чрез създаването на независим контрол върху поддръжката и позволявайки извършването на модификации на машините на местно ниво. Избирайки Patria, българската отбранителна промишленост ще получи високо ниво на трансфер на технологии, възможност за местно производство и значителни инвестиции за модернизиране на промишлената инфраструктурата в страната. „Участието на местната промишленост винаги води до разширяване на националните възможности. Има три ключови аспекта: промишленото производство осигурява основата за сигурността на доставките; носи редица ползи за местната икономика и създава нов експертен опит“, заяви Яне Пулкинен.  „Бих искал да наблегна на това, че участието на местната промишлеността е от жизненоважно значение за придобиването на нужната експертиза за редовната поддръжка на машините. Местната отбранителна промишленост би следвало да отговоря за сигурността на националната отбранителна способност. Това гарантира и създава много работни места, пряко или косвено. Придобитият експертен опит ще осигури по-малко държавни разходи през целия жизнен цикъл на продукта, включително разходи за ремонт, модификации, както и за осъвременяването на машините в средата на жизнения им цикъл. В много страни се наблюдава положителен нетен резултат, със съществен принос за цялото обществото, под формата на данъци и дивиденти“, добави Яне Пулкинен, мениджър “Трансфер на технологии” в Patria Land. За повече информация: ПР Агенция Янев & Янев ООД office@janev-janev.com 02/ 870 2 102", "date": "2019.09.24", "title": "Patria обсъди възможностите за сътрудничество с български компании по време на Международния технически панаир в Пловдив - 2019"}
{"url": "https://faktor.bg/bg/articles/kultura-tarakliyskiyat-universitet-grigoriy-tsamblak-v-moldova-shte-stane-filial-na-rusenskiya-universitet", "text": "Президентът Румен Радев се обяви за по-агресивна политика в региони, в които страната ни е имала силни позиции в недалечното минало. Пред журналисти в Ню Йорк Радев обяви също, че колегата му от Молдова Игор Додон го е уверил, че Тараклийският университет \"Григорий Цамблак\" ще се трансформира във филиал на Русенския университет \"Ангел Кънчев\". Президентът заяви, че България има пълното разбиране от молдовската страна за запазване на националната идентичност на българската общност.", "date": "2019.09.24", "title": "Тараклийският университет \"Григорий Цамблак\" в Молдова ще стане филиал на Русенския университет"}
{"url": "https://faktor.bg/bg/articles/krasen-kralev-vaznikvat-mnogo-vaprosi-koy-e-bil-preglezhdan-isus-ili-drugiyat-boksyor", "text": "Спортният министър Красен Кралев коментира скандала с починалия български боксьор в Албания. „За мен това си е чисто престъпление – криминална проява, крадене на чужда самоличност и явяване с нея. Това е извършено от починалия боксьор. Тук има няколко въпроса, които сериозно трябва да се разгледат. Те не могат да се коментират в детайли преди да е приключено разследването в Албания”. Това коментира пред Нова телевизия той. Според него трябва да се изясни здравословното състояние на Борис Станчов, както и каква е била причината за смъртта му. „Другият въпрос е кой е бил преглеждан? Исус или другият състезател. Ние ще извършим проверка”, каза спортният министър. Според Красен Кралев случаят е изключение и такова нещо не се е случвало досега. Той допълни, че трябва да се види какви са били мотивите за смяната на самоличността. Според него починалият може да е имал някакви проблеми, излизайки извън България преди това. „Трябва да се провери дали има криминално минало. Има много работа, която разследващите трябва да свършат. При всички случаи имаме неприятен прецедент”, коментира той.", "date": "2019.09.24", "title": "Красен Кралев: Предстоят проверки - кой е бил преглеждан? Исус или другият боксьор?"}
{"url": "https://faktor.bg/bg/articles/sport-pochinaliyat-v-albaniya-balgarski-boksyor-e-imal-zabrana-da-se-sastezava", "text": "Българският боксьор Борис Станчов, който в края на миналата седмица почина след боксов мач в Шкодра, Албания, е имал забрана да се състезава и поради това е участвал на турнира в Албания под фалшива самоличност. Веднага след инцидента в събота се разпространи информация, че починалият боксьор е Исус Величков, но в последствие стана ясно, че всъщност починалият е Борис Станчов, който е втори братовчед на Величков. Именно Величков е дал своите данни на Станчев, за да може да участва той на турнира в Шкодра, като това не е първият такъв случай. \"Аз му дадох документите. Той имаше забрана да играе. Има шест мача с моите данни. Доколкото знам, му плащат, за да пада\", разкри Величков пред Нова телевизия. От Българския професионален боксов съюз потвърдиха, че Станчов е българският боксьор, починал в Албания, но заявиха, че той е участвал на турнира без тяхно знание. \"От няколко източника постъпи информация, че лицето участвало в събитието с трагичен край, е Борис Александров Станчов. Към момента Българският професионален боксов съюз има обосновани предположения, че Борис Александров Станчов е ползвал чужди документи за получаването на професионален лиценз, с които с чужда самоличност е пътувал в чужбина и участвал нееднократно в спортни събития. Изясняват се причините и обстоятелствата относно вкарването в заблуждение на Българския Професионален Боксов Съюз и официалните органи. Веднага щом получи необходимата информация по случая, Български Професионален Боксов Съюз ще излъчи официално становище за случилото се\", се казва в официално съобщение от Съюза. В същото време бившият президент на Българския професионален боксов съюз д-р Георги Езекиев счита, че издаването на фалшив лиценз на Станчов няма как да стане без знанието на Съюза. \"Проблемът е, че това момче е имало забрана. За да я избегне, е играл с чужда самоличност. Изваден му е фалшив лиценз със съдействието на федерацията, предполагам, защото няма как да стане по друг начин\", коментира Езекиев. Членът на УС на боксовия съюз Даниел Дамянович обаче е категоричен, от Съюза не са знаели, че Станчов е с подменена самоличност. \"Отношенията между състезателя и Съюза – 99% минават през мениджъра\", обясни Дамянович. Той не може да си обясни защо Борис е сменял самоличността си. \"Ситуацията е страшно неприятна. Ние сме подведени\", коментира Дамянович пред NOVA. Все още не е ясна причината за смъртта на Станчов, като една от версиите е, че той е получил инфаркт на ринга.", "date": "2019.09.24", "title": "Починалият в Албания български боксьор е имал забрана да се състезава"}
{"url": "https://faktor.bg/bg/articles/sport-iliana-raeva-omerzena-i-sasipana-sam", "text": "Председателят на Българската федерация по художествена гимнастика Илиана Раева заяви, че е омерзена и съсипана след световното първенство в Баку. Тя изрази силното си разочарование от оценките на ансамбъла. Българките спечелиха бронзов медал в многобоя и сребърен в съчетанието с пет топки. \"Омерзена съм до дъното на душата си. Усещането, което изцяло чувствам в момента, е много страшно. Два пъти в живота си съм се чувствала омерзена, сега е вторият\", каза Раева при пристигането в София. Тя заяви също, че е горда с отбора. \"Единственото, което мога да кажа, е, че познавам цялата история на художествената гимнастика. Такъв отбор не е имало в света. Такава гимнастика никой не е играл в света. Така не се е състезавал никой в света. Цели четири съчетания по четири изигравания - 16 цели съчетания не само без грешка, а с абсолютно всичко, което изисква правилникът\", добави Раева.", "date": "2019.09.24", "title": "Илиана Раева: Омерзена и съсипана съм"}
{"url": "https://faktor.bg/bg/articles/folksvagen-zapochna-proizvodstvoto-na-sobstveni-akumulatorni-baterii-za-elektromobili", "text": "През 2020 година \"Фолксваген\" има намерение съвместно с шведските си партньори да започне изграждането на предприятие за производство на акумулатори в Долна Саксония.   Германският автомобилен концерн \"Фолксваген\" започна производството на собствени акумулаторни батерии за електромобили. В град Залцгитер беше пуснато пилотно производство на такива батерии. В концерна разчитат по този начин да натрупат необходимия опит, който ще им позволи заедно с шведската фирма „Нортволт” да развият масово производство на акумулатори.   Още новини от света и България четете тук!   Според председателя на надзорния съвет на концерна Ханс Дитер Пьотч, със своето производство и центъра за върхови постижения в Залцгитер, \"Фолксваген\" ще даде решаващ принос за развитието на производството на батерии в Германия.   \"Фолксваген\" и „Нортволт” планират през 2020 г. да започнат изграждането на завод за производство на акумулаторни батерии с обща мощност 16 гигаватчаса. Въвеждането в експлоатация се очаква да стане в края на 2023 – началото на 2024 година. През това време ще бъдат открити 1000 работни места, от които 700 ще бъдат в съвместната германско-шведска пилотна фирма.   Очаква се \"Фолксваген\" да инвестира в производството на акумулатори над 1 милиард евро.   В така наречения център за върхови постижения около 300 служители на \"Фолксваген\" ще се занимават с разработване и тестиране на технологичните процедури за производството на литиево-йонни акумулатори. През 2020 година отново в Залцгитер ще отвори врати предприятие за утилизацията на отработилите батерии. Като цяло, концернът ще инвестира повече от 1 милиард евро в собствено производството на акумулаторни батерии за електромобили, от които 900 милиона ще бъдат предоставени на съвместното германско-шведско предприятие.   През ноември 2019 г. ще започне производството на първия сериен електрически автомобил на германския концерн VW ID.3, след което се предвижда производството на нови модели.", "date": "2019.09.24", "title": "\"Фолксваген\" започна производството на собствени акумулаторни батерии за електромобили"}
{"url": "https://faktor.bg/bg/articles/vmro-vnese-iskane-vav-vss-za-distsiplinarno-proizvodstvo-sreshtu-sadiite-na-polfriyman", "text": "ВМРО настоява за проверка на съдебния състав, който освободи предсрочно на свобода Джок Полфрийман. Тази сутрин младежката организация на партията внесе искане във ВСС за дисциплинарно производство срещу съдиите, тъй като се съмняват в тяхната безпристрастност и независимост.Припомняме, че австралиецът бе осъден у нас на 20 години затвор заради убийството на студента Андрей Монов в центъра на София, извършено през 2007 г. Тричленен състав на Апелативен съд – София, с председател Калин Калпакчиев и членове Весислава Иванова и Виолета Магдалинчева, реши да го освободи предсрочно. „Решението е взето под натиск, както от български организации, така и от международни. Очевидно това решение противоречи и на морала, и на справедливостта. Внасяме искане за дисциплинарно производство, за проверка на съдиите относно тяхната безпристрастност и независимост, също така и при откриване на процесуални нарушения, да бъде върнато за преразглеждане на друг състав на съда“, обясни Михаил Петров от младежката организация на ВМРО. Според депутата от ВМРО Юлиан Ангелов определени български съдии изпълняват външни поръчки.„Определени съдии си позволяват да хвърлят петно върху цялата съдебна система и това е недопустимо. Определени съдии изпълняват външни поръчки. Български хелзинкски комитет директно защитава правата на убийци и изнасилвачи. Питам аз БХК чии права защитава - на нормалните хора, които са пострадали, или на убийците. За нас е важно тези съдии да бъдат наказани и отстранени от съдебната система, за да не може повече подобни хора да лишават обществото от справедливост“, настоя той. По думите му Джок Полфрийман не само не се е поправил, каквито са мотивите на съда, а се е държал и нагло при освобождаването си от затвора.", "date": "2019.09.24", "title": "ВМРО внесе искане във ВСС за дисциплинарно производство срещу съдиите на Полфрийман"}
{"url": "https://faktor.bg/bg/articles/tiyneydzhari-ubiha-zhestoko-gurbetchiya", "text": "Разкрити и задържани са извършителите на убийство на 41-годишен мъж, който е бил обявен за издирване от около десет дни от своите близки, съобщиха от пресцентъра на Апелативна прокуратура – Варна. Това е станало чрез активни оперативно-издирвателни и следствени действия под прякото ръководството на Окръжната прокуратура в Добрич. Тялото на 41-годишния Диян Д. е било открито случайно в землището на село Котленци на 22 септември тази година. Мъжът не се прибрал на 12 септември в дома си и близките му подали сигнал в ОДМВР в Добрич. Убитият пребивавал в Германия и често се завръщал в България. Когато се връщал, ползвал услугите на един от извършителите, който го возел с колата си. В ареста е задържан 18-годишният Румен К., който според събраните до момента доказателства е съпричастен към убийството на Диян Д. Той е привлечен като обвиняем от прокуратурата за престъпление по член 115 от НК. Тази сутрин с полет от Великобритания на летище Варна е пристигнал 19-годишният Шенер Р., който също е заподозрян като съучастник в тежкото криминално престъпление и е бил задочно привлечен като обвиняем, поради отсъствието му от страната. Предстои конвоирането му до Добрич. Резултатите от извършената аутопсия са показали, че смъртта на Диян Д. е настъпила от нанесени множество прободни рани – около 14. Намереното тяло е било в напреднала степен на разлагане. Окръжната прокуратура в Добрич ще внесе искания в Добричкия окръжен съд за вземане на мярка за неотклонение \"Задържане под стража\" на двамата обвиняеми. Действията по разследването на тежкото криминално престъпление продължават.", "date": "2019.09.24", "title": "Извършителите на жестокото убийство на гурбетчия са двама тийнейджъри"}
{"url": "https://faktor.bg/bg/articles/sanktsionirat-obshtina-dupnitsa-za-narusheniya-po-zakritoto-smetishte", "text": "Регионалната инспекция по околната среда и водите (РИОСВ) ще наложи санкция на Община Дупница за нарушения, установени при проверка на закритото от 1 януари 2018 г. градско сметище, предаде БНР. Закритото депо за неопасни отпадъци в местността Злево над града всъщност се използва, става ясно от съобщението на сайта на Екоинспекцията. По време на проверката експертите са констатирали, че товарен автомобил на сметоизвозваща фирма изсипва битови отпадъци в закритото депо, а друг камион разтоварва строителни отпадъци. В близост до ската на депото има наличие на отпадъци от асфалтови парчета. Установено е, че не се извършва запръстяване. Не е осигурено достатъчно количество земна маса за потушаване на възникналото запалване, което е от месеци. На общината в Дупница ще бъде съставен акт за установяване на административно нарушение. Юристите на РИОСВ ще определят дали санкцията ще е по Закона за управление на отпадъците, или по Закона за опазване на околната среда. Това, както и размерът на санкцията, ще станат ясни да края на месеца.", "date": "2019.09.24", "title": "Санкционират Община Дупница: \"Закритото\" депо за отпадъци над града всъщност се използва"}
{"url": "https://faktor.bg/bg/articles/kakav-znaek-e-podkrepata-na-fiona-hil-nay-dobriyat-poznavach-na-putin-za-evro-atlanticheskiya-tsentar-na-tsvetanov", "text": "Обявеният само преди седмица Евроатлантически център за сигурност, създаден от Цветан Цветанов разбуни духовете в държавата. Докато анализатори се надпреварваха през последните месеци с версии за нови политически проекти и коалиции, доскоро вторият човек в най-голямата българска партия поднесе истинска изненада. Опроверга внушенията на определени среди, че е политически труп, след като Бойко Борисов поиска лично отстраняването му преди три месеца. Цветанов  в новото си амплоа акцентира върху една все по-чувствителна област – евроатлантическата ориентация на България, обявявайки я за безалтернативна и стратегическа от гледна точка на националната сигурност. Центърът за сигурност, събрал водещи експерти с безупречна репутация, се появява знаково във време на тежка хибридна война, която Русия води срещу България и ЕС, на противопоставяне между безродни русофили срещу национални интереси и все по-мекушаво и плашливо реагиране от страна на институциите срещу наглите опити за връщането на страната ни в орбитата на Кремъл и Евразия. И докато в България анализатори и медии  все още са предпазливи в оценките си, Центърът на Цветанов получи впечатляваща международна подкрепа.   „Поздравления за стартирането на Евро-атлантическия център за сигурност. Това начинание е отлично развитие за България и Черноморския регион и не би могло да бъде нито по-навременно, нито по-необходимо, отколкото е в този момент в международните отношения. Високо ценя сътрудничеството ни по време на работата ми в Националния съвет за сигурност на САЩ и очаквам с нетърпение да работим тясно с Вас и колегите Ви в качеството ми на старши изследовател към Програмата по външна политика в института “Брукингс”. 53-годишната Фиона Хил е специален сътрудник на президента на САЩ Доналд Тръмп и старши директор по въпросите за Европа и Русия към Националния съвет за сигурност (2017-2019). Старши изследовател и директор на Центъра за САЩ и Европа в института “Брукингс”. Тя е американката, която най-добре познава Владимир Путин. Цели двадесет години следи, изучава и анализира пътя на руския президент - от член на КГБ до лидер в голямата политика и Кремъл след хаотичните времена при Борис Елцин. Заради познанията ѝ се смята, че тя разбира действията на руския президент по-добре от всеки друг в американската външна политика.  Хил беше единственият човек, освен преводачите, който присъства на срещата между  Тръмп и Путин в Хелзинки. Тя е и автор на книгата “Мистър Путин - спецагент в Кремъл”, в която “улавя” руския президент как използва манипулативните трикове от времето в КГБ, за да убеждава събеседниците си в своите тези. Затова и родената в малко градче в Северна Англия дама се смята за толкова важна за американския лидер.   През декември миналата година Цветанов, в качеството му на председател на парламентарната група на ГЕРБ и шеф на Вътрешната комисия в Народното събрание проведе изненадваща среща с Хил, а след нея страната ни взе категорично решение да се откаже от шведските изтребители „Гипен” и категорично се ориентира към закупуването на натовските F-16. Хора от ранга на Хил не дават случайно подкрепата си, а профилът й недвусмислено говори, какво ще очаква от бъдещата работа на Евроатлантически център за сигурност на Цветанов, чиито действия по думите на посланик Макаров не остават незабелязани в Москва. , главен изпълнителен директор на Американския еврейски комитет: “Американският еврейски комитет приветства откриването на Евро-атлантическия център за сигурност поради три основни причини. Първо, ние сме дългосрочни и ангажирани трансатлантици. Ние вярваме в общността от ценности и интереси, която е определяща за този ценен съюз от единомислещи държави. ЕАЦС бива основан, за да защитава и разширява всичко, което прави това пространство толкова уникално и важно. И във време, когато има съмнения и от двете страни на Атлантика относно бъдещето на съюза, този нов глас става по-необходим от всякога. Второ, ние сме приятели на България, локацията на ЕАЦС. Ние вярваме, че гласът на България е от значение и ролята й е важна. Местоположението й на Черно море, на Балканите и в югоизточна Европа, както и отхвърлянето й на комунизма, всичко това дават една уникална гледна точка, която трябвя да бъде чута както в Европа, така и отвъд Атлантика. Трето, ние сме приятели на Цветан Цветанов, основателя на ЕАЦС. Той е лидер с мисъл за бъдещето и уважавана личност в евро-атлантическата зона“. “За мен е особено удоволствие да приветствам основаването на Евро-атлантическия център за сигурност с мисия да засили сътрудничеството в сектор сигурност в транс-атлантическия регион въз основа на общите евро-атлантически ценности. Като бивш главен изпълнителен директор и изпълнителен вицепрезидент на Световния еврейски конгрес за повече от шест години, ние отблизо наблюдавахме, предотвратявахме и реагирахме на прояви на анти-семититъм и престъпления от омраза, насочени към еврейските общности по целия свят. Сблъсквайки се с много предизвикателства и заплахи, изключително важната задача за осигуряване на сигурността и благоденствието на гражданите в глобален план трябва да остане сред най-големите приоритети. През последните години лично станах свидетел на проактивните стъпки, които правителството на България е предприело, за да се справи с и предотврати подобни действия от омраза, като една от ключовите фигури зад тези позитивни събития бе г-н Цветан Цветанов. С удоволствие заявявам, че съм намерил един истински партньор в лицето на г-н Цветанов, който по време на своя професионален път е бил начело на позитивни и конструктивни стъпки в подкрепа на сигурността, толерантността, защитата на човешките права и свободата на речта. Уверен съм, че той е правилният човек да ръководи евроатлантическия център за сигурност. Пътят, по който центърът ще поеме, за да допринесе към индивидуалната и колективна сигурност е изключително важен и пожелавам на г-н Цветанов много успех.”  Това се казва в позицията на Робърт Сингер, който е бивш главен изпълнителен директор на World ORT и бивш изпълнителен вицепрезидент на Световния еврейски конгрес. . Той е бивш евродепутат, бивш депутат в парламента на Кралство Испания, бивш Директор на Полицията на Кралство Испания=  “Заявявам най-отговорно, че г-н Цветан Цветанов, в качеството си на български политик, е имал значителен принос и заслуги за сигурността на Европа и европейските граждани, както по време на управлението си като Министър на вътрешните работи, така и като член на Управителния съвет на Европол. През 2014 г. правителството на Испания връчи на г-н Цветанов орденът на Гражданската отбрана на Испания “Сребърен кръст“. По моя лична преценка, г-н Цветанов е изключително преимущество за Евроатлантическия центъра за сигурност, защото споделя и защитава общите евроатлантически ценности. В своята ежедневна работа, г-н Цветанов винаги се е стремил да насърчава и засилва евроатлантическото сътрудничество в сферата на сигурността. Не на последно място, г-н Цветанов е професионалист в борбата с тероризма, трафика на хора, киберсигурността, като винаги се е уповавал на демократичните принципи”, казва Агустин Диаз де Мера.  (пенсиониран) също декларира доверие към инициативата на Цветан Цветанов. Фрийд е почетен изследовател на Атлантическия съвет, има четиридесетгодишна кариера във Външната служба с жизнено важно влияние върху политиката на САЩ в Европа след разпадането на Съветския съюз и политиката на разширяване на НАТО в Централна и Източна Европа. Той е заемал позициите на специален помощник и старши директор на Съвета за национална сигурност при президентите Клинтън и Буш, на посланик в Полша и помощник държавен секретар за Европа (2005-2009). Като координатор на Държавния департамент за политиката на санкции посланик Фрийд играе важна роля за сформиране на международната реакцията в отговор на руската агресия в Украйна през 2014г. Той е и първият специален пратеник на Държавния департамент за затваряне на Центъра за задържане в Гуантанамо. Ето позицията на Даниел Фрийд: „Удоволствие е да приветствам основаването на Евро-атлантическия център за сигурност на България на тази 30-та годишнина от завръщането на свободата в Централна и Източна Европа. Едно поколение, родено и отгледано в свобода, се появява в Централна Европа. Заедно, американци и европейци са изправени пред нови предизвикателства. Но фундаменталните истини остават непроменени: общите ценности на демокрация, върховенство на закона, сигурност чрез солидарност, свободата на словото и мисълта и други свободи, произтичащи от най-добрите ни традиции, ни позволиха да преодолеем злините от миналото. Същите тези ценности могат да ни ръководят, когато ние, свободните народи на евро-атлантическия свят, се изправяме пред предизвикателствата на нашето време. Евро-атлантическият център може да играе една добре дошла и много необходима роля в споделянето на най-добрите уроци от миналото и оформяне на начините, по които единната евро-атлантическа общност адресира бъдещето. Основателят на центъра Цветан Цветанов е правилният човек за тази задача. Като част от правителството и в парламента, той беше един от водещите фигури, борещи се за мястото на България в Европа и в съюз със САЩ. Знам това от личен опит и ценя многобройните му приноси към общата кауза на свободата и за американско-българските отношения. Днес авторитаризмът и национализмът изглежда нарастват в много страни. Има лидери, които управляват чрез страх, корупция и репресии, отказвайки на собствения си народ основните им права и стремейки се да проектират власт според аксиомата, че силата оправдава всичко. Те може да си мислят, че времето им отново е настъпило. Но те грешат: ако останем верни на ценностите си и се обединим в изпълнението на нови задачи, новите авторитарни лидери ще се провалят със сигурност като техните предшественици през миналия век. Мисията на центъра за насърчаване на сигурността чрез ценности е правилната; подобно мислене може да ни припомни кои сме, да ни насочи към нови постижения. Очаквам с нетърпение да работя с Евро-атлантическия център и да му пожелавам успех!“ На фона на силното международно доверие, Евроатлантическият център е поставил и първите си приоритети: Позиции по конкретни политически събития - строежа на АЕЦ \"Белене\" или нуждата от засилено сътрудничество във военната област; по-задълбочени анализи по теми като фалшивите новини, влиянието им върху обществените нагласи, хибридните атаки и агресивната политика на Русия в тази сфера; за трафика на хора; за миграционните процеси; за комунистическото минало.", "date": "2019.09.24", "title": "Какъв знак е подкрепата на Фиона Хил – най-добрият познавач на Путин за Евроатлантическия център на Цветанов"}
{"url": "https://faktor.bg/bg/articles/generalniyat-direktor-na-bnr-shte-potarsya-otgovornost-v-sada-na-vsichki-koito-se-uprazhnyavaha-varhu-moeto-ime", "text": "\"Свидетели сме на тревожна ситуация в Радиото. То е подложено на атака, която създава условия за противопоставяне на хората в БНР и уронва престижа на една авторитетна медия. А БНР е най-авторитетната медия в България.\" Това пише в отворено писмо до медиите генералният директор на БНР Светослав Костов. Ето пълния текст на отвореното писмо:  Свидетели сме на тревожна ситуация в Радиото. То е подложено на атака, която създава условия за противопоставяне на хората в БНР и уронва престижа на една авторитетна медия. А БНР е най-авторитетната медия в България. Тази ситуация доведе до това няколко човека да използват един уважаван от мен орган – Съвета за електронни медии, за проводник на лични интереси, клевети и недоказани твърдения.  Няма да позволя 20 години кариера в медиите, в която неведнъж съм доказвал професионалните си качества, да бъде опетнена от група хора и няколко медии. Тук е моментът да обърна внимание върху т.нар. „цензура“ в Програма „Хоризонт“. Категорично заявявам, че под никаква форма не съм упражнявал контрол върху словото и публичното общуване. Доказателство за това е програмното съдържание през последните дни. Наясно съм, че всяко желание за промяна на статуквото ще среща силна съпротива. Абсолютно съм убеден в правотата си. Не сме отстъпили от волята си за промени, защото отдавна има нужда от тях.  Това искат и близо 1300 служители, работещи всеки ден, всеотдайно, за Радиото. Ще потърся отговорност в съда на всички, които се упражняваха през последните дни върху моето име, достойнство и професионални качества. Ще направя всичко възможно да запазя независимостта, свободата на изразяване на мнение и доверието към обществената отговорност, която носят журналистите в Българското национално радио.  Вярвам във всички работещи в БНР, вярвам в екипа, сигурен съм, че ще излезем по-силни от тази криза.  Радиа много, БНР е едно!", "date": "2019.09.24", "title": "Генералният директор на БНР: Ще потърся отговорност в съда от всички, които се упражняваха върху моето име"}
