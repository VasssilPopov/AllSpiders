{"url": "http://www.faktor.bg/bg/articles/novini/balgariya/prez-2000-g-tatyana-doncheva-pita-v-parlamenta-za-razboynicheskata-privatizatsiya-na-tehnoimpeks", "text": "Като депутат от БСП лично Татяна Дончева по време на парламентарно заседание на 16 май 2000 г. атакува съмнителната приватизация на дружеството „Техноимпекс“. Тогава Дончева е сред остриетата на левицата, а Нинова е съвсем непозната в БСП и се ползва с протекциите на СДС. Това разкри по Канал 3 Антон Тодоров, показвайки стенограма от дебат в Народното събрание.  Татяна Дончева директно задава въпрос към управляващите от ОДС: Защо един блок с 18 апартамента, купен за 240 хил. долара, след приватизацията е оценен за 1800 германски марки( ). Как се е получило такова драстично обезценяване на активите, недоумява Дончева. В залата се изказват и други представители на БСП, които сипят огън и жупел върху РМД-та, наричат ги „разбойническа приватизация“, а точно по такава схема собственик на „Техноимпекс“ е станала и Корнелия Нинова, припомни пренията в парламента Антон Тодоров. Той акцентира, че Нинова и мъжът й идват „голи като соколи“ в София, а след 1998 година изведнъж забогатяват, купуват имоти, акции за хиляди, след като по това време заплатите и пенсиите са обзеценени до левчета.  Антон Тодоров разкри, че освен шеф на „Техноимпекс“, Нинова е назначена от министъра на икономиката и търговията Валентин Василев и за член на съвета на директорите на друго външно-търговско дружество -  „Техноимпорт-експорт“. Именно тогава дружеството е правило интересни сделки, внасяло е меса, но тепърва предстои разкритията за това да станат обществено достояние, обеща политологът.   Според Тодоров бляскавата и светкавична кариера на Нинова съвсем не е случайна. През 1998 година става приватизатор при синьото управление, придобива активи и милиони През 2002 г. влиза в БСП, а 2004 вече е зам. министър в правителството на Станишев с ресор „Специална продукция“. Тези хора са изнасяли специалисти в чужбина, имали са активна дейност в интересни страни, стреляли са по Нинова, правили са и атентат и си мисля, дали днешният лидер на БСП не е от сектата на ония специалните структури, пита с ирония Тодоров.  Той обясни, че сега скандалното дружество „Техноимпекс“ е прелято в приватизационен фонд на ТИМ. Даже един от главните играчи на групировката Иво Каменов има лични акции в него.", "date": "2017.12.10", "title": "През 2000 г. Татяна Дончева пита в парламента за разбойническата приватизация на „Техноимпекс“"}
{"url": "http://www.faktor.bg/bg/articles/novini/svyat/atina-i-skopie-vse-po-blizo-da-reshat-spora-za-imeto-na-makedoniya", "text": "Новият кръг преговори по македонско-гръцкия спор за името ще започне в период на подобрен политически климат между двете страни и оптимистични очаквания в Скопие и Атина, но и във Вашингтон и Брюксел, за приключване на дългогодишния спор, пише в. \"Нова Македония\". След тригодишна пауза посредникът от ООН Матю Нимиц в понеделник и вторник ще разговаря в Брюксел с представителите на Македония и Гърция Васко Наумовски и Адамандиос Василакис, предаде БТА. Македонският премиер Зоран Заев няколко пъти заяви, че сега има по-големи шансове да се намери решение на спора с Гърция. В интервю за гръцката агенция АНА-МПА той каза, че трябва да се намери приемливо решение, от което двете страни ще бъдат \"или еднакво доволни, или еднакво недоволни\". Попитан на какъв спектър отстъпки е готов и дали е съгласен да се смени името и на скопското летище \"Александър Македонски\", Заев отговори, че е \"по-лесно да се смени името на летище, отколкото името на страната\". Гръцкият премиер Алексис Ципрас от своя страна очаква положително развитие на преговорите за името през 2018 г., \"ако Скопие реши да направи крачка напред\". \"Ако те се откажат от реториката и изявленията, че те са единствените потомци на Александър Македонски и от своите иредентистки твърдения, може би ще успеем да намерим общо решение. В такъв случай аз ще съм първият, който ще гарантира европейската перспектива и сигурността на съседната страна\", каза Ципрас в Белград след среща с колегите си от Сърбия, България и Румъния. Преди него и гръцкият външен министър Никос Кодзиас заяви, че очаква спорът за името да бъде решен през първата половина на 2018 г. Оптимизъм за решаването на спора изразиха и американският заместник-помощник държавен секретар Хойт Ий и еврокомисарят Йоханес Хан, като и двамата отбелязаха подобрените политически комуникации между Македония и Гърция.", "date": "2017.12.10", "title": "Атина и Скопие все по-близо да решат спора за името на Македония"}
{"url": "http://www.faktor.bg/bg/articles/novini/svyat/germaniya-pusna-visokoskorosten-vlak-berlin-myunhen", "text": "нес започна редовното обслужване по новата високоскоростна железопътна линия, свързваща Берлин с Мюнхен. Трасето бе изградено след две десетилетия на строителство, струващо 10 милиарда евро, съобщава Нова ТВ. Линията е дълга 623 км, а влакът ще може да се движи с до 300 км/ч. Новата отсечка съкращава с до два часа пътуването между Североизточна Германия и Бавария, като вече ще отнема под четири часа. Първият редовен влак по маршрута пристигна в Мюнхен една минута по-рано. Очаква се над 3.6 милиона пътници годишно да използват линията. Най-бързите влакове ще се движат три пъти на ден във всяка посока, а редовните ще бъдат на всеки час по маршрута, минаващ през Ерфурт и Нюрнберг..", "date": "2017.12.10", "title": "Германия пусна високоскоростен влак Берлин - Мюнхен"}
{"url": "http://www.faktor.bg/bg/articles/novini/svyat/naprezhenieto-v-izrael-eskalira", "text": "Израелският министър на отбраната Авигдор Либерман призова да бъдат бойкотирани арабските граждани в район в северен Израел, където протестиращи влязоха в сблъсъци с полицията след решението на президента на САЩ Доналд Тръмп да признае Ерусалим за столица на Израел. Това съобщиха световните агенции, цитирани от БТА. \"Призовавам гражданите на държавата Израел да спрат да влизат там, за да пазаруват, да спрат да купуват, да получават услуги - просто бойкот срещу Уади Ара (северно арабско селище - бел. ред.). Трябва да им създадем усещането, че не са желани тук\", каза по израелското военно радио Либерман, цитиран от ДПА. Вчера някои протестиращи от района Уади Ара в Северен Израел влязоха в сблъсъци с полицията и хвърляха камъни по преминаващи коли. Хиляди израелски араби, много от които се идентифицират като палестинци, излязоха по улиците през уикенда, за да протестират срещу решението на Тръмп. Либерман отново призова израелските араби, които населяват Уади Ара, известен и като Триъгълника, да бъдат прехвърлени към палестинската власт в замяна на израелски контрол върху населените места на Западния бряг. По радиото министърът отбеляза, че арабите от Уади Ара \"не са част от нас\" и евреите в Израел не трябва повече да посещават техните селища и да купуват продуктите им, съобщи \"Асошиейтед прес\". \"Надяваме се, че всичко се успокоява и че се връщаме към курса на нормалния живот, без размирици и без насилие\", добави той, цитиран от \"Ройтерс\".", "date": "2017.12.10", "title": "Напрежението в Израел ескалира"}
{"url": "http://www.faktor.bg/bg/articles/novini/balgariya/arestuvaha-nelegalni-migranti-opitali-da-preminat-v-balgariya", "text": "Турските гранични власти са заловили група от 29 мигранти, които се опитвали да се прехвърлят нелегално в България.   Мигрантите, които са от Ирак, Пакистан и Сирия, били разделени на две групи и се укривали на различни места в района на граничния пункт Дерекьой/Малко Търново. Отведени са в турска регионална Дирекция по миграция, съобщава БНР.", "date": "2017.12.10", "title": "Арестуваха нелегални мигранти, опитали да преминат в България"}
{"url": "http://www.faktor.bg/bg/articles/novini/svyat/poddrazhnitsi-na-saakashvili-iskat-svobodata-mu", "text": "Няколко хиляди поддръжници на опозиционния лидер Михаил Саакашвили се събраха в украинската столица, за да поискат освобождаването му от ареста, предаде АП, цитиран от \"Дарик\". Саакашвили е бивш президент на Грузия, който стана лидер на украинската опозиция и на партия \"Движение на новите сили\". Той беше арестуван в петък по обвинение в заговор за свалянето на президента Петро Порошенко, в който са участвали и свързани с Русия украински бизнесмени. Опозиционерът отхвърля обвиненията. Според адвоката му той води гладна стачка в знак на протест срещу задържането си. Поддръжници на Саакашвили организираха шествие в центъра на Киев с искане за освобождаването му и импийчмънта на Порошенко. Акцията протича мирно, без намеса на полицията. По-рано организаторът Иван Слободянюк заяви, че по негова преценка към шествието вече са се присъединили 10 000 души, съобщава ТАСС. Той обаче предупреди, че е имало опити да се попречи на акцията. Според кореспондент на телевизия \"Нюз уан\", редом с участниците в \"Марша за импийчмънт\" се формира още една колона. Те също се обявяват за поддръжници на \"Движение на новите сили\", но участниците в акцията ги смятат за провокатори. Около хиляда полицаи и военни гарантират сигурността по време на акцията, съобщи Оксана Блишчик, пресаташе на киевската полиция. Бившият грузински президент Саакашвили беше губернатор на украинската Одеска област, но това лято беше лишен от гражданство, припомня АП. Той може да бъде екстрадиран в родината си, където е издирван по обвинение в злоупотреба със служебно положение.", "date": "2017.12.10", "title": "Поддръжници на Саакашвили искат свободата му"}
{"url": "http://www.faktor.bg/bg/articles/novini/balgariya/rumen-radev-pleven-padna-za-da-se-prerodi-balgariya", "text": "140 години ни делят от онзи мразовит ден, когато европейските вестници написаха  – Плевен падна, но малцина осъзнаваха истинското значение на тази война. Плавен падна, за да се прероди България. С тези думи започна празничното слово на президента Румен Радев по случай 140-годишнина от Плевенската епопея.  Българските и руските войни записаха едни от най-славните страници на рускотурската осовободителна война. Тя се превърна в прелом, без който Бъбгалия едва ли днес щеше да съществува на политическата карта.  Ако има нарицателно за героизъм и саможертва, редом до Шипка, това е името на Плевен, изтъкна Радев.  Когато историята надживее очевидците, поела по невидимия, но здрав мост на народната памет и когато това се предаде на следващите поколения – причината е само една – истинска признателност и преклонение пред хилядите воини, дошли от далечни земи, за да отдадат живота си за нашата, българска свобода. Но нашата свобода не е получена даром. Героизмът и саможертвата на нашите възрожденци, на априлци и български войни, загинали на бойните полета и по нашите върхове са безценен урок по национално достойнство. Техния подвиг ние няма да забравим. Поклон пред загиналите за свободата българска. Да пребъде България!, завърши словото си българския държавен глава.", "date": "2017.12.10", "title": "Румен Радев: Плевен падна, за да се прероди България"}
{"url": "http://www.faktor.bg/bg/articles/novini/svyat/bivsh-agent-ot-tsru-psihiatri-se-pitat-na-myasto-li-e-razsadaka-na-tramp", "text": "Тръмп обяви Йерусалим за столица на Израел по изцяло вътрешни убеждения. Няма никакъв международен императив. Това беше една много неразумна стъпка, която ще има сериозни последици. Това коментира в ефира на Би Ти Ви  Робърт Беър, бивш агент от ЦРУ. Той обясни, че в ЦРУ никой не е бил изненадан, но хората, които познават Близкия изток, знаят, че това ще сложи край на мирния процес в Близкия изток,  но на Тръмп не му пука. По думите на Беър Доналд Тръмп се опитва да създаде голяма коалиция срещу Иран. В момента има взривоопасно покачване на напрежението в региона и в Иран гледат на действията на американския президент като на целенасочена атака срещу тях. Този път руското присъствие в региона не може да бъде игнорирано. Никога не съм виждал Близкия изток под по-голямо напрежение след 1966 година. Но аз не мисля, че САЩ следват някаква стратегия за страни, като Либия, те просто прехвърлят проблемите им на Европа. Забравете за водещата роля на САЩ в Близкия изток, нея просто я няма, посочи Беър. Според него Тръмп вече се намира в изолация, особено след като реши казуса с Йерусалим без да потърси някакъв консенсус с Европа. Той изглежда все по-малко като президент и много психиатри са притеснени за неговото психическо здраве, чудят се дали неговият разсъдък е на мястото си, коментира агентът на ЦРУ. Съветът, който Беър даде на България за предстоящото й европредседателство, той формулира кратко: Концентрирайте вниманието си върху европейската си принадлежност, а не разчитайте на американската политика, която вече е вдигната във въздуха. Наблюдавайте внимателно и бъдете внимателни.", "date": "2017.12.10", "title": "Бивш агент от ЦРУ: Психиатри се питат – на място ли е разсъдъкът на Тръмп"}
{"url": "http://www.faktor.bg/bg/articles/novini/balgariya/patsientska-organizatsii-iskat-ostavkata-na-kiril-ananiev", "text": "Незабавна оставка на здравния министър Кирил Ананиев поискаха от Федерация \"Български пациентски форум\", съобщи \"Дарик\".   В отворено писмо до медиите от пациентската организация, която сигнализира президента Румен Радев с молба да наложи вето на гласувания мораториум за нови лекарства, се обявяват срещу изказвания на министъра, определяйки ги като лъжа.   Сред тях са твърденията, че България е една от страните, които най-бързо внедряват новите лекарства, както и, че няма заболяване, което да не е осигурено с най-модерните, прилагани в Европа и света медикаменти.   От здравното министерство се обявиха срещу ветото на президента, определяйки го като необосновано, часове след като то беше наложено. Това предизвика негативните реакции на част от пациентската общност у нас, която изчисли, че мораториумът ще засегне над 700 болни у нас. Той бе предложен като част от проекта за бюджета на здравната каса в началото на есента от настоящия здравен министър Кирил Ананиев, който тогава бе председател на надзорния съвет на здравната каса. В петък държавният глава наложи вето върху приетата от депутатите забрана, с мотивите, че тя засяга конституционни права и влиза в противоречие и с редица международни актове.", "date": "2017.12.10", "title": "Пациентски организации искат оставката на Кирил Ананиев"}
{"url": "http://www.faktor.bg/bg/articles/novini/svyat/erdogan-vtardi-tona-za-yerusalim-izrael-e-teroristichna-darzhava", "text": "Турският президент Реджеп Тайип Ердоган втвърди тона около решението на САЩ да признаят Йерусалим за столица на Израел, като нарече Израел \"терористична държава\", предадоха Асошиейтед прес и БТА. В реч днес в Централна Турция Ердоган заяви, че \"Израел е терористична държава\", а израелските сили нарече \"терористи\", имайки предвид снимка на палестински младеж със завързани очи, отвеждан от над десет войници на Западния бряг. \"Няма да оставим Йерусалим на милостта на една страна, която убива деца,\" каза още той, обвинявайки Израел, че няма други ценности освен \"окупацията и плячкосването\". Ердоган заяви, че Турция ще продължи с дипломатическите си усилия да промени обявеното от президента на САЩ Доналд Тръмп решение, което по думите на турския държавен глава \"няма никаква стойност\".", "date": "2017.12.10", "title": "Ердоган втвърди тона за Йерусалим: Израел е терористична държава"}
{"url": "http://www.faktor.bg/bg/articles/obshtestvo/ulitsata/spor-mezhdu-gerb-i-bsp-kolko-sastoyatelen-e-moratoriumat-varhu-chastni-bolnitsi", "text": "Проф. Георги Михайлов от БСП и депутатът от ГЕРБ Александър Иванов дискутираха в студиото на Нова ТВ предложението на БСП да бъде отложено във времето даването на лицензи на нови частни болници, с цел да бъдат преодолени проблемите в здравеопазването. По тази тема обаче двамата депутатите не само, че не постигнаха консенсус, но остана висящ и въпросът - мораториумът върху частните болници решение ли е или е геноцид. \"БСП не е предлагала никога мораториум върху частните болници. Нашето предложение е да не се издават лицензи на каквито и да е лечебни заведения до уточняване на здравната карта на страната. Искаме да избегнем издаване на лицензи в 12 без 5\", обясни позицията на столетницата проф. Георги Михайлов от БСП.   Той коментира предложението на партията си за мораториум върху лицензирането на нови болници. Това предизвика остър скандал в здравеопазването, остра реакция сред болниците и може би колеблива радост сред група пациенти.  \"99% от последните болници, сключили договори с НЗОК, са частни болници\", изтъкна Александър Иванов от ГЕРБ. Той беше категоричен, че партията му няма да одобри предложението на политическите си опоненти, тъй като то е \"противоконституционно\".  По думите на Михайлов, много от сега съществуващите клинични пътеки включват в себе си болести, които са съвсем различни по своята биологична агресия и съответно - по цена на лечение. \"По този начин се дирижира потокът тези пациенти, които са относително по-евтини, да отидат и да получат същия финансов ресурс от лечебните заведения, които ги обслужват. А най-тежките пациенти да бъдат насочени към най-големите лечебни заведения, които винаги са най-натоварени\", поясни депутатът на БСП.   \"Частните болници, които се помещават в сградите на държавните болници, и държавното здравеопазване, доведено до това състояние, са факторите, предизвикали сегашното положение. И когато министерството започна да се бори с тези причини, се появява това предложение, което малко измества темата\", контрира опонента си депутатът от ГЕРБ.", "date": "2017.12.10", "title": "Спор между ГЕРБ и БСП колко състоятелен е мораториумът върху частни болници"}
{"url": "http://www.faktor.bg/bg/articles/ikonomika/turizam/zimnite-kurorti-ni-posreshtat-s-novi-tseni", "text": "Само след дни ще бъде открит официално зимният сезон в планинските ни курорти. Как върви подготовката за сезона и има ли промяна в цените и услугите, съобщава БНТ. По традиция Боровец ще открие зимния си сезон през декември. Цените на лифт картите за един ден са 55 лв. за възрастни и 30 лв. за деца. Новото тази година е сезонна лифт карта за делничните дни, която включва нощно каране от понеделник до петък. Цената за възрастни е 500 лв., а за деца - 300.  Пампорово очаква най-силния си зимен сезон до момента, това сочат ранните записвания на туристите. Курортът е напълно готов, пистите вече се заснежават от над 200 оръдия за сняг. Почти цялата ски зона е обезпечена с изкуствено заснежаване, така че курортът за този сезон има изключително нова визия, спокойно може да кажем напълно обновена ски зона с много повече пространство за каране. Категорично това е най-добрата ски зона, която до момента сме имали. Същото правим на Мечи чал, там непрекъснато правим различни подобрения, обяснява Мариян Беляков - изпълнителен директор на Пампорово АД. Курортът отново ще предложи лифт карта за две ски зони на цената на една. Връзката между Пампорово и Мечи чал се осъществява с шатъл бусове. В ски зоните на няколко места има безплатен безжичен интернет и станции за зареждане на мобилни устройства. Тази година новост са семейните лифт катрти, с които могат да се ползват пакетни цени с отстъпка. Цената на дневната лифт карта остава непроменена - 55 лева за възрастен. Зимните курорти в Югозападна България стават все по-популярни не само сред българите, но и сред туристи от Гърция, Румъния, Сърбия, Македония и Русия. В Банско любителите на зимните спортове ще могат да карат ски и сноуборд след 16 декември когато се открива новият зимен ски сезон. Тази година в ски зоната ще бъдат поставени две екологични станции за зареждане на електроавтомобили до паркинга на начална станция на кабинката. На тях могат едновременно да зареждат 4 коли. Механите пък ще заложат на традиционните гозби като капама, чомлек, бански старец. Ски ще могат да се карат и в Добринище, където има и лековита минерална вода. Предпочитани курорти през зимата са и Сандански и Марикостиново не само защото в тези райони е по-топло, но и защото хотелите предлагат спа процедури с минерална вода.", "date": "2017.12.10", "title": "Зимните курорти ни посрещат с нови цени"}
{"url": "http://www.faktor.bg/bg/articles/kultura/rok-faktor/kris-ria-kolabira-na-kontserta-si-v-new-theatre-oxford", "text": "Крис Риа припадна на сцената по време на концерт, предаде Би Би Си, след като негови почитатели публикуваха в Туитър информация, че са видели 66-годишния певец да пада. Инцидентът е станал в New Theatre Oxford. Линейка е била повикана към 21:30 ч. (GMT) и той е бил откаран в болница. Състоянието му в момента е стабилно. Риа, известен с хитовете си \"Driving Home for Christmas\" и \"Road to Hell\", е на турне за новия си албум. Дарън Фюинс, който е бил в публиката, казва пред Би Би Си, че музикантът от Мидълзбро е припаднал по средата на изпълнението на песен. Той допълва, че Риа е бил брилянтен в изпълнението си преди падането. От театъра публикуваха съобщение, в което казват, че \"оценяват търпението на всички\" и ще публикуват нова информация, когато имат такава. Крис Риа е роден е на 4 март 1951 година в Мидълзбро в семейството на ирландка и италианец, собственик на местна верига кафета и фабрика за сладолед.", "date": "2017.12.10", "title": "Крис Риа колабира на концерта си в New Theatre Oxford"}
{"url": "http://www.faktor.bg/bg/articles/ikonomika/biznes/patnicheskite-vlakove-s-nov-grafik-ot-dnes", "text": "От днес влиза в сила новият график за движение на влаковете на \"БДЖ-Пътнически превози\" ЕООД, съобщиха от компанията. От там подчертават, че в повечето региони на страната се запазва досега действащото разписание. При изготвянето на новата транспортна схема, националният железопътен превозвач всяка година съгласува движението на бързите и пътническите влакове с областните и общинските администрации по места. Това се прави с цел подобряване на транспортното обслужване на населението. Друга част от промените са свързани с обосновани искания на редовни клиенти, а трети – с повишаване рентабилността на превозите и ефективното използване на наличния подвижен състав. Превозът на пътници ще се извършва с общо 583 влака, от които 18 международни бързи влака (4 от тях ще се движат само през летния сезон), 77 бързи влака (три, от които ще се движат само в работни дни), 143 пътнически влака и 345 крайградски пътнически влака. Предвидено е движението на влаковете в участъците с най-голям брой пътници в работните дни да се осъществява на по-чести интервали. Подробна информация за новия график за движение на влаковете може да бъде дадена на националния информационен телефон 0700 10 200 или на официалната интернет страница на дружеството.", "date": "2017.12.10", "title": "Пътническите влакове с нов график от днес"}
{"url": "http://www.faktor.bg/bg/articles/ministar-nankov-darzhavata-napravi-za-hitrino-poveche-ot-razpisanite-zakoni", "text": "В Хитрино държавата направи повече от това, което има разписано като закони и морални правила. Това каза пред журналисти, министърът на регионалното развитие и благоустройството Николай Нанков, предаде „Фокус“-Шумен. „Първата грижа и отговорност на държавата е публичната инфраструктура, а в Хитрино държавата осигури финансов ресурс не само за еднократни помощи, но и за въстановяване на щетите по частните собствености, визирам къщи и други постройки, без стопански такива, отделно от това държавата доста адекватно, още в дните след трагедията, освен осигурявайки финасовия ресурс, знаете - 5-те милиона лв, осигури кандидатстване по европейски фондове и Община Хитрино разработва проекти. Отделно държавата осигури възстановяване веднага на публичната инфраструктура - държавна соственост“, заяви министър Нанков. Той посочи за пример и държавната помощ за Община Хитрино, за няколко ключови обекта, свързани с пътната и водната инфраструктура, като рехабилитацията на 9-километровата отсечка от третокласния път Тимарево-Струйно. „През цялата 2017 година държавата, и с финансов ресурс, и с възможността, която осигури на Общината да кандидатства за евросредства, направи не малко. Винаги може и повече, но държавата ще си влезе в ролята и, когато говорим за разходване на публичен ресурс, това, което се убеждавам и уверявам от ръководството на Общината, е, че ресурсът наистина се разходва целеосъобразно“, коментира министър Нанков.  Той посочи, че не трябва събития като трагедията от преди 1 година в Хитрино да разединяват хората. „Не трябва да остава горчивият вкус, че има субективно разпределение на средствата. Затова съм тук и ще разговарям с хората, за да чуя техните претенции, затова е Общественият съвет. Нито Общината, сама по себе си, нито кметът, нито Общинският съвет, нито държавата би могла да удовлетвори в по-добра и обективна степен потребностите на хората от един Обществен съвет. Мисля че по най-добрия начин един подобен съвет може да отреагира и да задоволи нуждите на пострадалите“, каза още министър Нанков. Министърът на регионалното развитие и благоустройството Николай Нанков е на посещение в Хитрино по повод навършването на една година от експлозията на цистерни с газ пропан-бутан в населеното място, при която 7 души загинаха, а 29 бяха ранени.", "date": "2017.12.10", "title": "Министър Нанков: Държавата направи за Хитрино повече от разписаните закони"}
{"url": "http://www.faktor.bg/bg/articles/ikonomika/biznes/sred-istoricheski-vrah-kursat-na-bitkoyna-padna-s-pochti-12", "text": "Само за последните 24 часа курсът на биткойна, който само преди дни достигна своя връх, падна с 11,9% на борсата Coinmarketcap и към 10:30 часа в Москва се търгува за 13 960 долара, предадоха БГНЕС и ТАСС. Припомняме, че на 8 декември криптовалутата достигна исторически връх с повече от 23% и отбеляза стойност от 18 000 долара. Биткоинът е децентрализирана система на едноименната криптовалута на основата на технологията блокчейн, която може да използва всеки участник в системата с изчислителна мощност (компютър или мрежа). Концепцията на системата е публикувана през ноември 2008 година от автора Сатоси Накамото, но по-голяма популярност биткойнът получи едва през последните години и месеци. Емисията на биткойни е ограничена по естествен начин и в момента по-голямата част от виртуалната валута вече е \"добита\".", "date": "2017.12.10", "title": "След исторически връх курсът на биткойна падна с почти 12%"}
{"url": "http://www.faktor.bg/bg/articles/obshtestvo/ulitsata/6-godini-sled-potopa-v-biser-horata-se-mrazyat-zaradi-edni-kashti", "text": "Шест години след наводненията в Бисер, които отнеха живота на 11 души от региона, жители са разделени - 33 семейства получиха нов дом, други - още търсят обезщетение и надежда за бъдеще,  разказва репортаж на Би Ти Ви. Домовете в Бисер бяха построени с пари от дарения – партийни, от частни лица, от фирми. Над 2 млн. и 300 хил. лв. бяха събрани в сметките на БЧК и всички тези пари отидоха за строителство на нови къщи. Почти шест години след потопа до руините на постройките се извисяват палати. „Хората започнаха един друг да се мразят заради едни къщи. Не може на един да има сто квадрата къща направена, на друг – да няма нищо”, казват местните. Бедствието, отнело живота на шест души в Бисер, днес се измерва в имоти и дела, а всяка жертва търси обезщетение. Разследването на държавата завърши с обвинителен акт срещу бившия областен управител Ирена Узунова, което не се хареса на хората от Бисер. Селото я подкрепи с подписка, а съдът върна делото за доразглеждане. Над 30 са заведените дела срещу община Харманли от частни лица от Бисер за обезщетение за смърт и изгубени имоти. До момента общината е осъдена на първа инстанция да плати над 500 хил. лв. на близките на две семейства, погълнати от потопа. Въпросът можело ли е селото да бъде спасено не дава покой на хората, а реката, макар днес да е плитка и спокойна, при всеки дъжд ги плаши. Изплашени, обидени и почернени, хората в Бисер се готвят да посрещнат коледните празници заедно около елхата в центъра на селото.", "date": "2017.12.10", "title": "6 години след потопа в Бисер - хората се мразят заради едни къщи"}
{"url": "http://www.faktor.bg/bg/articles/obshtestvo/ulitsata/veroyatno-kaso-saedinenie-e-prichinata-za-pozhara-v-burgaskata-zhandarmeriya", "text": "Най-вероятната причина за пожара в сграда на жандармерията в Бургас е късо съединение, съобщиха от полицията за Би Ти Ви. В едно от помещенията е имало кашон с пиротехнически средства, конфискувани от футболни мачове. Запалването им е предизвикало гърмежите, които са чули местните жители. Оръжейният склад на жандармерията, който се намира в бетонна постройка на около 100 метра от пожара, не е засегнат.", "date": "2017.12.10", "title": "Вероятно късо съединение е причината за пожара в бургаската жандармерия"}
{"url": "http://www.faktor.bg/bg/articles/politika/na-vseki-kilometar/sots-kazarmata-petsata-i-shmihi", "text": "Поделението в Самоков № 22 770 бе едно от петте големи в гарнизона. По това време в града казарми да искаш, дори и военни заводи.  Та му излезе името на Самоков като града на петте „К”-та: казарми, курви, компири, курорти и камъни.  Нашето се наричаше още „Базата”, защото трябваше да пазим тактически и оперативно-тактически ракети на Варшавския договор, малко да изстрелваме в пустините на Казахстан, но много да поддържаме бойната готовност и да сме готови да защитим достиженията на социализма. Нашата батария „У” бяхме радисти и шофьори,  а и не само. Попадаха в нея и разни странни птици, за които ще стане дума нататък.  Още в началото ни строиха седемте новобранци, които бяхме определени за радисти и на третия ден ни казаха, че заминаваме шест месеца на школа за радисти в поделението-майка в Самоков, т. нар. „Бригада”. Там нещата бяха къде-къде по-цивилизовани, редът бе брилянтен, което са дължеше на старшината на ротата с гръмкото прозвище „Змея”, но това е друга история.             Завърнахме се в под. 22 770 след половин година и то като ефрейтори, което не ни спести гоненията, защото според старите кучета сме се скатавали в школата и трябваше  както наричаха живописното поделение на пътя за Боровец. Имаше всякакви екземпляри от шопския край, но един надминаваше всички – неповторимия Пеца, който иначе си имаше най-обикновенното име Петър Петров. Той бе или от село Широки дол или от Гуцал, нейде от оня край на Самоковската кааза. Пецата бе висок, със здрав кокал и широка крачка, но определено имаше нещо като забавено умствено развитие, защото трудно, ама много трудно го бяха изучили да чете криво-ляво, още толкова, даже и по-лошо да пише и нищо друго. Речниковият му запас не надхвърляше лексикалния на старите ергени от родното му село. Но... Пецата имаше вуйчо ли, чичо ли, който си беше цял полковник в гарнизона и той бе издействал да получи добро място в батареята за управление на нашето поделение. Бяха обяснили на родителите му, че не става за войник, да го изпратят в тудово поделение или направо да го освободят, но в оня шопски край по това време бе голям резил да не вземат детето ти войник и хората настояли пред всесилния роднина да струва, да прави, но Пецата да бъде войник в сериозно поделение. Извадили и железния аргумент, че в противен случай е немислимо да го оженят в родното село. И така той цъфна при нас. Трудно  комуникираше   или по-скоро не искаше, повече мучеше или говореше на такъв живописен шопски диалект, че почти нищо не му разбирах, но беше як и не отказваше никаква работа. Не се срамуваше да измие тоалетните, да донесе кюмур, да изчисти масите след ядене  или да пренесе акумулаторите/които тежаха къмто 50 кг./ да се зареждат. Войнишкият бит бе за него задължение, неизбежност като деня и нощта и не искаше да нарушава създадения порядък. Имаше една-единствена слабост и това бяха народните хора и песни. За тях можеше да разказва с часове и за неговите участия в селските веселби. Нещо естествено бе да започне:        - Па я като доде Божик и като се пременим и излезох на стрецао, па като се фанем на орото, па като заиграм и сите ора от селото ме гледаа... И тук някой го прекъсваше безпардонно за ужас и възмущение на Пецата, а аз така и не разбрах това „стрецао” какво ще да означава на неговия си език – дали е улица или площад. Обясненията все не съвпадаха. По едно време Бен Недялков от Костенец бе решил да го прави почитател на рока и му пускаше един след друг хитовете на Цепелин, Пърпъл или Блек Сабат, но Пецата не подаде по никакъв начин, а Бен приключи обучението с безкомпромисното:          - Е, от тоя идиот нищо не става. От Пецата просто войник не ставаше и много бързо го разбраха всички офицери, старшини и войници, просто човекът си имаше свое разбиране за казармата и нищо не бе в състояние да го промени. Два примера. Имахме покрай всички дивотии и изучаване на нещо като идеологически постулати, в които политическите офицери ни обучаваха в правилно мислене. За Пецата това беше мъчение и не вдяваше абсолютно нищо от това, което му говорят. Не помогнаха нито наказания, нито арести, нито строева подготовка. Един ден някакъв полит-офицер го изправи пред картата на света с надеждата поне нагледната агитация да го развълнува. Възложи му да намери Съветския съюз. Пецата се диви, диви дълго време, но по едно време заби пръст в Москва и каза:         - Те го те, де е Съюзо. Офицерът не миряса и му посочи едно ъгълче в края на картата нейде към Аляска, където също пишеше с големи букви СССР и бе заплашителен:       - Ами тук какво пише?         - Е па, СССР.        - Е, колко са Съюзите тогава?        - Епааа  – два. – Изстреля без да се замисли Пецата и уби задрямалите ни мъзъци. Положението бе напълно неспасяемо и на изпита по бойна и политическа подготовка Пецата бе скрит вдън гори да не излага батареята, която минаваше за отличник.  Изпратиха го да копае траншеи на Боровец, дето правехме учения всяка година по два пъти. По едно време поделението закъса с нарядите, защото старите войници бяха  пуснати в отпуск и трябваше да се спасява положението. Майор Гешев допусна фаталната грешка да пише Пецата наряд при това като пост № 1, т.е. където трябваше да се пази знамето и непрекъснато минаваха офицери – чанчене и половина. Криво-ляво нощната смяна минала без произшествия, но на обяд в столовата се появи началника на караула и изрева:        - Къде е поста при знамето бе, бесници? Разводачъг веднага при мен! Оказа се, че наистина при знамето няма никой и може   На пост трябваше да е, разбира се,  Пецата. След кратко търсене го намерихме при готвачите да си похапва сланина с чесън и червен пипер. С автомата и пълнителите. Обяснението му пред офицера бе кратко и съдържателно: -         Епа, я чеках, чеках да ме смени некой, оно доде време да ручам и я додох да се наручам и па, че идем да кесим при знамето... Моменталически последва дълъг арест, придружен с шамари  и с караула на Пецата се приключи окончателно. Офицерският съвет се занимава с Пецата задълбочено и единодушно реши, че от него войник не става, понеже си имал човека нарушения в нормалното общуване, но трябвало да го избутат някак си, защото вуйчо му и така нататък... Някъде по това време ни изпратиха нов старшина на батареята. Образ невъзможен! И той си носеше обикновеното име Димитър Димитров, но си дойде с прякора – Шмихи. Беше нейде от македонските села, бил преди това горски в родния край, но му се отворил парашута за Самоков. Шмихи носеше шапката си леко накривена и почти на тила, още от сега го бе ударил на уволнение. При това атракция бе да гледаш опитите му да марширува – така и не успя да се научи на това сложно упражнение, което предизвикваше бурен смях у всички, но пък владееше шахматната игра и дълго време си губеше над дъската в люти битки.  Още с пристигнането си той си фиксира Пецата като проблемен кадър в неговата батарея. Опита какво ли не. Изпрати Пецата на стрелби, но той невъзмутимо изстреля цял пълнител в мишената и се захили доволно, после реши да го прави огняр, но Пецата драсна клечката и остави поделението без съблекални за дълго време, защото му било „ладно”.  След задълбочено мислене над шахматната дъска Шмихи го осени идеята, че от Пецата става добър  пощальон – бил бързоходец, изпълнителен и старателен. Претърпя пълен крах на втория ден, когато Пецата забрави да се върне в поделението, защото в центъра на Самоков имало сватба, Пецата с писмата се хванал на орото и се забравил. Поканили го на софрата, той седнал и се напил безпаметно. Докараха го в поделението на носилка и с пяна на устата, без писма и секретни документи. Отнесе го Шмихи, който пое към гарнизонния арест, за да види, че от протежето му не става нищо. След седмица с накривена шапка пристигна Шмихи, но злобно укротен и каза, че „Тоя не може да е човек...”. После седна да изиграе партия шах, а Пецата спазваше прилична дистанция  дълго време. И настъпи сюблимния момент, за който се разказваше още дълго из самоковските поделения. Той дойде на партия шах. Шмихи беше заседнал над дъската, когато някой каза, че се уволнява свинаря на поделението и се търси на негово място достоен човек.  Шмихи потръпна и изрева:          - Никой да не се намесва, аз имам човек! После чевръсто изтича към щаба на поделението и за нас нямаше никакво съмнение кой е човека за владетел на кочините с прасета. След малко извикаха Пецата, а той много скоро се върна ухилен до уши. Питал го лично шефа на поделението полк. Янков/Мешката/:         - Ти можеш ли да гледаш прасета? А Пецата бил категоричен:         - Е, па я колко свинки съм чувал... Че ги коландрисвам, те го те.... И разговорът приключил под одобрителния поглед на Шмихи, който дойде в батареята, каза на Пецата да издава дрехите и му хвърли някакви невъзможни парцали, защото „там, където отивал не му трябват здрави дрехи”. Не беше далеч от истината. Педеление № 22 770 в Самоков поддържаше помощно стопанство, което се състоеше от десетина прасета, които трябваше да изяждат останалата храна, да унищожават преминалите годност консерви от „резерва” и други такива. Свинарниците се намираха в края на поделението, до пост № 5, който пазеше ГСМ-а, във вековна гора, граничеше и с каракачанската махала на Самоков, но никой не се грижеше за хигиената. Смрадта беше ужасяваща и едва ли някой се замисляше да стъпва наблизо. Гледахме отдалеч купищата кал и изпражнения и ровещите в тях животни. Единствено свинарят бе господар на това място, който имаше за задача всеки ден по три пъти да отиде до столовата и да събере в една количка изхвърлената храна и после да я подкара към прасетата. Някои от тях бяха станали огромни като хипопотами, но се пазеха за специални случаи като банкети или общи разпивки на командния състав. Тогава свинарят влизаше в роля и с няколко новобранци доставяше закланото прасе на готвачите, които правеха чудесии от угоената свиня. Стана ни леко жал за Пецата, пременил се в някакви дрипи – все пак си отиваше един  достоен образ от батареята, която имаше славата на „интелектуалното звено” на поделението, но Шмихи щеше най-сетне да миряса и да заживее спокойно с проблемите на бойната подготовка. Пецата щеше да е далеч от погледа му и няма да снижава подготовката на радистите и шофьорите. Изпратихме го с бутилка ракия и малко храна за из път. Пецата изглежда бе попаднал на мястото си. Въобще не му правеше впечатление, че е облечен в мръсни дрипи, а стриктно всеки ден идваше с количката да зареди питомците си с храна. Разменяхме от немай къде по някоя  дума, защото от него се носеше непоносима смрад. Понеже идваше след храна, не се засичаше и с Шмихи, от което и двамата бяха доволни и щастливи. И се захвана жестоката самоковска зима на 1982 срещу 1983 год. Последната във войнишкия ни живот. През септември ни чакаха в цивилизацията мадамите и университета. Забравихме окончателно за Пецата. Бяха дошли новобранците и имахме занимания в изобилие. Големите, самоковски студове настъпиха рано. Раздадоха ни едни огромни гъбини, които слагахме върху шинелите, защото иначе нямаше как да се издържи при караул или учение. Студът достигнаше до 20, 30 градуса под нулата. В такива дни Пецата пристигаше в столовата усмихнат, само по куртка и изглеждаше сит и напълнял. Злите езици отбелязаха, че раздялата с Шмихи му се отразява добре. Мълчаливо събираше остатъците от храна, товареше количката и заминаваше да се грижи за скъпите му свине. Явно си беше направил пъртина, защото снегът достигаше до кръста му, но само отбелязвахме, че съществува и такъв човек в поделението. Така преминаха страшните зимни месеци и взе да се показва и слънце, снегът полека взе да поддава, образуваха се огромни петна от киша, но краят му се виждаше. Наблизо Боровец ни мамеше и през вечер отскачахме под угрозата от дълъг арест. Някъде в ранна пролет пак бяхме караул и старшината Шмихи реши да направи проверка на батареята – кой носи службата, кой е на учение, кой е отпуска, кой е болен, въобще кой къде е, защото предстояха изпитания за поредната политическа учебна година. Проверката завършваше с успех когато някой добави: „А Пецата...”. Шмихи се събуди и произнесе зловещо страшната фраза:          - Абе, оня идиот при свинете ли е? Не съм го виждал цяла зима, ще трябва да му се направи проверка. Луд умора няма и веднага се пристъпи към реализация. Подбра двама от по-отраканите новобранци, май Божичков и Благоев, и ги подкара към   Не помогнаха молбите, че в оная мръсотия и смрад не си струва да се ходи заради едната проверка, защото всички сме знаели, че Пецата стриктно всеки ден се грижи за прасетата, те ставали огромни и т.н. Но Шмихи бе непреклонен и ги подкара неохотно към свинарника. Не бяха минали и десетина минути, когато в караулното влетя с ужасен поглед редник Божичков и изрева:         - Идвайте, че Шмихи ще убие Пецата! С другия разводач Николай Димитров, който след две години щеше да ми стане кум излетяхме след ужасения Божичков. Тичайки натам той успя само да ни обясни, че от свинарника като наближили се чували народни свирни и говор. Шмихи им наредил да се бухнат в снега и да вземат на мушка кочините, а той продължил. След малко се чули викове и навън излетял Пецата, а Шмихи го налагал  жестоко с лопата.  Увеличихме темпото и вече се чуваха викове и крясъци откъм свинарника. Скоро станахме свидетели на покъртителната гледка пред бараката: Шмихи размахва някаква лопата и я стоварва върху гърба на Пецата, който вие:           - Че ме утепаш, бе! Шчо съм направил? Нагазихме в калта и хванахме под мишниците старшината, който продължаваше да беснее: „Дайте ми пистолета да го гръмвам и да се приключва тая работа! Станахме за резил!” Дойдоха и други колеги и озаптихме двойката, разделихме ги и с Николай влязохме в къщичката на Пецата, където лъсна покъртителната истина. Бумтеше весело печка, свиреше транзистор  народна музика и в ъгъла ... уплашено ни гледаше млада циганка, а около нея се въртяха три циганета! В средата на стаята бе акцента – на ритла от каруца гордо  бе изпружено разфасовано прасе, а в казан вреше свинска глава. Потресът ни бе пълен! Жена в поделението. Секретното. При това и три дечурлига. И разфасовано прасе... Акълът ни не го побираше. Навън Шмихи смело налагаше Пецата и продължаваше да вика:          - Дайте ми пистолета да го гръмвам, да приключвам с него и да се свършва... А иначе пистолета си висеше на кръста му, но никой не смееше да го подсети, защото и той бе достатъчно луд  да направи някой сакатлък. Още не бяхме осъзнали случващото се, когато Шмихи изглежда се умори да бъхти Пецата и изкомандва да арестуваме цялата група и да ги водим директно в поделението при шефовете. Николай попита нещо като „Ама и децата ли?”, а Шмихи изрева: „Всички!” и процесията тръгна. И досега се смея като се сетя какво сме представлявали по плаца. Най-отпред Пецата в дрипите, разгърден и със следи от побоя, до него циганката с нещо като басмяна рокля и жилетка,  трите циганета, които се оглеждаха страхливо. След тях ние от караула тежко въоръжени и накрая на процесията Шмихи широко усмихнат, още държащ лопатата и с вид на победител И за капак на абсурдния театър в края - новобранците Божичков и Благоев дърпаха количката, но в нея не бяха остатъците от храна, които Пецата събираше всеки ден от столовата, а разфасованото прясно-прясно прасе, което специалистът по кочина бе грижливо отгледал. И в този вид се изсипахме директно пред Щаба на поделението.  От там излезе полк. Янков, на който не бяха останали сили и само попита:         -  Старшина Димитров, какво е това?        -  Хванахме нарушители, другарю полковник.  Провокация. Настоявам за най-строги наказания. – израпортува Шмихи с достойнството на триумфа.        -   Веднага всички в помещенията на батареята, че ставаме за смях. – изрева полковникът, защото вече бяха започнали да се събират любопитни от другите батареи. В стаята, наречена „комсомолска” се състоя нещо като разследване на Пецата и дейноста му. Беше дошъл и ЗКПЧ-то на поделението. И се започна със страховития въпрос на Шмихи към Пецата:        - Кажувай сеги сичко, че положението ти е страшно! И се започна разказа на Пецата. В дългите зимни месеци му станало скучно с прасетата, една вечер се отплеснал и забил към махалата на каракачаните,  а там нали са търговци го спазарили да им отпусне едно прасе, нали имал и без това в излишък, но и Пецата не е вчерашен и запитал като какво ще му предложат в замяна.  Един от тях опипал почвата: „Ами какво ще кажеш да ти доведем една жена?”.  Това сломило воинския дълг и нежната душа  на Пецата и доброто му сърце кандисало: „Доведете я и имате угоена свинкя.”. Още на другия ден каракачаните цъфнали с циганката Семиха и получили свинкята, която Пецата  не било проблем да заколи и да  обработи. И заживели Пецата и Семиха щастливо и доволно в свинарника. Той отговарял за продоволствието, а тя се грижела да му е топло в зимните нощи и да отдава тялото си на напращелия българки войник. И тук Шмихи искаше потвържедие:        - Ама ти ебеше ли я?       - Епа що са ми я довели?        - Е, те тва е за дисципа – убедено завършваше Шмихи под бурния смях на самоковските бойци. Да, ама по някое време Семиха станала тъжна и  споделила на Пецата, че има едни деца дето я чакали в махалата и гладували, защото за баща им нищо не се знаело. И това било най-малкия проблем за нашия герой. Ядене имало в изобилие, дърва – също и Семиха да довеждала децата. И щастливо заживели в свинарника на поделение 22 770 Пецата, Семиха и трите невръстни циганета. Слушали си музика на някакъв стар ВЕФ, който тя донесла от махалата, Пецата потропвал хорце, а циганската част била от доволна по - доволна, защото имало кльопане и печка пълна с дърва  в зловещата самоковска зима. Снежните преспи ги изолирали напълно от околния свят и само Пецата ходил да събира храна за домочадието си, състоящо се от свинки и циганета. Идилията била пълна, докато не се появил оня избеснял човек с лопатата. Тук Шмихи прекъсваше разказа с гневното:         - Ебах вашта мама! Че ви тепам и тва е… И дълго продължи разпита на Пецата в социалистическите покои на комсомолците, а на другия ден бяхме строени само нашата батарея, защото се пазеше тайна от другите в поделението за невъобразимото шоу. Специалните арестанти преспаха в ареста, но в различни стаи. При Шмихи имаше строг ред: отдясно ние, седемте младши сержанти, до тях четиримата ефрейтори и после редниците, а пред строя самия старшина Димитров, Пецата, любимата циганка Семиха и трите циганета завършваха процесията. Шмихи гордо накривил шапка /началниците му бяха дали власт да решава проблема бързо и да не се разчува за позора в гарнизона/, Пецата навел глава и гледащ диво под вежди, а Семиха и домочадието с любопитство оглеждаха стройните ни редици. Шмихи нареди на двама новобранци да заберат циганката Семиха с наследството и да ги отпратят далеч от поделението като им заръчат да не се мяркат наблизо. Тя хвърли най-тъжния  поглед на любимия си Пеца и на изпроводяк му удари една целувка, а Шмихи реагира безкомпромисно като изрева: „Вън!”. След тази процедура Шмихи извади някакви листя и ни информира, че сега ще чете наказанията на Пецата. Първото наказание бе от ст. л-т Николов /скоро щяха да го хванат в педераски прегръдки и други неща с войник до джамията в Самоков/, но тогава като комсомолски секретар на поделението   защото действията му били „несъвместими със социалистическия морал”. Пецата едва ли знаеше какво е това ДКМС и не му направи никакво впечатление. Втората заповед бе лично от началника на поделението и тежко ни уведомяваше, че редника Петър Петров се откомандирова до края на службата  в друго поделение. По-късно се оказа, че роднината спасил Пецата от дисцип и го приютявал в неговото поделение, за да не се разчува за подвизите на родата, но за Шмихи това бе тежко наказание и добави от себе си поуката:        - Те, да видиш така ли се ебе жив човек в поделението! Изведнъж Пецата се оживи и отвърна на Шмихи невъзмутимо:        - Е па, как да я ебем – мрътва ли? Шмихи изпадна за минута-две в ступор, после се осефери и с дежурния вик „Идиот” подкара Пецата с шамари към портала. Даже ни отне възможността да се простим с Пецата, с който бяхме делили несгоди почти 18 месеца в казармения бит. Повече не видяхме Пецата…          Уволнихме се през септември 1983 год. На следващата година нещо се мотаех по автогарата в Самоков и чаках рейс за Говедарци. И изведнъж виждам на спирката  Пецата, да, незаменимия любовник от поделението и вечен дразнител на старшината Шмихи. Същият, само че този път в дочен панталон и куртка. Прегръдки, целувки и веднага жертвахме рейсовете, за да се видим и разговорим. Накратко му разказах за студентския живот и веднага го запитах за неговата съдба. Откомандировали го в поделението на вуйчо му, където трябвало да премита и чисти стаите на началниците. Леко изкарал службата половин година, но голямо нещастие се случило с любимата Семиха. Потърсил я още при първата отпуска в циганската махала, където заседнал с братчедите на раздумка. Като се прибрала я чакали родата и служебни лица от поделението, които посъветвали баща и да я отпраща от Самоков и да не разказва, че била в дълга почивка в секретното ракетно поделение, че армията ставала за резил и срам. Още на другата седмица набързо я сгодили, даже и без пари/нали имала зарар с трите циганета/ за някакъв дърт влах от Северна България, а на другата седмица направили и сватба. Когато отишъл Пецата вече било неспасяемо късно, подпитал той като в кое село са я оженили, но стария циганин го заплашил с голям самоковски бой и работата приключила. Пецата отпи от бирата и завърши историята с вопъл:         - Абе, убаво ни беше… Ако не бе оная гад Шмихи…", "date": "2017.12.10", "title": "Соц-казармата: Пецата и Шмихи !"}
{"url": "http://www.faktor.bg/bg/articles/novini/svyat/netanyahu-se-yadosa-na-dvoynite-standarti-na-evropa", "text": "Израелският премиер Бенямин Нетаняху остро разкритикува лицемерието и двойния стандарт на Европейския съюз по повод Йерусалим, след като американският президент Доналд Тръмп призна Ерусалим за столица на Израел. Това предизвика негативни реакции по цял свят, а в свещения град се стигна и до сблъсъци. „Макар че уважавам Европа, не съм готов да приема двоен стандарт от нея. Чувам гласове оттам, които осъждат историческото изявление на президента Доналд Тръмп, но не съм чул осъждане на ракетите, изстреляни срещу Израел, или на ужасното подстрекателство срещу него\", коментира Нетаняху. Снощи Нетаняху замина на двудневно посещение в Париж и Брюксел и се закани, че ще представи „истината на Израел без страх и с високо вдигната глава\". Междувременно министрите на външните работи на страните от Арабската лига призоваха САЩ да се откажат от решението да признаят Йрусалим като столица на Израел. Според тях това е опасно нарушение на международното право, което няма юридическа тежест и е невалидно.", "date": "2017.12.10", "title": "Нетаняху се ядоса на \"двойните стандарти\" на Европа"}
{"url": "http://www.faktor.bg/bg/articles/novini/balgariya/kod-zhalto-za-silen-vyatar-v-polovin-balgariya", "text": "лед нощните валежи от дъжд, а по високите полета в Западна България, Предбалкана и Лудогорието и от сняг, сутринта в повечето места те ще спрат, като най-късно в източните райони. През деня запад-северозападният вятър ще се усили, облачността от запад ще намалее, в по-голямата част от страната до слънчево. Жълт код за силен вятър е обявен в 16 области на страната, сочи справка на сайта на НИМХ-БАН. Предупреждението е в сила за: Видин, Монтана, Враца, Плевен, Велико Търново, Русе, Търговище, Разград, Силистра, Шумен, Добрич, Варна, Сливен, Стара Загора, Пловдив и Пазарджик. През деня в тези области ще духа силен вятър от запад-северозапад със средна скорост до 14-17 м/с и пориви до 24 м/с. Хората да бъдат внимателни за летящи във въздуха предмети. По тази причина са възможни локални нарушения на обичайните дейности. Температурите през деня ще са между 2° и 7°, но ще продължат да се понижават. Още сутринта облачността над планините ще се разкъса до предимно слънчево време, най-късно в източните масиви. Ще духа силен запад-северозападен вятър. Студено, с максимална температура на височина 1200 метра – около 0°, на 2000 метра – около минус 7°. Над Черноморието на места в сутрешните часове ще превалява дъжд. Около обяд валежите ще спрат, а по-късно и облачността ще се разкъса и намалее. Ще духа умерен и силен западен вятър, който привечер ще отслабне. Вълнението на морето ще е 3-4 бала, вечерта ще се успокои. Температурите ще се понижават, към 14 ч. ще са между 4° и 8°.", "date": "2017.12.10", "title": "Код \"жълто\" за силен вятър в половин България"}
{"url": "http://www.faktor.bg/bg/articles/novini/svyat/stotitsi-na-protest-vav-frantsiya-tramp-podpali-barutniya-pogreb", "text": "Стотици протестираха във Франция срещу предстоящото утре посещение на израелския премиер Бенямин Нетаняху и против признаването на Ерусалим от САЩ за столица на Израел, предаде Франс прес и \"Дарик\".   Около 400 души се събраха в Париж на площада на Републиката по покана на организациите \"ЕвроПалестина\" и \"Солидарност Франция Палестина\" според присъствал журналист на АФП.   \"Не Тръмп определя международното право. Няма избран народ!\", заяви Оливия Земор от \"ЕвроПалестина\" пред събралите се, които развяваха палестински знамена. \"Ерусалим, палестинска столица\", скандираха участниците в митинга. Те определиха като срамна срещата между Нетаняху и френския президент Еманюел Макрон, която е планирана за утре в Париж. Около 300 души се събраха в град Лион с палестински знамена и плакати \"Палестина ще живее, Палестина ще победи\".   \"Решението на Доналд Тръмп подпали барутния погреб\", заяви пред АФП Жером Фенел, председател на \"Колектив 69 Палестина\" и организатор на протестите в Лион.", "date": "2017.12.10", "title": "Стотици на протест във Франция: \"Тръмп подпали барутния погреб\""}
{"url": "http://www.faktor.bg/bg/articles/novini/svyat/otkriha-parviya-tsentar-za-borba-s-kiberprestapleniyata-v-gartsiya", "text": "Гръцката полиция откри своя нов и подобрен Киберцентър. Така гражданите ще могат да се обаждат на горещата линия 11188, за да съобщават за кибератаки или престъпления., съобщават гръцките медии, предаде news.bg. Новият център използва глас през IP. Това ще ускори и подобри услугите. Киберцентърът също така позволява на операторите да свързват гражданите със специализиран офицер в областта на киберпрестъпленията в най-близкото полицейско управление.", "date": "2017.12.10", "title": "Откриха първия център за борба с киберпрестъпленията в Гърция"}
{"url": "http://www.faktor.bg/bg/articles/novini/svyat/arabskata-liga-obyavi-reshenieto-na-tramp-za-yerusalim-za-nezakonno-i-nevalidno", "text": "Арабската лига се събра на извънредната министерска среща в Кайро, на която бяха представени всички страни - членки. Те стигнаха до единодушно решение и призоваха призова САЩ да анулира решението си, с което признава Йерусалим за столица на Израел, предаде АП. Решението, оповестено от президента Доналд Тръмп, е опасно нарушение на международното право, няма юридическа тежест и е невалидно. Около тази позиция се обединиха външните министри от влиятелната организация. Външните министри също така призоваха международната общност да признае държавата Палестина със столица Източен Ерусалим, поискаха резолюция на Съвета за сигурност, която да провъзгласи, че решението на Тръмп нарушава международното право и няма юридически ефект. Арабската лига ще се събере отново до месец, за да обсъди ескалацията на напрежението в региона.", "date": "2017.12.10", "title": "Арабската лига обяви решението на Тръмп за Йерусалим за незаконно и невалидно"}
{"url": "http://www.faktor.bg/bg/articles/novini/svyat/reviziyata-na-dogovori-za-darzhavni-granitsi-e-ravnosilno-na-politicheski-terorizam", "text": "Защо казах, че реакцията на Ердогановия призив(по време на посещението му в Атина) за ревизия на Лозанския договор е минимално допустимата, но не достатъчна.  Цялата работа има контекст - и колегите във Външно го знаят. Реагира се не само на конкретното изказване, но и на тенденцията в говоренето на Ердоган по ревизия на границите на Турция, която то отразява.  Принцип в международното право и политика е нерушимостта на границите и когато някой иска ревизия на договори, това е равносилно на  В никакъв случай не е изолирано или ограничен във времето и пространството явление. Ердоган няма пред вид \"само\" третирането на турските малцинства, той иска да ревизира Лозанския договор с конкретни планове за промяна на границите на Турция с редица държави. Като се започне с претенциите към територии на Ирак и град Мосул, претенции към територии на Сирия и постоянните оплаквания, че договорът е лишил Турция от  Веднъж отворена темата няма спиране. Не твърдя, че Външно трябваше да бъде многословно, а по прецизно. Гърците реагираха твърдо, но сдържано. Договорите са нерушими, това не е тема, но му го казаха в лицето. Когато се допусне да се ревизира един договор се отваря кутията на Пандора и се връщаме изобщо към темата за ревизия на договорите. Темата за малцинствата и третирането им си има други подходи и начини за адресиране, особено на базата на стандартите в ЕС.  За това казах, че позицията на Външно е минималистична, съзерцателна, и не адресиращата иредентиското въодушевление на турския президент. Да припомним, че грижата за нарушени права на малцинства стоят и ,  който анексира Крим и нахлу в Източна Украйна. Но не само - историческите претенции и нуждата от зони за сигурност, също водят до картографски империализъм. А сега прочетете реакцията на Външно и преценете дали отговаря на посочените по-горе стандарти.", "date": "2017.12.10", "title": "Ревизията на договори за държавни граници е равносилна на политически тероризъм"}
