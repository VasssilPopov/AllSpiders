{"url": "https://www.faktor.bg/bg/articles/andrey-kovachev-s-ostra-reaktsiya-za-obidata-bugarski-fashisti-otpravena-ot-govoritelya-na-vmro-dpmne", "text": "За пореден път ВМРО-ДПМНЕ демонстрира липса на историческа памет и насажда омраза, разпространявайки исторически манипулации спрямо България. Това заяви пред БГНЕС евродепутатът Андрей Ковачев, един от най-активните български политици, подкрепящ евроатлантическата интеграция на Република Македония. Поводът за неговия коментар бе изявлението на говорителя на ВМРО-ДПМНЕ Наум Стоилковски, което беше изпълнено с омраза и риторика, напомняща периода след 1945 г. насам, когато на власт беше югославският диктатор Тито.  “Говорителят на партия с четирите букви \"ВМРО\" говори за \"бугарски фашисти\"??? Липса на реална историческа памет за това къде са били ВМРО по време на българската администрация на Македония, или отново злонамерен коментар от тази партия спрямо България? Докога ще насаждат омраза? Докога ще повтарят лъжите на титовите и на българските комунисти?”, запита Андрей Ковачев.  Той посочи, че дори СДСМ в последно време не говори за \"бугарски фашисти\", но \"сестринската партия\" (ВМРО-ДПМНЕ спада към семейството на ЕНП – бел.ред.) явно не може да отвикне. “Вече второ поколение в ръководството на тази партия израства с историческите манипулации спрямо България! Само истината може да ни спаси и ще ни спаси!”, категоричен е Ковачев.", "date": "2018.10.21", "title": "Андрей Ковачев с остра реакция по повод обидата \"бугарски фашисти\", отправена от говорителя на ВМРО-ДПМНЕ"}
{"url": "https://www.faktor.bg/bg/articles/tsveta-karayancheva-podnese-ventsi-i-tsvetya-pred-pametnika-na-gen-vasil-delov", "text": "Председателят на Народното събрание Цвета Караянчева участва в честванията по повод Деня на Кърджали. Тя поднесе венци и цветя пред паметника на ген. Васил Делов. След това председателят на парламента присъства на тържествената сесия на Общинския съвет на Кърджали. Цвета Караянчева участва в тържествения ритуал пред Паметника на Освободителите и приветства жителите и гостите на града. Скъпи съграждани, за мен е чест и удоволствие да бъда с Вас на нашия празник, отбеляза в приветствието си Цвета Караянчева. Тя добави, че 106 години Кърджали ревностно пази своето историческо минало и гради своята многолика съвременна биография. Ние, днешните му обитатели, се учим да бъдем добри стопани, да градим мостове и да няма залостени врати помежду ни, заяви в приветствието си председателят на парламента. По думите й, ако днес приемаме свободата за даденост, то е, защото имаме опора в миналото и светли примери, в които намираме упование. Стъпили сме на раменете на личности, без които би била непостижима потребността от единение, помирение и напредък като генерал Васил Делов – военачалникът, присъединил града ни към суверенна България и направил Кърджали част от българския държавен модел, отбеляза още Цвета Караянчева.   Тя пожела Кърджали да остане и занапред място, населявано от хора, които ценят истината и зачитат своите лидери и духовни пастири. Нека да запазим и да надградим онова, което ни е съхранило и сплотило през годините, да сме непоколебими в отстояването на демократичните ценности, призова председателят на Народното събрание.", "date": "2018.10.21", "title": "Цвета Караянчева поднесе венци и цветя пред паметника на ген. Васил Делов"}
{"url": "https://www.faktor.bg/bg/articles/borisov-v-oae-v-interes-i-na-dvete-strani-e-efektivnoto-partnyorstvo-v-sigurnostta-i-borbata-s-terorizma", "text": "В интерес на България и на Обединените арабски емирства е двете страни да изградят ефективно партньорство в стратегически важни области, сред които сигурността и борбата с тероризма. Това заяви министър-председателят Бойко Борисов по време на разговора си със заместник министър-председателя и министър на вътрешните работи на ОАЕ шейх Сайф бин Зайед Ал-Нахаян, съобщиха от правителствената информационна служба.  Премиерът Борисов изрази удовлетворение от наличието на взаимна политическа воля за активизиране на двустранното сътрудничество. Той изтъкна значението на обмена на информация и опит в борбата срещу престъпността и контрабандата. Според българския министър-председател би било добре да се развие сътрудничеството между службите на двете страни. Министър-председателят определи като положително постигнатото взаимно признаване на свидетелства за управление на МПС. Влизането в сила през месец юли на Меморандума, който урежда този въпрос, беше дългоочаквано събитие за съгражданите ни в ОАЕ. С него отпадна необходимостта те повторно да посещават шофьорски курсове и да полагат изпити във федералната монархия.", "date": "2018.10.21", "title": "Борисов в ОАЕ: В интерес и на двете страни е ефективното партньорство в стратегически важни области"}
{"url": "https://www.faktor.bg/bg/articles/novini/svyat/loshoto-vreme-v-ispaniya-vze-zhertva", "text": "Най-малко един човек е загинал в резултат на проливните дъждове и на причинените от тях наводнения в провинция Малага в Южна Испания, съобщава испанската агенция ЕФЕ, цитирана от ТАСС. Жертвата е сътрудник на местната пожарна служба. Още от петък метеорологичната служба на страната обяви повишено ниво на опасност в 13 провинции заради проливните дъждове. В части на страната духа и бурен вятър и има големи вълни. Заради тях е преустановена работата на пристанището в Кастельон де ла Плана. Предупреждението за опасно време на Иберийския полуостров и на Балеарските острови е в сила до края на днешния ден.", "date": "2018.10.21", "title": "Лошото време в Испания взе жертва"}
{"url": "https://www.faktor.bg/bg/articles/novini/svyat/moskva-nareche-izteglyaneto-na-sasht-ot-yadrenoto-sporazumenie-s-rusiya-opasna-stapka", "text": "Изтеглянето на Вашингтон от договора между САЩ и СССР за елиминиране на техните ракети със среден и малък обсег, подписан по време на студената война, е \"опасна стъпка\", заяви днес руският заместник-министър на външните работи Сергей Рябков, цитиран от Франс прес и Асошиейтед прес прес. По думите му договорът е от голямо \"значение за международната сигурност и ядрената безопасност, за поддържането на стратегическата стабилност\". Той изтъкна, че Москва не само не нарушава, а най-строго съблюдава Договора за ядрените сили със среден обсег, предаде БТА. Русия осъжда опитите на САЩ да използва шантаж, за да получи отстъпки от Русия, още повече по въпроси, отнасящи се до международната сигурност и безопасността в сферата на ядреното въоръжаване, изтъкна руският дипломат. Ако Съединените щати продължават да действат \"непохватно и грубо\" и да се оттеглят едностранно от международни договори, \"тогава няма да имаме друг избор освен да вземем ответни мерки, включително по отношение на военната технология\", отбеляза Рябков, цитиран от РИА Новости. \"Ние обаче не искаме да се стига дотам\", посочва той в заключение. Ръководителят на комитета по международни въпроси в руския Съвет на федерацията (горната камара на парламента) Константин Косачов предупреди във Фейсбук, че американското изтегляне от договора \"заплашва човечеството с пълен хаос в сферата на ядрените оръжия\". Снощи президентът на САЩ Доналд Тръмп заяви, че ще изтегли своята страна от сключения с Русия Договор за ликвидиране на ракетите със среден обсег на действие, защото руската страна е нарушила споразумението, но не съобщи подробности. Сключеният през 1987 г. договор укрепва сигурността на САЩ и техните съюзници в Европа и Далечния изток. С него се забранява на Вашингтон и Москва да притежават, произвеждат или изпробват изстрелвани от земята крилати ракети с обсег от 500 до 5500 километра, припомня АП. Днес в Москва се очаква да пристигне съветникът на Тръмп по въпросите на националната сигурност Джон Болтън. Рябков посочи, че Русия се надява да получи от него разяснения за плановете на Вашингтон по отношение на ядреното споразумение. Германия определи като \"катастрофално\" решението на Тръмп да изтегли едностранно страната си от договора, подписан преди над 30 години, съобщи ДПА. Държавният секретар в министерството на външните работи Нилс Анен посочи в Туитър, че страната му ще продължи да работи за ядреното разоръжаване, допълвайки, че Русия също иска да продължи да изпълнява задълженията си. Според НАТО Русия носи отговорност за решението на Тръмп да извади страната си от Договора между САЩ и СССР за елиминиране на техните ракети със среден и малък обсег, заяви пресслужбата на алианса, цитирана от ТАСС. \"Съюзниците от НАТО нееднократно са изразявали безпокойство от недостатъчното съблюдаване от страна на Русия на нейните международни ангажименти по този договор, подписан от САЩ и СССР през 1987 година. На срещата на върха на НАТО през юли (в Брюксел) съюзниците заявиха, че САЩ изпълняват условията на договора, докато действията на Русия по тяхното изпълнение от много години предизвикват цял спектър от съмнения\", се казва в съобщението на пресслужбата на Северноатлантическия алианс до ТАСС.", "date": "2018.10.21", "title": "Москва нарече изтеглянето на САЩ от ядреното споразумение с Русия \"опасна стъпка\""}
{"url": "https://www.faktor.bg/bg/articles/anonimen-sauditski-predstavitel-razkaza-kak-tochno-e-umryal-zhurnalistat-hashogi", "text": "Насред скептицизма, който предизвикаха саудитските обяснения за смъртта на журналиста и дисидент Джамал Хашоги, днес се появи нова версия за случилото се в саудитското консулство в Истанбул, където Хашоги влезе на 2 октомври. Версията е предоставена от пожелал да запази анонимност саудитски представител, предаде Ройтерс, цитирана от БТА. Той разказа, че екип от 15 саудитски граждани е бил пратен за среща с Хашоги на 2 октомври в саудитското консулство в Истанбул. Този екип е заплашил журналиста, че ще бъде упоен и отвлечен, а после, когато той е оказал съпротива, е бил убит по време на хватка, причиняваща задушаване. Член на екипа тогава облякъл дрехите на Хашоги, за да изглежда, че той напуска сградата на консулството, допълни саудитският представител, пожелал да запази анонимност. Саудитските власти казаха, че Хашоги умрял в юмручен бой в консулството. Преди това близо две седмици те казваха, че той е напуснал сградата и отричаха твърденията, че нещо се е случило с него вътре. Малко след като тази версия бе разпространена вчера, друг саудитски представител каза, че Хашоги е починал в следствие на задушаване. Сега версията за задушаването бе потвърдена от пожелалия да остане анонимен саудитски представител. Той разказа още, че трупът на журналиста бил увит в килим и бил предаден на \"местен сътрудник\", който да се отърве от него. Така представителят опроверга появилите се твърдения, че тялото на Хашоги е било разрязано на части. Той каза, че предварителни резултати от разследването не навеждат на мисълта, че Хашоги е бил измъчван или обезглавен. Саудитският представител представи и документи, за които каза, че са на вътрешното разузнаване на саудитското кралство, в които се говори за инициатива за връщане в страната на дисидентите. Сред тях е имало документ, касаещ Хашоги. Саудитският представител представи и свидетелски разкази на онези, които са били замесени в прикриването на екипа от 15-те саудитски представители, както и първоначални резултати от вътрешно разследване. Представителят каза, че първоначалната версия на саудитското правителство за съдбата на Хашоги е била базирана на \"фалшиви информации, предоставени от вътрешни източници по онова време\". След като станало ясно, че тези информации са неверни, правителството започнало вътрешно разследване и се въздържало от коментари, разказа представителят и допълни, че разследването продължава. Турски източници пък казаха, че властите имат аудиозапис, който, според тях, документирал убийството на Хашоги в консулството, но не са го публикували. Според анонимния представител екипът от 15 души е трябвало да похити Хашоги и да го държи за известен период от време в безопасна къща извън Истанбул. Но после трябвало да го пусне, ако той откажел да се върне в родината си. Нещата обаче се объркали в началото, защото екипът прекрачил заповедите и бързо прибягнал до насилие. Според саудитския представител Хашоги бил вкаран в генералното консулство, където служител на име Махер Мутреб започнал да му говори за връщане в Саудитска Арабия. Хашоги отказал да се върне и казал на Мутреб, че човек го чака отвън и ще се свърже с турските власти, ако той не се появи след час. Тогава Мутреб заплашил Хашоги с дрогиране и отвличане и Хашоги повишил глас. Тогава екипът изпаднал в паника и предприел действия, за да заглуши виковете на Хашоги. Стигнало се до хватка през врата и запушване на устата. В резултат на това Хашоги починал. \"Те се опитаха да му попречат да вика, но той умря. Намерението не беше да го убиват\", каза представителят. Запитан дали екипът е задушил Хашоги, представителят каза, че \"ако поставите някой на годините на Джамал в тази позиция, то той вероятно ще умре\". После представителят разказа, че екипът увил тялото в килим и то било изкарано с кола и предадено на местен сътрудник, за да се отърве от него. Той бил жител на Истанбул. Сега следователите се опитвали да установят къде е тялото, разказа анонимният представител. Междувременно на саудитец от екипа на име Мустафа Мадани били дадени часовникът Епъл, очилата и дрехите на Хашоги и той излязъл през задната врата на консулството в опит да изглежда, че журналистът е напуснал сградата. Мадани отишъл в квартал Султанахмет, където се отървал от вещите на Хашоги. Представителят каза, че екипът после написал фалшив доклад за случилото се, който заблудил властите, и след това бързо напуснал страната. Сега и 15-те членове на екипа били задържани и разследвани, както и трима местни заподозрени, допълни представителят.", "date": "2018.10.21", "title": "Анонимен саудитски представител разказа как точно е умрял журналистът Хашоги"}
{"url": "https://www.faktor.bg/bg/articles/kandidat-prezident-na-litva-iska-amerikanska-voenna-baza-v-stranata", "text": "Кандидат-президентът на Литва от „Съюз на отечеството – християндемократи на Литва“ Вигаудас Ушацкас заложи на военна реторика в кампанията си преди изборите през 2019 г. Бившият посланик на страната в Европейския съюз разкри намеренията си да работи за изграждането на американска военна база на територията на страната, предава EA Daily, като се позовава на Baltnews.lt. Ушацкас обоснова инициативата с могъщия съсед на Литва – Русия, която – съгласно думите му, заплашва сигурността в цяла Европа. „Длъжни сме да подкрепим инициативата на полския президент Анджей Дуда да предложи войски на САЩ да бъдат дислоцирани в страната, аз също търся възможност за разполагане на американски части на територията на Литва“, разкри кандидат-президентът на Литва в рамките на пресконференция.", "date": "2018.10.21", "title": "Кандидат-президент на Литва поиска американска военна база в страната"}
{"url": "https://www.faktor.bg/bg/articles/pochina-nobeloviyat-laureat-za-himiya-osamu-shimomura", "text": "Носителят на Нобелова награда за химия за 2008 г. Осаму Шимомура почина на 90-годишна възраст, предаде ТАСС, като цитира японски медии. Японско-американският учен умря в Нагасаки. Осаму Шимомура е специалист в областта на органичната химия и морската биология. Роден е през 1928 г. във Фукучияма, префектура Киото, Япония, а през 60-те години на миналия век се установява в САЩ, където живее и работи. През 2008 г. Шимомура и американците Мартин Чалфи и Роджър Циен стават лауреати на Нобелова награда за химия за откриването и разработването на зеления флуоресциращ протеин (GFP), който за пръв път е наблюдаван при медузите Aequorea victoria през 1962 г.", "date": "2018.10.21", "title": "Почина Нобеловият лауреат за химия Осаму Шимомура"}
{"url": "https://www.faktor.bg/bg/articles/premierat-ako-bfs-proyavi-interes-shte-izpratim-mladi-futbolisti-na-podgotovka-v-manchestar-siti", "text": "Педложение млади български футболисти и треньори да се обучават в академията на \"Манчестър сити\", и то за сметка на английския клуб, е получил премиерът Бойко Борисов по време на една от срещите от официалното си посещение в Обединените арабски емирства. Пред журналисти Борисов разказа, че шейхът на Абу Даби Мохамед бин Зайед Ал-Нахаян предложил обучението на млади таланти в школата на манчестърския клуб, който е негова собственост. За целта обаче Българският футболен съюз трябвало да прояви интерес и да покаже, че по прозрачен начин може да избере \"10,20,30 млади футболисти, млади треньори\", които да заминат да се обучават в академията безплатно за определено време. \"Ще могат включително и да се срещнат с Гуардиола\" каза още Борисов. Премиерът обяви, че е постигнал съгласие България и ОАЕ да сключат стратегически договор за партньорство в сферата на образованието, цифровите технологии, изкуствения интелект.   \"Ние не искаме някой да ни дава пари, а да сложим заедно парите на двете държави и да направим този мост в обучението\", каза Борисов. По думите му той е казал на шейх Мохамед бин Зайед Ал-Нахаян, че \"ще сложим колкото сложиш и ти - 1 или 100 млн.\" Борисов даде пример с Христо Стоичков и Димитър Бербатов, които доказвали, че в България успехите идват с малко пари. Така емирствата ще изпратят делегация в България, която \"да види българските университети, индустриалните зони, \"технопарка\" (София тех парк - бел.ред)\". Други екипи ще дойдат, за да се запознаят с военната индустрия и селското стопанство. \"България е известна с кадърния си народ, мирната добросъседска политика и ниските данъци. Обръщат се към нас, защото към днешна дата сме фактор на Балканите\", отбеляза още Борисов.", "date": "2018.10.21", "title": "Борисов: Ако БФС прояви интерес, ще изпратим млади футболисти на подготовка в \"Манчестър сити\""}
{"url": "https://www.faktor.bg/bg/articles/dmitriy-peskov-vladimir-putin-nyama-da-otmeni-sreshtata-s-dzhon-boltan", "text": "Подготовката за срещата между държавния глава на Руската федерация Владимир Путин и съветника на американския президент по националната сигурност Джон Болтън е в ход, няма да бъде отменена. Това увери говорителят на Кремъл Дмитрий Песков в отговор на въпрос на TACC дали няма промени в работния график на Путин, след като държавният глава на САЩ Доналд Тръмп обяви оттеглянето на страната от още един важен международен договор – за ликвидиране на ракетите със среден обсег на действие (ДРСМД).  „Срещата се подготвя“, категоричен бе Песков.  Болтън вече е в руската столица, където в следващите два дни ще проведе консултации с представителите на органите на власт. По данни на американски медии, Болтън е натоварен със задачата да уведоми официално Москва за решението на Вашингтон да започне подготовка за излизане от ДРСМД.", "date": "2018.10.21", "title": "Дмитрий Песков: Владимир Путин няма да отмени срещата с Джон Болтън"}
{"url": "https://www.faktor.bg/bg/articles/borisov-se-sreshta-s-edin-ot-nay-vliyatelnite-lideri-v-arabskiya-svyat", "text": "От вторник - 23 октомври, започва ремонт на път I-1 София - Перник, през Владая. Трафикът се насочва по АМ „Люлин“ и по първокласния път ще преминават единствено автомобилите на масовия градски транспорт. Целта е до началото на ноември да завърши ремонтът на близо 1,5 км (в участъка от км 278+566.60 до км 279+170 и от км 281+100 до км 282+000). Това съобщиха от пресцентъра на Агенция „Пътна инфраструктура“. За улеснение на трафика по автомагистрала „Люлин“ от 23 октомври в пиковите часове ще има реверсивно движение в участъка от км 9+400 до км 10+560. Това е отсечката в района на свлачището при 9-ти километър. От 7 ч. до 13 ч., когато трафикът от Перник към София е по-интензивен, ще има една лента в посока Перник и две ленти за София. От 13 ч. до 7 ч. сутринта на следващия ден съответно ще има две ленти за Перник и една за София. Скоростта на движение в този участък от автомагистралата ще е ограничена до 50 км/час. Движението по АМ „Люлин“ не може да бъде пуснато по-рано, каквито бяха първоначалните планове на 22 октомври, тъй като продължава монтажът на анкери и мрежи на свлачището при 9-ти километър. Очаква се предвидените аварийно-възстановителни дейности да завършат до 26 октомври. Агенция „Пътна инфраструктура“ се извинява на шофьорите за причиненото неудобство, но извършваните ремонтни дейности са необходими за безопасността на движението при предстоящата зима.", "date": "2018.10.21", "title": "От вторник започва ремонтът на пътя София-Перник през Владая"}
{"url": "https://www.faktor.bg/bg/articles/dva-mesetsa-predi-koleda-hotelite-i-kashtite-za-gosti-po-kurortite-sa-pochti-zaeti", "text": "Два месеца преди Коледно-новогодишните празници, хотелите и къщите за гости в Сапарева баня вече са резервирани. Дестинацията е предпочитана за почивка, заради топлите минерални извори. В планинския курорт Чепеларе 90% от легловата база също вече е заета, информира БНТ. В полите на Рила планина Нова година ще посрещнат предимно гости от столицата. Повечето от хората вече са платили почивките си като са се възползвали от 30-процентното намаление.", "date": "2018.10.21", "title": "Два месеца преди Коледа: Хотелите и къщите за гости по курортите са почти заети"}
{"url": "https://www.faktor.bg/bg/articles/britanski-kompanii-sas-spasitelni-planove-za-izvanredni-deystviya", "text": "Голяма част от британските компании са готови да приложат плановете си за извънредни действия по повод Брекзит до Коледа, ако няма по-голяма яснота около излизането на страната от ЕС, предупреди днес Конфедерацията на британската индустрия, цитирана от Ройтерс. Конфедерацията уточни, че плановете може да включват съкращаване на работна ръка, преместване на веригите на доставки извън Великобритания, запасяване със стоки и преместване на производства и услуги в чужбина. Предупреждението е отправено на фона на все по-нарастващите опасения, че Великобритания ще напусне ЕС без споразумение за бъдещите отношения. Това може да означава мита върху британския износ, въвеждане отново на погранични проверки, ограничения за туристи и работници, което е доста вредна комбинация за бизнеса. Дискусиите между двете страни стигнаха до задънена улица главно по въпроса как да има отворена граница между Ирландия, която е член на ЕС и Северна Ирландия, която е част от Великобритания. Срещата на върха на ЕС миналата седмица не доведе до напредък по въпроса. Следващата среща е насрочена за декември, като не остава много време до официалното излизане на Лондон от блока на 29 март догодина. Дори да се стигне до споразумение по \"развода\", има съмнения в способността на британския премиер Тереза Мей да осигури необходимото мнозинство в парламента заради огромното разделение по този въпрос.", "date": "2018.10.21", "title": "Британски компании със спасителни планове за извънредни действия"}
{"url": "https://www.faktor.bg/bg/articles/fyuri-kubrat-pulev-e-starets-za-men-dyadka", "text": "Английският боксьор Хюи Фюри пристигна седмица по-рано в България за двубоя си на 27 октомври срещу Кубрат Пулев в тежка категория. Двамата с 37-годишния българин трябва да определят претендента за световната титла на международната боксова федерация (IBF), който след трябва да се бие срещу шампиона Антъни Джошуа (Вбр). 24-годишният Фюри замина за Пловдив, където ще се подготвя до срещата, а преди това отправи поредната си порция закани към Пулев.   \"Той никога не се е бил срещу човек като мен. За мен той е старец, дядка. Имам и много други предимства, на първо място - това са моите боксови умения. Ще видите разликата на 27-и\", каза Фюри пред bTV.   Англичанинът, който в кариерата си има 22 победи (11 с нокаут) и 1 загуба, заяви също така, че няма никакви притеснения относно това, че публиката в \"Арена Армеец\" ще е на страната на съперника му.   \"Ще има и мои фенове, но аз не мисля за зрителите, нито ме притеснява, че той е пред родна публика - даже това ме мотивира повече. На ринга сме само аз и той, с по един чифт ръкавици, единствено това ме интересува\", добави Фюри.   Английският боксьор сподели, че е преминал много тежък подготвителен период: \"Беше истински ад, тренировките за един такъв мач са по три месеца. Изтезания са, няма телефони, няма социални мрежи, откъсвам се от всичко. Не виждам дори и семейството си\".", "date": "2018.10.21", "title": "Фюри за Кубрат Пулев: Той е старец за мен, дядка"}
{"url": "https://www.faktor.bg/bg/articles/layf-stayl/dzheyda-smit-byah-zavisima-ot-seksa-i-alkohola", "text": "Тази година Уил Смит и Джейда Пинкет Смит отбелязват 20 години брак. Една от най-дълговременните двойки в Холивуд остава пример за феновете си, че любовта може да продължи и толкова дълго.   Изглежда техните отношения са идеални, но всъщност невинаги е било така. За сложните периоди в брака 50-годишният Уил и 47-годишната Джейда разказват в шоуто Red Table Talk.   Звездното семейство си спомня за трудните епизоди от брака им.   „Един ден се събудих, Джейда плачеше и това продължи 45 дни. Дори съм ги броил. Така започваше всеки нов ден. Беше най-лошото време за брака ни. Чувствах се жалък и безпомощен“, обяснява актьорът.   В този момент самата Джейда, дъщеря им Уилоу и свекървата Атриен Бенфийлд-Джоунс седят на червената маса и слушат признанията на звездата от „Мъже в черно“.   Джейда така и не разкрива причините за сълзите си, но признава, че е била зависима от секса и алкохола.   „Когато бях млада си мислих, че съм зависима от секса. Казвали са ми, че всички проблеми могат да се решат с помощта на секса“, обяснява тя.   Уил Смит и Джейда Пинкет Смит сключват брак през 1997 г. Двамата неведнъж са били „развеждани“ от жълтата преса, но са показали, че подобни слухове за тях са без значение. Родители са на две деца – син Джейдън и дъщеря Уилоу. (tialoto.bg)", "date": "2018.10.21", "title": "Джейда Смит: Бях зависима от секса и алкохола"}
{"url": "https://www.faktor.bg/bg/articles/lilyana-pavlova-parvite-biznes-proekti-s-finansirane-ot-kitay-tragvat-v-nachaloto-na-2019-godina", "text": "Първите проекти на малкия и среден бизнес в България, получили финансова подкрепа от Китай, ще започнат още следващата година, заяви министърът за Българското председателствона Съвета на ЕС Лиляна Павлова по Канал 3.  Този факт е сред „добрите новини“ от проведената вчера Четвърта среща на местните лидери от Централна и Източна Европа и Китай във формата „16+1“. Това е и един от практическите резултати от срещата на правителствените ръководители през юли, когато Българската банка за развитие и Китайската банка за развитие подписаха споразумение за 300 млн. евро, които ще влязат в българската икономика.    Министър Павлова подчерта, че Китай е вторият глобален пазар за България след ЕС , стратегически партньор за страната ни и това е родило и идеята за създаването на глобален партньорски център с Китай, процес, на който координатор е министър Павлова. Продължава работата на правителствено равнище във формата 16+1, следи се изпълнението на споразуменията в сферата на туризма, малките и средни предприятия, иновациите, енергетиката, земеделието. На въпрос за възможни китайски инвестиции в Белене, министър Павлова отговори, че инвеститори от Китай са правили оглед на площадката, но българската страна е категорична, че не може да изпълни нито едно от двете поставени условия – за държавна гаранция и за изкупуване на произведения ток дългосрочно на определена цена. Второто равнище на сътрудничество е на местно равнище. В срещата вчера са участвали делегации от 15 китайски провинции с население от 44 до 100 млн.души, провинции, които формират половината от брутния вътрешен продукт на Китай. Вече има и 22 партньорства между тях и региони в нашата страна. Като пример министър Павлова посочи София, Бургас, Казанлък, Стара Загора, Добрич и др.  Тя спомена инвестициите в индустриална зона Тракия, земеделието, доставката на автобуси. Лиляна Павлова подчерта, че вчерашния форум е дал възможност на българския бизнес да се срещне с представители на китайски компании в четири групи: туризъм, селско стопанство, малки и средни предприятия, индустриални зони и демонстрационни паркове. Освен подготовката на глобалния партньорски център, министър Павлова обясни, че има задължения по председателството на Съвета на ЕС до  края на годината, тъй като България е част от тройката Естония-България-Австрия, а триото работи дотогава. На въпроса за бъдещето на управляващата коалиция министър Павлова уточни, че според вота на избирателите това бе възможната коалиция, за да има стабилно управление. Тя подчерта, че както премиерът Борисов от името на правителството, тя също лично се извинява за думите на Валери СимеоновВалери Симеонов Валери Симеонов е заместник министър-председател по икономическата и демографската  за майките на деца с увреждания. Що се отнася до предстоящия вот на недоверие, министър Павлова подчерта, че за нея най-важното е да се пази авторитетът на институциите. Защото искането на опозицията и говоренето около вота клати не само правителството, а срива авторитета на институциите.", "date": "2018.10.21", "title": "Лиляна Павлова: Първите бизнес проекти с финансиране от Китай тръгват от 2019 година"}
{"url": "https://www.faktor.bg/bg/articles/po-malko-ot-10-dni-ostavat-za-kandidatstvane-za-energiyni-pomoshti", "text": "Остават по-малко от 10 дни до крайния срок за подаване на молби за целева помощ за отопление за тази зима. Сумата тази година е близо 375 лв., което е с 9 лв. повече в сравнение с предишния отоплителен сезон. Получилите одобрение за общините Благоевград, Симитли и Кресна също са повече. Целевата помощ за отопление се отпуска на хора и семейства, чийто среден месечен доход за предходните 6 месеца от подаването на молбата е по-нисък от диференцирания минимален доход за отопление. Не трябва да има сключен договор за предоставяне на собственост, да не е продавано недвижимо имущество в последните 5 години, хората да не са пътували зад граница на собствени разноски през последната една година, както и спестяванията на член от семейството да не надхвърлят 500 лева. Молба-декларация се подава на място в общината или чрез заявка на посочените в сайтовете на общините телефони. Повечето от одобрените за социална помощ за отопление в община Благоевград се отопляват чрез електроенергия и предпочитат да получат финансова подкрепа вместо материална.", "date": "2018.10.21", "title": "По-малко от 10 дни остават за кандидатстване за енергийни помощи"}
{"url": "https://www.faktor.bg/bg/articles/mashtabna-spetsaktsiya-v-blagoevgrad-bansko-i-razlog-zadarzhaha-za-iznasilvane-gargata", "text": "Операция на ГДБОП срещу престъпна група за разпространение на наркотици и насилствени действия спрямо хора се провежда на територията на Благоевград, Банско и Разлог, съобщиха от МВР. До момента са задържани повече от 5 души, сред които и лидерът на групата, познат с прозвището Гаргата. В момента продължават претърсванията на адреси в трите града. Обиски се извършват и в София. Припомняме, че Атанас Мечев - Гаргата бе арестуван по-рано тази година и за групово изнасилване. Повече подробности ще бъдат дадени след края на акцията.", "date": "2018.10.21", "title": "Мащабна спецакция в Благоевград, Банско и Разлог"}
{"url": "https://www.faktor.bg/bg/articles/protest-blokira-tri-vazhni-patni-arterii-v-stolitsata", "text": "Заради протест в 17 ч. днес ще бъдат блокирани три важни пътни артерии в столицата - Околовръстното шосе и булевардите „Цариградско шосе\" и „Самоковско шосе\". Жителите на няколко столични квартала - Казичене, Кривина, Бусманци, Горубляне, Панчарево и Кокаляне, ще спрат движението в техните райони. Те са недоволни, че в продължение на години не се решават проблеми, като липсата на канализация и често спиране на ток.", "date": "2018.10.21", "title": "Протест блокира три важни пътни артерии в столицата"}
{"url": "https://www.faktor.bg/bg/articles/d-r-nikolay-mihaylov-borisov-tryabva-vednaga-da-otstrani-simeonov-no-tova-nyama-da-se-sluchi", "text": "Какво се случва между Сидеров и Симеонов разясни в студиото на бТВ д-р Николай Михайлов, български лекар психиатър, политик и социален коментатор. \"Който е очаквал друго от това, на което сме свидетели, е бил наивен. Тези хора имат дълга история на игра с възможностите. Те са лесно възпалими. Сидеров иска да продължи своята кариера и да я завърши благополучно в Европейския парламент. Но ще трябва да се сражава с представителя на ВМРО, което не е лесна работа. Ангел Джамбазки е по-популярен от него\", посочи д-р Михайлов. \"Тази коалиция прилича на цирковете, а лидерите - на циркови артисти, които играят на паянтов трапец. Всеки момент могат да срутят управлението. Разбира се, че могат. Те имат много резки политически различия. Сидеров нарича Симеонов \"привърженик на Сорос\", а Симеонов твърди, че Сидеров посещава всеки месец Доган. Това означава, че тези хора нямат един към друг идеологически претенции, те играят собствената си игра на опортюнисти в политиката с една цел - да оцеляват.  Според анализатора, Каракачанов стои стабилно в тази коалициа, той е присъствие на здравия разум в нея. Но общият проблем е да свържат собствения си патриотизъм със здравия разум, бих казал с благоприличието, макар че вече е малко е късно.  Помолен да коментира и последните извления на Валери Симеонов и дали трябва ли да си подаде оставката, д-р Михайлов заяви: \"Бойко Борисов веднага трябва да освободи Симеонов. Мисля, че той трябва да поеме тази отговорност. Последните прояви на Симеонов са неквалифицируеми. Трябва да бъде санкционирано незабавно, министър-председателят трябва да поеме тази отговорност за това, което изрича неговият вицепремиер. Че кой друг да го направи. Това обаче няма да стане, защото г-н Борисов има идея да завърши този мандат, макар да бди над възможностите да го прекрати предварително, каквото е ставало. Той има такъв стил на прекратяване на мандат, жертвайки малко, за да постигне повече. Това може да стане около европейските избори или местните. Съдейки по това, което се случва, идеята за пълен мандат става все по-малко вероятна, тези господа са непредвидими и необратимо взаимно намразени. Те не могат да се понасят\", категоричен е лекарят. \"Има една предстояща замислена възможност, която да не кажем ужасява, по-скоро отблъква\", продължи анализаторът. \"Г-н Сидеров има идея да интегрира Бареков в тяхнаа коалиция, за да спечелят европейските избори - мислят за 4 или 5 мандата, което е силно преувеличено. Но тези двамата ще представляват Алианса на европейските консерватори и реформатори - задаващата се алтернатива на управляващите либерали. Само по себе си това е лошата новина. Защото в България има млади хора, консервативно мислещи, които ще трябва да възприемат тези двамата - Сидеров и Бареков, като политическо представителство. Представителят на  европейските консерватори дойде тук, разбра се, че имат различия с г-н Сидеров по кримския въпрос, но не обяви, че това може да е пречка г-н Сидеров да попадне в ЕП като евроатлантически консерватор\", посочи д-р Михайлов.", "date": "2018.10.21", "title": "Д-р Николай Михайлов: Борисов иска пълен мандат, но бди и над възможностите да го прекрати преждевременно"}
{"url": "https://www.faktor.bg/bg/articles/politika/hlyab-i-pasti/zashto-rusnatsite-mrazyat-balgarite-grozna-istina-v-tri-chasti", "text": "Като човек, който професионално следи руския печат, отдавна съм обръгнал на всевъзможни подмятания, хули и клевети по отношение на България и българите. Според мен приказката за някогашната любов на руснаците към българите е съчинена от предшествениците на днешните платени руски тролове. Ала когато през март 2016-а видях в интернет изданието на единствената опозиционна руска радиостанция „Ехото на Москва“ едно есе, написано от уж обективния и интелигентен журналист Дмитрий Биков, не се стърпях. Биков беше дал своята лепта в общия хор от ругатни и жалвания, загдето руският президент не бил поканен да присъства на празнуването на годишнината от сключването на Сан-Стефанския предварителен мирен договор. По това време имахме адекватен президент и за такива идиотски покани и дума не можеше да става. Написах отговор в същия обем и го изпратих до автора, главния редактор на радиостанцията и на главния редактор на изданието, пуснало за пръв път тази клевета срещу България и българите.  Като се позовах на правото си на отговор – принцип, който е свещен за всички демократични медии, – поисках отговорът ми да бъде публикуван. Както и очаквах, никой от тях не благоволи нито да ми отговори, нито да махне пасквила от своето издание или авторски блог. Този факт разкрива колко дълбока пропаст ни дели от руснаците. Или, по-скоро, пропасти – защото те не са една или две: културна, нравствена, генетична, езикова и какви ли още не. За тях обаче ще напиша друг път, а сега се запознайте с превода на една оригинална свинщина по руски. Дмитрий Биков,  писател и журналист Не поканиха Русия на празнуването на поредната годишнина от Сан-Стефанския договор, в резултат от който България е получила независимост. Това, че Русия е спасила България от турското иго, в самата България се признава от всички. Че в Руско-турската война тя е решавала и свои собствени задачи, е отделен разговор.  Тези задачи в основни линии се отнасяха до реванша за Кримската война и отдавнашното противопоставяне с Англия, която така наречените геополитици смятат за наш най-зъл враг. В осмата част на Ана Каренина“ Лев Толстой доста скептично е описал изблика на патриотизъм в обществото и всеобщия възторг по повод братята християни, за които до вчера никой не се интересуваше. Но ентусиазъм е имало, и независимост е имало, и братята християни сме спасили, и турците сме ги посъкратили, и за зверствата на башибозуците сме отмъстили. Въпреки всички временни неудачи и жертвите Руско-турската война от 1877-1878 г. е славна страница от родната история, а не само от военната: името на Юлия Вревска, героичната баронеса – медицинска сестра, умряла от тиф, е навеки записано в руската и в българската история. Това, че не канят руснаците на тържествата, посветени на освобождаването на България или Освиенцим – само по себе си е свинщина, която не изисква коментар, защото загиващите за свободата руски войници и превързващите ранените руски аристократки по никакъв начин не отговарят за днешната Русия. Но това е повод не само да ругаем, а и да се замислим. Би следвало, според мен, да се замислим, че днешна Русия не просто разваля своя образ в очите на света – това не би било голяма беда, но и хвърля твърде мрачна сянка върху собственото си минало. Трябвало е здравата да се постараем, та руската армия, която винаги е била възприемана от славяните като освободителка, да стане за тях символ на опасността и враждебността. Това е започнало не от вчера и дори не от Пражката пролет. Ние си развалихме не настоящето, а миналото, не репутацията, но историята, и след нашата крайно цинична геополитическа риторика дори бившите подвизи на солидарност със съседите започнаха да се възприемат с подозрение: имало ли ги е тези братски чувства и изблици на народен ентусиазъм, или са били измислени – както се прави сега – от придворните идеолози? Точно тук се крие и опасността от всичко, което сега твори руската власт при пасивното наблюдение на народа, който е махнал на самия себе си с ръка (и наистина, смешно е това да се представя като всенародна подкрепа). Ние не просто се лишаваме от съюзници, не просто оставаме в самота, не просто си разваляме бъдещето. Ние посягаме на собственото си минало, безнадеждно цапаме най-добрите му страници. Българската неблагодарност е очевидна и за нея трябва да отговарят българите. Но е трябвало и наистина да се постараем, така че без каквато и да било помощ отстрани така да компрометираме собствените си подвизи и победи. Ето къде е проблемът. В това, че настоящето е невъзможно да се изолира: наши заложници са и децата и прадедите ни. Уважаеми Дмитрий Биков, Колега, Като български писател и журналист смятам за свой дълг да кажа няколко думи по повод Вашето есе „Една свинщина като повод и да ругаем, и да се замислим“. Искам от самото начало да отбележа, че отчитам факта на многовековното промиване на мозъците на руските интелектуалци и руския народ и затова ще припомня на Вас и Вашите читатели някои факти, които в Русия/Съветския съюз са били старателно изопачавани или премълчавани. Руско-турската война от 1877-78 г. в съчетание с тайните Райхщадско споразумение (1876) и Будапещенска конвенция (1877) между Русия и Австро-Унгария доведе до невъзможност да се обединят всички българи в рамките на една държава. Действията на руските дипломати доведоха до разкъсването на България на Княжество България и Източна Румелия. Когато през 1886 г. българският народ осъществи своето Съединение, Русия поиска от Турция да му попречи по военен път. Когато през 1908 г. княз Фердинанд обяви независимостта на България, Русия отново се възпротиви. Накратко казано, политиката на Русия винаги се е ръководела от антибългарски съображения, свързани с желанието да излезе на Проливите (Босфора) и да превземе Константинопол (Истанбул). Това съвсем не изчерпва всички недоброжелателни действия на Русия срещу България, но мисля, че и така става ясно, че претенциите за вечна благодарност са малко прекалени. Ще отбележа само, че в България има повече паметници на руските воини, отколкото на българските, украинските, финландските и румънските, въпреки съизмеримостта на загубите. Трябва също да се има предвид, че през 1878 г. самите руснаци са определили своите войски като окупационни – също както и след Втората световна война. Какво, в крайна сметка, е Русия за българите – освободител или окупатор? Вие пишете: „Руснаците не ги канят на тържествата“. А кого да поканим? Вашия президент, който преди година и половина обяви края на Руския поток с такъв тон и такива изрази, че стана ясно, че всъщност му се иска да накаже България за самостоятелната ѝ политика? Но това, прощавайте, е малко встрани от въпроса. Кой би следвало да изпитва благодарност? Аз донякъде изясних въпроса за благодарността на България за това, което е получила от Русия. Да погледнем какво Русия е получила от България. 1. Писмеността и висшия слой от руския речник. Всички възвишени руски думи като „вдъхновение“ и „достойнство“ са пристигнали заедно със свещените книги, донесени от българските свещеници. 2. Православното християнство. Княгиня Олга е била българка. Йоан I митрополит Киевски и на цяла Русия и Киприян митрополит Киевски, Московски и на цяла Русия са само двама от дългата поредица български първосвещеници на Украйна, Литва и Русия. 3. Историята. Първият летописец на Русия е Йоаким Български. 4. Държавността. Митрополит Киприян е бил вдъхновителят за обединяването на християните и борбата срещу Златната орда. Неблагодарността е налице, но тя не е там, където Вие я търсите. В очакване, че ще намерите у себе си доблест да се извините. Кънчо Кожухаров Както вече разбрахте, никой от тримата така наречени руски интелектуалци не само не се извини, а дори не отговори. Което ми дава правото да поразсъждавам за корените на руската омраза към българите и България. До тринадесети век, когато се появява Московското княжество, чийто днешен наследник е Руската федерация, съставляващите го племена се намират на изключително нисък стадий на обществено и културно развитие. Толкова нисък, че не е било възможно те сами да създадат собствена държавност. Колкото и да е било неприятно на някогашните (а и на днешните) руски/съветски князе, царе, генерални секретари и президенти, тяхната държавност е зачената от трима неруски бащи: българите, монголите и варягите. Нашият проблем е, че освен държавност, ние сме подарили на въпросните племена писменост, култура и религия. Това ги поставя в непоносимата за тях и техните потомци ситуация да ни бъдат безкрайно задължени, а усещането за собствената им незначителност добавя към това и товара на завистта.  Мисля, че завистта е в основата на продължаващата вече три века руска атака срещу българския идентитет. Нейните отровни плодове са видими за всички – хора, организации и партии, които уж са български, но защитават руските интереси и се изявяват като духовни майкопродавци и братоубийци.  Благодарността е тежко бреме. Единствено духовно издигнатите и интелигентни личности и народи могат да я понесат. Нищо учудващо, че на пръсти се броят руските интелектуалци като академик Дмитрий Лихачов, които са се опитали да измият срама от руската неблагодарност. Руските управници и огромното мнозинство от народа се държи според нашата поговорка „Да чакаш от умрял писмо.“  И тук проличава огромната   Повече от век ние пълним страната си с паметници на загиналите през 1877-78 г. чужди воини и кръщаваме улици, читалища и културни институти на хора, които не го заслужават – заради едничката идея, че техните сънародници все пак са направили и нещо добро за нас, колкото и то да се е случило против тяхната воля. За разлика от нас претендиращите за вечна благодарност техни потомци не притежават нито благородството, нито духовната широта на българите. Като народ ние живеем на принципа: „Направи добро, па го хвърли в морето.“  Понякога се чудя дали – отново като народ – не си патим, защото предците ни са действали на този принцип, вместо да следват библейската заръка „Не хвърляйте бисери пред неблагодарниците.“", "date": "2018.10.21", "title": "Защо руснаците мразят българите(грозна истина в три части)"}
{"url": "https://www.faktor.bg/bg/articles/mestni-izbori-v-polsha", "text": "Днес в Полша се провежда първият кръг на местните избори, на които се очаква управляващата евроскептична партия Право и справедливост да отбележи нови победи, въпреки че националистките й изказвания и институционални реформи подхранват задълбочаващ се разрив с Европейския съюз, предаде Ройтерс. Според последните социологически данни, в надпреварата водят кандидатите на управляващата партия \"Право и справедливост\". Според политолози вотът ще бъде тест за европейската идентичност на Полша. Право и справедливост дойде на власт през 2015 г. с комбинация от социални обещания, социален консерватизъм и засилена държавна намеса в икономиката. Въпреки обвиненията за все по-авторитарно управление, отправяни от страната и чужбина, управляващата партия запазва популярността си, предаде БТА. Изборите са част от по-голяма борба за бъдещето на Европа в момент, когато Брекзитът и унгарския премиер Виктор Орбан, съюзник на Право и справедливост, разтърсват ЕС, а десните партии печелят из целия континент, отбелязва Ройтерс. Полската управляваща партия е водеща на национално равнище, но контролира относително малък брой общински съвети. Ако успее да спечели нови места, Право и справедливост ще има по-голям достъп до местно финансиране - фактор, който може да окаже влияние на изборите догодина. Освен това тя би получила по-голям контрол върху училищата и театрите, които са важни елементи в националистическата й програма. Партията се противопоставя на абортите, контрацептивите и инвитро оплождането и иска културата и образованието да бъдат по-консервативни, отбелязва Ройтерс.", "date": "2018.10.21", "title": "Местните избори в Полша - тест за европейската идентичност на страната"}
{"url": "https://www.faktor.bg/bg/articles/arestuvaha-kandidat-prezident-na-gruziya-sled-kato-razdade-3-tsigari-s-marihuana", "text": "Кандидат за президент на Грузия беше арестуван, след като раздаде три цигари с марихуна по време на фестивал за легализирането й. Зураб Джапаридзе е лидер на опозиционната партия \"Гирчи\" и една от основните точки в платформата му е узаконяването на канабиса. По време на фестивала бяха задържани още 11 души. Около два часа след ареста Джапаридзе беше освободен. През юли грузинският конституционен съд премахна наказанието за лична употреба на трева, но покупката и разпространението й остават незаконни. Не е ясно дали арестът ще се отрази на участието на Джапаридзе в изборите на 28 октомври.", "date": "2018.10.21", "title": "Арестуваха кандидат-президент на Грузия, след като раздаде 3 цигари с марихуана"}
{"url": "https://www.faktor.bg/bg/articles/ues-michal-sapernitsite-na-sasht-se-nastanyavat-na-balkanite", "text": "Съперниците на САЩ разширяват политическото си влияние на Балканите, заяви помощник държавният секретар на САЩ по европейските и евроазиатските въпроси Уес Мичъл, цитиран от македонския електронен портал A1 On, цитиран от \"Фокус\". Държавният департамент снощи съобщи, че това е заявил Уес Мичъл на конференцията на Атлантическия съвет, проведена във Вашингтон, на която той е припомнил, че през следващата година се навършват три десетилетия от края на комунизма в Европа, добавяйки, че днес има ново състезание за влияние в света. \"Днешното геополитическо противопоставяне се усеща силно в Централна и Източна Европа. От Балтийско море до Адриатическо море, на целия Балкански полуостров и през Кавказ съперниците на Америка, разширяват своето политическо, военно и търговско влияние. Русия отново е военен фактор в този регион след нахлуването в Грузия и Украйна. Далеч от границата, в страните в Централна Европа, Русия използва енергийна тактика, използва корупцията и пропагандата отвътре, за да отслаби западните държави и да подкопае техните връзки със САЩ, каза Мичъл. Той подчерта, че за първи път в историята, Китай се превърна в основен играч в Централна и Източна Европа, като посочва, че Пекин използва дипломацията на \"дългова книга\", за да натрупват инфраструктура и за да принуждава малките нации на отстъпки. \"Тази тактика е отражение на китайското поведение на международно ниво, където Пекин е затънал в несправедливи търговски практики , които включват кражби на интелектуална собственост, икономически шпионаж и дъмпингови цени, каза Мичъл. Той припомни, че през 2008 г. Китай е инвестирал по-малко от един милиард долара в Европа, а през 2017 г. китайските преки чуждестранни инвестиции в Европа възлизат на 42 милиарда долара, а общите инвестиции на 318 милиарда долара. През последните години, добави Уес Мичъл, Китай пое контрола на над 360 европейски компании и сега притежава или контролира почти една десета от всички пристанищни съоръжения в Европа.", "date": "2018.10.21", "title": "Уес Мичъл: Съперниците на САЩ се настаняват на Балканите"}
{"url": "https://www.faktor.bg/bg/articles/dw-berlin-progovori-po-sluchaya-hashogi", "text": "Министърът на външните работи на ФРГ Хайко Маас постави под съмнение бъдещите оръжейни доставки за Саудитска Арабия, предава Deutsche Welle. „Не виждам никакви основания за позитивно решение по въпроса за доставки на оръжия в Саудитска Арабия“, подчерта германският социалдемократ, пояснявайки, че Берлин ще очаква приключването на разследването на обстоятелствата на смъртта на журналиста Джамал Хашоги. Още по-рязко се изказа председателят на парламентарната комисия по външнополитически въпроси Норберт Рьонтген: „За мен е абсолютно ясно: ако върхушката в Саудитска Арабия не бъде сменена в близко време, то ще бъде необходимо да преустановим целия експорт на оръжия за страната – дори тези доставки, които сме договорили по-рано“. Той призова германските политици и бизнесмени да се въздържат от участие в инвестиционния форум в арабското кралство, който ще се проведе следващата неделя. По-рано и партията „Зелени“ призова правителството в Берлин да не вярва на Рияд. Към настоящия момент Саудитска Арабия е вторият по значимост вносител на германско оръжие: за първите девет месеца на текущата година Берлин е доставил на Рияд оръжия на стойност 416,4 млн евро, пише \"Фокус\".", "date": "2018.10.21", "title": "Берлин проговори по случая „Хашоги“"}
{"url": "https://www.faktor.bg/bg/articles/makedoniya-prezidentat-george-malchi-grazhdanite-go-prizovavat-ivanov-poyavi-se", "text": "Държавният глава на Македония Георги Иванов все още не е направил официално изявление с позицията му във връзка с решението на парламента да приеме предложението на правителството на премиера Зоран Заев за стартирането на процес за конституционни промени, отбелязва скопското електронно издание „Фокус“. Последният пост на официалната страница на македонския президент в социалната мрежа „Туитър“ е отпреди гласуването в Събранието. След вота в парламента симпатизанти на Иванов започнаха да публикуват коментари на официалнаам му страница, в които най-често задаваният въпрос е защо мълчи.  „Аман, яви се! Унищожи този акт на предателство срещу Македония. Проклинам те, направи нещо“; „Къде си, не забравяй… хайде, извънредно положение и войската да поеме контрол над държавата“, „Браво, президенте, Вие и ВМРО-ДПМНЕ предадохте Македония и македонския народ. Не знам за кой път се случва народът да повярва на грешните хора“ – това са само част от съобщението, които може да бъдат прочетени на страницата на Иванов. Към настоящия момент обаче все още няма официална информация относно това дали и кога държавният глава на югозападната ни съседка ще излезе с позиция за актуалните събития в страната.", "date": "2018.10.21", "title": "Президентът Георге  мълчи, граждани го зоват: Иванов, появи се! Давай извънредно положение и войската"}
{"url": "https://www.faktor.bg/bg/articles/novini/balgariya/za-udobniyat-pr-i-neudobnite-vaprosi-kam-radev-koito-ne-byaha-chuti-v-london", "text": "Посещението на Румен Радев в Лондон беше образец за радиомълчание. От добре подбраните посрещачи не се намери нито един човек, който да го попита какво мисли за българската реакция по случая Скрипал, дали още вижд руски флаг над Крим и дали в борбата с мафиотското управление на страната ни ще се опре на подкрепата на БСП и ДПС, които го направиха президент! Не беше попитан и за това,   а това е любимата му тема при посещения на Запад. Не беше попитан и защо не реагира, като президент на държава член на НАТО и ЕС и като възглавяващ Косултативния съвет за национална сигурност, когато беше информиран, че в доклад на македонските служби се констатира, че руска резидентура базирана в София, работи срещу евроатлантическото членство на Македония и за  дестабилизацията на региона. Никой не се сети да го попита и за срещата му с откровено антизападно настроения президент на Македония Георги Иванов и за злощастното посещението на московския патриарх, който го унизи в собствения му кабинет. Изводът е само един, а той е, че тези срещи не са спонтанни срещи с наши сънародници, които живеят във Великобритания, а   които се използват за ПР акции, поръчани от София. Това разбира се не означава, че между присъстващите не е имало хора, които са искали да зададат такива въпроси, възможно е организацията да е била такава, затова е добре на такива събития да се ходи с плакати.", "date": "2018.10.21", "title": "За удобния ПР и неудобните въпроси към Радев, които не бяха чути в Лондон"}
{"url": "https://www.faktor.bg/bg/articles/ruskoto-posolstvo-v-skopie-za-rusiya-ima-samo-republika-makedoniya", "text": "Руската дипломатическа мисия в югозападната ни съседка реагира на гласуването в македонския парламент за стартиране на процедура за конституционни промени чрез съобщение в социалната мрежа „Туитър“, в което се подчертава, че за Москва има единствено Република Македония, отбелязва скопското електронно издание МКД. „Русия призна Република Македония под нейното конституционно име преди повече от 26 г. и няма да промени своята позиция“, пише в съобщение, публикувано на официалния профил в „Туитър“ на руското посолство в Скопие. По-рано тази седмица от Министерството на външните работи на Руската федерация разпространиха коментар, в който подчертаха, че САЩ и страните от Европейския съюз се намесват във вътрешните работи на Македония по най-груб начин, налагайки преименуването на страната.  „След провала на референдума от 30 септември, организиран с надежда да бъде получена цялостна подкрепа от народа за гръцко-македонското „компромисно решение“, Вашингтон и водещите страни от ЕС искат да прокарат въвеждането на продиктувани промени в Конституцията на страната чрез парламента\", отбелязаха във външнополитическото ведомство в Москва.  „Налице е продължение на грубата намеса на САЩ и ЕС във вътрешните работи на Скопие, нивото на което вече премина всички допустими граници. Тяхната цел – вкарването на Македония в НАТО – трябва да бъде постигната на всяка цена“, бе казано още в разпространения текст.  От МВнР на Русия увериха, че ще следят внимателно ситуацията в Македония, където на депутатите, които се противопоставят на преименуването на страната, се „изсипаха обръщения отвъд океана с призив да не пропускат историческия шанс и обещания за различен вид бонуси за правилния избор“.  „В частност, заместник-държавният секретар на САЩ по въпросите за Европа и Евразия Уес Мичъл в писмо до лидера на македонската опозиция Християн Мицковски без стеснения му диктува как трябва да се държи“, подчертаха от руското външно министерство.  Отбелязано бе също, че позицията на Москва по македонския въпрос остава непроменена: „Дългосрочното решение на спора между Скопие и Атина трябва да бъде намерено само от страните, без външен натиск и изкуствени срокове и условия, с опора на широка обществена подкрепа, изключително в рамките на законите и Резолюция 845 на Съвета за сигурност на ООН“, предава \"Фокус\".", "date": "2018.10.21", "title": "Руското посолство в Скопие: За Русия има само \"Република Македония\""}
{"url": "https://www.faktor.bg/bg/articles/prestolonaslednikat-na-emirstvo-abu-dabi-kam-borisov-znaem-mnogo-za-vas-lichno-za-stranata-vi-privetstvam-vi-s-dobre-doshal", "text": "Премиерът Бойко Борисов е на официално посещение в Обединените арабски емирства. Утре Борисов и водената от него делегация ще пристигнат в Египет. В първия ден от визитата си в Обединените арабски емирства министър-председателят Бойко Борисов се среща с престолонаследника на Абу Даби и заместник-върховен главнокомандващ Въоръжените сили шейх Мохамед бин Зайед Ал Нахаян. Знаем много за вас лично, за страната ви, приветствам ви с добре дошъл, заяви престолонаследникът на Абу Даби шейх Махамед Бин Зайед Ал Нахаян на премиера Бойко Борисов, посрещайки го в двореца си в столицата на ОАЕ. От все сърце бих желал връзките между нашите две страни да се развиват и укрепват, каза още шейх Мохамед. Борисов благодари за гостоприемството и попитан, обясни на шейха работата, която България е свършила по време на 6-месечното председателство на Съвета на ЕС с акцент - продължаване на европерспективата пред страните от Западните Балкани.  Борисов напомни приетата Софийска декларация, която препотвърждава ангажимента на ЕС към 6-те страни от Западните Балкани и отбеляза, че България е пример за етническа толерантност на полуострова, който също е етнически многообразен. Според премиера, България и ОАЕ имат стратегически интереси - икономика, земеделие, строителство, технологии, военна промишленост и изрази желанието на България да участва в Световното универсално изложение “Експо” 2020 в Дубай. Двамата лидери обсъдиха проектите за развитие на трансевропейски транспортни коридори през България, а Шейх Мохамед изрази желание да посети, по думите му, “тази велика страна България”. По време на разговорите между двамата се очаква да бъде обсъдено развитието на политическия диалог между двете държави и засилване на ефективното взаимодействие в стратегически важни сфери като икономика и инвестиции, отбрана и сигурност, борбата с тероризма, иновациите и технологиите. Шейх Мохамед е коронясаният принц на ОАЕ и води преговори от името на монархията в сфери като енергетика, отбрана, инвестиции и политика. Завършил е академията \"Сандхърст\" във Великобритания и е член на Върховния съвет за петрол. За 2017 година стокообменът между България и федералната монархия е 202 млн. щатски долара, като износът ни е за 170 млн. Страната ни изнася предимно цигари, електронни апарати, арматурни артикули. За 21 години инвестициите на ОАЕ в България са 89 милиона евро, което нарежда монархията на 37-о място по размер на преките инвестиции в нашата страна. В монархията от Персийския залив живеят 7000 българи - вероятно най-голямата българска общност в Залива, а и изобщо в целия Арабски свят. През април вицепремиерът и министър на външните работи Екатерина Захариева откри посолство на България в Абу Даби. Между България и ОАЕ има сключени две споразумения: за взаимно признаване на шофьорските книжки, както и за взаимна защита на инвестициите. ОАЕ е третият най-голям нефтопроизводител в Персийския залив след Саудитска Арабия и Иран, а годишният БВП, който генерира, е 192 млрд. долара. Настоящото посещение на премиера Бойко Борисов е първа визита на това равнище в историята на двустранните отношения. В делегацията, ръководена от премиера, са още вицепремиерът и министър на външните работи Екатерина Захариева и министърът на финансите Владислав Горанов. Това е втората визита на премиера тук. Първата беше през 2014 г., когато Борисов беше тук в качеството си на лидер на политическа партия ГЕРБ.", "date": "2018.10.21", "title": "Престолонаследникът на Абу Даби към Борисов: Знаем много за вас лично, за “тази велика страна България”"}
{"url": "https://www.faktor.bg/bg/articles/desislava-atanasova-zdravnata-vnoska-nyama-da-se-promenya-nito-prez-tazi-nito-prez-sledvashtata-godina", "text": "Сектор здравеопазване е тежък ресор за взимане на радикални и крайни решения, каза пред БНР Десислава Атанасова от ГЕРБ, която е бивш министър на здравеопазването. Тя вижда като първи ключов въпрос дали трябва свръхрегулиране и навлизане на държавата в отношенията между здравноосигурените и лечебните заведения, или следва гражданите да бъдат оставени да правят своя избор. Втори важен въпрос за Атанасова е дали 8% здравна осигуровка са достатъчни. Тя припомни обещанието на ГЕРБ до края на управленския мандат да не увеличава здравната вноска, а вариантите за здравноосигурителен модел, предложени от здравния министър Кирил Ананиев, вижда като изходна точка за обществено-политически дебат. \"И след дълъг, сериозен, експертен дебат, по-малко политически, да се вземе крайното решение. И то, смятам, не касае нито настоящата 2018 година, нито следващата 2019-а\", коментира Атанасова. Колкото и да са неприятни фактите за политиците и обществото, дебатът за броя на здравно неосигурените и адекватния им достъп до медицинска помощ трябва да бъде поставен на масата, смята още депутатът от ГЕРБ. След 29 години демокрация резултатът е, че няма модел на здравеопазване, който да е обществено одобряван и консенсусен, посочи Десислава Атанасова. По думите й в здравеопазването не следва да се прави политика от проблемите на хората - и на работещите, и на пациентите, а да се правят политики за тях. Атанасова е на мнение, че е „категорично ясно“, че вотът на недоверие, който предстои да се гласува идната седмица, ще бъде неуспешен.", "date": "2018.10.21", "title": "Десислава Атанасова: Здравната вноска няма да се променя нито през тази, нито през следващата година"}
{"url": "https://www.faktor.bg/bg/articles/mareshki-iztrebitelite-sa-sdelka-na-zhivota-za-rumen-radev-i-karakachanov", "text": "Лидерът на партия ВОЛЯ съобщи пред Нова тв, че депутатите му ще бъдат в пленарната зала при гласуване на вота на недоверие, но няма да го подкрепят. \"Това е безпринципен вот на недоверие. Ще дам само един пример. От БСП казват, че 1,5 милиарда в първото правителство на Борисов е одържавено от Здравната каса. Е, добре - правителството на Орешарски върна ли го този милиард и половина? Тази безпринципност - \"стани, за да седна\", ние няма как да я подкрепяме\", каза Марешки.   Марешки коментира и искрите, които хвърчат между коалиционните партньори в Обединени патриоти и не пропусна да захапе вицепремиера Красимир Каракачанов. \"Двамата вицепремиери Каракачанов и Симеонов са черните овце в правителството. Това са хората, които излагат българското правителство.\" Той беше категоричен, че Валери Симеонов трябва да подаде оставка след изказването за майките на деца с увреждания.  Помолен да коментира и думите на президента за \"радиомълчание\" при избора на изтребители, Марешки заяви: \"Изтребителите са сделка на живота на Румен Радев и Каракачанов. Аз на президента като човек му симпатизирам. Но това не означава, че няма да критикуваме всички лоши неща, които се случват.\"  Преди дни Марешки сподели, че президентът Румен Радев се изживява като герой от \"Мълчанието на агнетата\".", "date": "2018.10.21", "title": "Марешки: Изтребителите са сделката на живота на Румен Радев и Каракачанов"}
{"url": "https://www.faktor.bg/bg/articles/oblachno-s-valezhi", "text": "Днес ще бъде предимно облачно и на места, главно в Западна и Централна България, ще има валежи от дъжд. Ще духа слаб до умерен вятър от северната четвърт и с него ще продължи да прониква по-студен въздух. Максимални температури между 15° и 20°, в София около 15°, съобщи „Фокус“. Атмосферното налягане е малко по-високо от средното за октомври. През деня ще се задържи почти без промяна.   Над Черноморието ще бъде предимно облачно, но само на отделни места слабо ще превали. Ще духа слаб до умерен североизточен вятър. Максималните температури ще са 18-20°, колкото е и температурата на морската вода. Вълнението на морето ще бъде 2-3 бала.  В планините ще бъде предимно облачно и на много места в масивите от Западна и Централна България ще има валежи от дъжд. Над около 2100 метра валежите ще са от сняг. Ще духа умерен, по високите и открити части и силен вятър от изток-североизток. Максимална температура на височина 1200 метра около 11°, на 2000 метра – около 4°.", "date": "2018.10.21", "title": "Облачно, на места с валежи"}
{"url": "https://www.faktor.bg/bg/articles/mina-zatrupa-22-ma-minyori-v-kitay", "text": "Срутване на скала причини разрушение на част от въглищна мина в източната китайска провинция Шандун. Най-малко 22-ma миньори са блокирани под земята, съобщи агенция Синхуа. Срутването се е случило в окръг Юнчен около 11:00 часа местно време в събота. До момента успешно е възстановена работата на вентилационната система в мината, като операцията по търсене и спасяване на миньорите продължава, уточняват ТАСС и БГНЕС.", "date": "2018.10.21", "title": "Мина затрупа 22-ма в Китай"}
{"url": "https://www.faktor.bg/bg/articles/tramp-izteglya-sasht-ot-dogovora-za-likvidirane-na-raketite-sas-sreden-obseg", "text": "Президентът на САЩ Доналд Тръмп заяви, че ще изтегли своята страна от сключения с Русия Договор за ликвидиране на ракетите със среден обсег на действие, предаде Асошиейтед прес. Тръмп заяви, че руската страна е нарушила споразумението, но не съобщи подробности. Той уточни, че САЩ ще се откажат от споразумението и ще разработят нови оръжия със среден и малък обсег, освен ако Русия и Китай не предложат сключването на нов договор. САЩ се оплакват от разполагането от Москва на ракетната система 9М729, което според Вашингтон представлява нарушение на Договора за ликвидиране на ядрените ракети със среден обсег, подписан от Роналд Рейгън и Михаил Горбачов през 1987 г., отбелязват ДПА и Франс прес. Русия от своя страна смята, че американската система за противоракетна отбрана нарушава договора. Сключеният през 1987 г. договор сложи край на кризата, започнала през 80-те години на миналия век с разполагането на ракетите СС-20, насочени срещу западните столици. Сключеният през 1987 г. договор укрепва сигурността на САЩ и техните съюзници в Европа и Далечния изток. С него се забранява на Вашингтон и Москва да притежават, произвеждат или изпробват изстрелвани от земята крилати ракети с обхват от 500 до 5500 километра, припомня АП. Тръмп направи изявлението си след среща с избиратели в град Елко, щата Невада. Съветникът на Тръмп по националната сигурност Джон Болтън пристигна днес в Москва, започвайки Русия, Азербайджан, Армения и Грузия. Според британския в. \"Гардиън\" самият Болтън е оказал натиск върху Тръмп за оттегляне от договора. Той блокира и всякакви преговори по договора за балистичните ракети СТАРТ, чийто срок изтича през 2021 г. и който Москва иска да удължи, отбелязва АФП, цитирана от БТА. Бившият посланик на САЩ в Русия Майкъл Макфол заяви, че напускането на Договора за ликвидиране на ракетите със среден обсег на действие от страна на САЩ е в интерес на Кремъл. \"Главният губещ са нашите европейски съюзници\", добави той в изявление в Туитър, цитирано от ТАСС. Руският сенатор Алексей Пушков заяви в \"Туитър\", че евентуално изтегляне на САЩ от договора би представлявало втори удар на Вашингтон по световната стратегическа стабилност. Първият удар беше напускането на договора за противоракетна отбрана, уточни той. САЩ нямат никакви доказателства за предполагаемите руски нарушения на Договора за ликвидиране на ракетите със среден обсег и искат да въвлекат Русия в надпревара във въоръжаването, подобно на СССР преди време, заяви руският сенатор Франц Клинцевич. Този план няма да проработи, подчерта той, уверявайки, че страната може да гарантира сигурността си при всякакви обстоятелства.  Главният мотив за решението на САЩ да излязат от договора е мечтата за еднополюсен свят, която няма да се сбъдне, заявява източник от руското външно министерство, цитиран от ТАСС и АФП. \"Освен това подобно решение се вписва в курса на САЩ да напускат международно-правните споразумения, които им налагат същите задължения, като на техните партньори и правят уязвима концепцията за собствената им изключителност\", добавя той.", "date": "2018.10.21", "title": "САЩ се изтегля от Договора с Русия за ликвидиране на ракетите със среден обсег"}
{"url": "https://www.faktor.bg/bg/articles/parva-vizita-na-balgarski-premier-v-abu-dabi", "text": "Премиерът Бойко Борисов започва днес поредица от важни разговори с шейховете на Обединените арабски емирства (ОАЕ). Той е на първа официална визита в историята на двустранните отношения. Борисов ще се срещне първо с престолонаследника на Абу Даби - най-влиятелното от всички емирства в заливната федерация. Шейх Мохамед бин Зайед ал Нахаян, наричан често само с абревиатурата МБЗ, е един от й най-влиятелните лидери в Арабския свят днес. Престолонаследникът де факто управлява емирството и е смятан за амбициозен лидер с визия за бъдещето не само на страната, но и на целия регион. Шейхът е и движещата сила зад идеята ОАЕ да инвестират в Западните Балкани като част от стратегията за диверсификация на икономиката в постпетролната ера. През последните години ОАЕ засилват търговските си връзки и инвестициите си в Сърбия, Черна гора, Албавия, Босна и Херцеговина. Емирствата са сериозен донор и в Македония. Преди дни на посещение в ОАЕ бе румънската премиерка Виорика Дънчила, която опита да представи страната си като вписваща се в тази стратегия. Инвестиционните интереси на Абу Даби в района на Западните Балкани са в земеделие, строителство, военни технологии, авиация и туризъм. Сектори, в които точно България също смята, че има какво да предложи. За насоката на част от разговорите на Борисов в ОАЕ говори и фактът, че в делегацията е включен и министърът на финансите Владислав Горанов. Вторият важен шейх, с когото премиерът ни има среща, е управителят на Дубай Мохамед бин Рашид ал Мактум, вицепрезидент на федерацията и премиер на ОАЕ. Тази година шейх Рашид помилва двама българи, осъдени за наркотици на доживотен затвор. В ОАЕ има и други българи с проблеми с правосъдието, но те са сравнително малко, като се има предвид, че това е най-голямата българска диаспора в целия Арабски свят. Около 7000 българи живеят и работят в Дубай, Абу Даби и другите по-малки емирства по данни на МВнР. Подписаното тази година споразумение за признаване на българските шофьорски книжки е голямо облекчение за тях. През април външният министър и вицепремиер Екатерина Захариева официално откри и новото посолство на България в Абу Даби, след като страната ни допреди това имаше само консулство в Дубай. ОАЕ също тази година откриха свое посолство у нас, преди това отговаряше мисията им в Букурещ. Откриването на посолства и осезаемото засилване на диалога се случва близо 30 г. след установяването на дипломатически отношения, белязани от сравнително слаб взаимен интерес на официално ниво. След посещението на Борисов в Саудитска Арабия миналата година сегашното в ОАЕ отново е първата визита на ниво премиер в историята на отношенията на България с толкова важна страна от района на Персийския залив.", "date": "2018.10.21", "title": "Първа визита на български премиер в Абу Даби"}
