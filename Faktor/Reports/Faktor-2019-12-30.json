{"url": "https://faktor.bg/bg/articles/tatyana-burudzhieva-1-5", "text": "„Изборите са най-важното събитие на годината, защото те показват какво е качеството на политиците и на гражданите. Съжалявам, че ще го кажа в края на година, но то е много ниско\". Това каза политологът Татяна Буруджиева пред БНТ.  \"Тенденциите в обществото и в политическата сфера са ниски. Не знам защо сме лишени от сетива за това, какво ни се случва и какво ще ни се случва в политиката. Нито една партия тази година не можа да се справи със себе си. Лидерите не умеят да се справят със собствения си актив. В ГЕРБ например липсва експертният екип. В БСП имаше радикална размяна и няма усещането за политически елит за разлика от 2009 г., когато влезе във властта. Събрали са се някакви хора в екипче, но остава загадка какво е отношението им към левицата“, коментира политологът.  \"Ако погледнем резултатите, ГЕРБ ще довърши мандата си. Партиите и гражданите избраха да оцеляват така, както си мислехме, че тази година ще е ключова. Ние не решихме какво искаме да ни се случва. През 2020 г. ще се изправим отново пред въпроса - за какво са ни партиите в тази държава и какво правим въобще? БСП не се интересува от нищо друго, освен от себе си. Нека да видим изборите за лидер, да видим дали ще има нова политика. Социалистите правеха безсмислени упражнения, като влизаха и излизаха в парламента, например, но това беше напълно безцелно\", припомни Татяна Буруджиева.  \"В политиката всяко нещо е въпрос на интерпретация. Ако гледаме резултатите от рейтингите, Румен Радев явно не губи съществено. По-интересното е, че липсва опозиция на Борисов. Гражданите, които не са изразени от партиите, се увеличават. Това вече е един друг вид изкушение - да говориш и да олицетворяваш тези хора. Много е труден пред президента балансът, който трябва да постигне. Трябва да разграничава политическото от държавническото поведение. През 2020 г. новото е, че всички ще се борят за новия си мандат\", казва още Буруджиева.", "date": "2019.12.30", "title": "Татяна Буруджиева: Изборите показаха много ниско качество на граждани и политици, БСП се интересува само от себе си"}
{"url": "https://faktor.bg/bg/articles/ivan-kostov-glavniyat-prokuror-me-okleveti-upovavayki-se-na-klyuka", "text": "Бившият премиер Иван Костов поиска право на отговор в БНТ, след като се е почуствал засегнат от интервю на главния прокурор Иван Гешев. „Г-н Гешев заяви, че съм унищожил следствието, което не е вярно. Като главен прокурор той трябва да е наясно вече, че това е институция, която е формулирана в конституцията. Т.е., за да се \"унищожи\", трябва да се промени конституцията. В случая става въпрос за преструктуриране\", коментира Иван Костов.  \"Следствието никога не е било закривано или почти закривано. Иван Гешев настоява, че съм го закрил, защото не съм харесвал директора му. Главният прокурор ме оклеветява, че съм разрушил институция, опирайки се на клюка. Аз поемам отговорност за реформите в правораздавателните органи от 1998 г.,  когато се създадоха касационният и административният съд. С това започна разграждането на комунистическия репресивен апарат. С тези реформи влязохме в ЕС, а за 20 години никой не ги пипна. Прокуратурата носи цялата отговорност за следствието. Щом Иван Гешев е констатирал деквалификация на следователите, да потърси отговорност от ръководителите им и да извърши оптимизация на следствието\", коментира Иван Костов.", "date": "2019.12.30", "title": "Иван Костов: Главният прокурор ме оклевети, с реформите си започнах разграждането на комунистическия репресивен апарат"}
{"url": "https://faktor.bg/bg/articles/papa-frantsisk-ne-polzvayte-telefoni-na-masata-obshtuvayte-si", "text": "Папа Франциск призова хората да разговарят един с друг, когато се хранят, а не да използват мобилните си телефони. Пред хилядите вярващи, дошли на площад \"Свети Петър\" за неделното му обръщение, папата даде за пример семейството на Иисус Христос. “Питам се дали вие във вашето семейство знаете как да общувате или сте като тези деца, които са около масата, и всеки си чати по мобилния телефон. Цари мълчание като на литургия, но няма общуване. Трябва да си върнем общуването в семействата ни”, заяви Папа Франциск.", "date": "2019.12.30", "title": "Папа Франциск: Не ползвайте телефони на масата, общувайте си"}
{"url": "https://faktor.bg/bg/articles/botevgrad-stava-vtori-pernik-imalo-voda-za-mesets-i-polovina", "text": "\"В язовир \"Бебреш\" има вода за питейно-битово водоснабдяване за около 6 седмици\". Това заяви пред БНР кметът на Ботевград Иван Гавалюгов. „Наличните водни количества от полезния обем на язовира са за около 6 седмици при сегашното съотношение на притока и отока на води от язовира. Всички се надяваме на благоприятни климатични условия, т.е., на снегове и дъждове в този период, но не може да разчитаме на това. Положението може да го наречем като потенциално кризисно, надявам се не като съдбата на Перник, но не можем да си позволим да подценяваме обстановката“, обясни той в интервю за предаването „Преди всички“ на програма „Хоризонт“. Ако свършат водните ресурси на язовир „Бебреш“, градът разполага и с други водоизточници, но те не могат да задоволят напълно питейно-битовите нужди на населението, подчерта кметът. Според него стигне ли се до такава ситуация, последствията „няма да са по-различни от тези в Перник“.   За да се стигне до това положение на водите на язовира, има две основни причини, категоричен бе Гавалюгов и уточни: „Амортизираната ВиК инфраструктура на „Напоителни системи“ и тази, която е общинска собственост, стопанисвана от държавното ВиК-София. Втората сериозна причина е работата на малката водноелектрическа централа „Бебреш“, построена и пусната в експлоатация през 2014 г. Официално е констатирано с доклад, че този ВЕЦ работи дори извън обхвата на своето разрешително. Само през тази година това се е случило за цели 14 дни, за който период са източени около 1,2 млн. кубика вода от язовира нерегламентирано в разрез с издаденото разрешително от „Басейнова дирекция“. По думите на кмета този ВЕЦ е изграден, без да има възможност „Напоителни системи“ да контролират неговата работа: „Те не могат принудително да спират водата към ВЕЦ-а. ВЕЦ-ът можел сам да си я спре, защото крановете се намирали на територията на самия ВЕЦ, т.е., те сами се регулират и отделно сами си отчитат водните количества и декларират пред „Напоителни системи“. Абсолютен абсурд!“. Иван Гавалюгов посочи още, че става дума за частен ВЕЦ, собственост на фирма, която пък е 100% собственост на „Агрохолд“ с управител Васил Златев.", "date": "2019.12.30", "title": "Ботевград става втори Перник? Имало вода за месец и половина"}
{"url": "https://faktor.bg/bg/articles/daniel-smilov-horata-tarsyat-neshto-novo-radev-ne-mozha-da-da-konsolidira-podkrepa-za-svoyata-pozitsiya", "text": "\"Тандемът Сотир Цацаров-Иван Гешев може би е събитието или антисъбитието на 2019 г., но това зависи от гледната точка. И в двата случая е важно за България, защото се утвърди моделът на управление, в който основно участват ГЕРБ и ДПС\". Това заяви политологът Даниел Смилов. Експертьт поясни, че изминалата година е междинна и година на  половинчатост.  „Почти завършихме завод на „Фолксваген\", почти завършихме тръбите по „Турски поток\", почти намерихме и инвеститор за АЕЦ „Белене\", подчерта Смилов. По думите му страната ни има постижения през 2019 г., но смята, че те са по-скоро инерция от предходни години. Освен това е на мнение, че в правосъдната система на България са се случили и важни събития, като министьр Данаил Кирилов е имал успешни и неуспешни инициативи. Въпреки това Смилов изтькна, че ключови теми са били потулени в разгара на предизборните кампании за местните избори. Според него една от темите е водната криза в Перник.  „Ситуацията с водата в Перник може да бъде окачествен като скандалът на годината”, допълни той. Политологът обясни, че отношение за кризата в областния град имат политическите партии и медийното пространство. По ключови въпроси между опозиция и управляващи имаше съгласие през годината. Пример за това е част от гласовете в БСП, които отидоха за избора на новия председател на КПКОНПИ - Сотир Цацаров, обясни той. Смилов подчерта, че президентът Румен Радев също е имал своите силни моменти през 2019 г. Въпреки това обясни, че държавният глава така и не е успял да консолидира подкрепа за своята позиция. „Вижда се, че хората търсят нещо ново в политически план\", коментира политологът.", "date": "2019.12.30", "title": "Даниел Смилов: Хората търсят нещо ново, Радев не можа да консолидира подкрепа за своята позиция"}
{"url": "https://faktor.bg/bg/articles/bashta-na-greta-tunberg-ne-beshe-dobra-ideya-da-povede-protestite", "text": "Беше ползотворна, но и бурна година за Грета Тунберг. Активистката за защита на климата събра хиляди млади хора по целия свят, произнесе страстна реч по време на срещата на ООН и получи куп индивидуални награди. Бащата на Грета Тунберг разказа как дъщеря му е станала еко-войн, каквато е сега. Актьорът Сванте Тунберг заяви, че Грета е страдала от депресия в продължение на \"три или четири години\", преди да започне да пропуска часовете в петък, за да протестира срещу изменението на климата през 2018 година. Той каза, че поради депресията, тя спряла да говори и отказала да яде. Сванте започнал да прекарва повече време с Грета и по-малката ѝ сестра Беата в дома им в Швеция. 14-годишната Беата е диагностицирана с хиперактивност с дефицит на вниманието, синдром на Аспергер и обсесивно-компулсивно разстройство. Тя вече е борец за феминистката кауза и амбициозна певица. Грета има и Аспергер и обсесивно-компулсивно разстройство, но тя посочи аутизма си като \"свръхсила\", а не като тежест. Съпругата на Сванте, известната оперна певица Малена Ерман, анулира договорите си, за да може да бъде заедно с останалата част от семейството, каза той. Когато започнаха да разглеждат въпроса за изменението на климата, Грета разви интерес към решаването на проблема. Сванте Тунберг разказа, че е нарекла родителите си „огромни лицемери“ за това, че не вземат достатъчно сериозно проблема с климата, предаде BBC Radio 4 Today, цитирана от \"Дарик\".  Въпреки благоприятното отразяване в медиите и признанията на западните политици и културни дейци, Грета не успя да спечели всеобщо признание, тъй като мнозина я нарекоха жертва на насилие над деца или предположиха, че тя е манипулирана. Сванте каза в предаването, че смята, че е \"лоша идея\" Грета да отиде на \"фронтовата линия\" в борбата срещу изменението на климата, но поясни, че дъщеря му се справя с критиките \"невероятно добре\". В края на дългите четири месеца, в които момичето пътуваше от Европа до Америка и обратно, както и изявите ѝ на срещата на върха на ООН за климата в Ню Йорк и климатичната конференция в Мадрид, Грета се завърна в Швеция и възобнови протестите си в петък. Баща ѝ каза, че се надява нещата да станат „по-малко интензивни“ за семейството и добави, че вярва, че Грета „наистина иска“ да се върне в училище. Той придружаваше Грета на нейните трансатлантически пътешествия, но каза, че няма да има нужда да го прави, тъй като на 17 януари тя навършва 17 години. „Ако тя има нужда от мен там, ще се опитам да го направя“, казва той, „но мисля, че тя все повече и повече ще се справя сама, което е чудесно“.", "date": "2019.12.30", "title": "Бащата на Грета Тунберг: Не беше добра идея да поведе протестите"}
{"url": "https://faktor.bg/bg/articles/zadarzhaha-dvama-rusnatsi-podgotvyali-atentat-v-novogodishnata-nosht", "text": "Русия задържа двама руснаци, подготвяли терористични удари в Новогодишната нощ. Целта е била Санкт Петербург. Атентатът е предотвратен с американска помощ. В телефонен разговор, Владимир Путин е благодарил на Доналд Тръмп за разузнавателната информация, която е помогнала на  руските служби, съобщиха още от  Кремъл.", "date": "2019.12.30", "title": "Задържаха двама руснаци, подготвяли атентат в Новогодишната нощ"}
{"url": "https://faktor.bg/bg/articles/ministar-karanikolov-s-prognoza-za-izhoda-ot-vodnata-kriza-v-pernik", "text": "\"Имаше информация, че водното количество на яз. “Студена” е малко над 4 милиона кубични метра, оказа се, че са 2,6 млн. За да може да се премахне режимът, ни трябват 10 милиона кубика водно количество. Положителното е, че имаме по-добър приток на вода. Започне ли да се топи снегът в края на януари, проблемът ще се реши\". Това заяви пред БТВ министърът на икономиката Емил Караниколов.  \"Отиваме към “мъртъв” обем. Все още не сме в него, надявам се и да не се стигне до там\", каза още министърът. \"Ще извършим няколко акции в Перник през следващите дни. При едната хора ще влизат в пещерни помещения, а при другата вече имаме констатирано наличие на подземни води на около 35 метра от сондата, където ще трябва да поставим. Сега ни трябва точна информация за подземните води, за да не създадем екокриза\", разкри Караниколов. \"Основната ни задача е ремонтът на пречиствателната станция в Перник. Към момента водата е чиста и няма проблем, но при приток на по-голямо количество тя може да се замърси. След ремонта пречиствателната станция ще чисти по-голямо количество вода. Ще се стремим при пречистването да не се губи питейна вода\", коментира министърът на икономиката.  \"Заради пропусната работа към момента се губи 1/3 от питейната вода в Перник\", допълни той. \"Тук сме от 10 дни, а много неща се отметнаха. Сложихме датчици и сензори, разкопаваме, за да се отчетат течовете. Нов водопровод в Перник се налага, защото системата не издържа\", завърши Емил Караниколов.", "date": "2019.12.30", "title": "Министър Караниколов с прогноза за изхода от водната криза в Перник"}
{"url": "https://faktor.bg/bg/articles/darzhavata-izdirva-mladezhi-koito-ne-rabotyat-i-ne-uchat", "text": "По данни на НСИ броят на младежите, които нито учат, нито работят за първото деветмесечие на 2019 година, е почти 167 000. Броят на тези младежи е по-малък с почти 14 на сто в сравнение на същото деветмесечие на 2018 г., но все още 167 хиляди е голямо число. Това заяви за БТА министърът на труда и социалната политика Деница Сачева. Тяпосочи, че от Министерството ще работят с тази група младежи, като първо ще бъде създадена информационна база за това кои са, къде са намират, икономическите причини, поради които не работят. След това ще се търси възможност за професионално ориентиране с конкретни мерки за обучение, включително наставничество и развитие на дуалната форма на обучение. Най-често такива хора биха искали много бързо да видят връзката между образованието и работата, заяви министърът на труда и социалната политика. Ще има курсове по дигитални умения, по предприемачество, както и по социални, комуникативни умения, които са ключови за намирането и оставането на работа. По думите на министър Сачева в момента най-голям дял свободни работни места са заявени в преработващата промишленост - 29,8 на сто, в търговията, ремонт на автомобили и мотоциклети - почти 15 процента, в административни и спомагателни дейности - 8,7 на сто, хотелиерство и ресторантьорство - 7, 8 на сто, строителство - 7,7 на сто. Най-търсените професии в момента са оператори на стационарни машини и съоръжения, работници в добивната и преработващата промишленост, строителство и транспорт и квалифицирани работници по производство на храни, облекло, дървени изделия. Изключително търсени са и хората, които полагат грижи за други хора, както и заетите в сферата на професионалните услуги - бармани, сервитьори, готвачи, камериери и други, каза министър Сачева.", "date": "2019.12.30", "title": "Държавата \"издирва\" младежи, които не работят и не учат"}
{"url": "https://faktor.bg/bg/articles/novini-svyat-polskiyat-premier-putin-lazhe-za-vtorata-svetovna-voyna", "text": "Полският премиер Матеуш Моравецки каза, че руският президент Владимир Путин лъже в изказванията си, в които обвинява Полша за избухването на Втората световна война, предадoха Асошиейтед прес и БТА.  Според Моравецки Путин прави това, за да отклони вниманието от неотдавнашните руски политически провали. Преди около седмица Путин каза, че Полша носи отговорност за избухването на войната и това засили напрежението между двете страни. В петък миналата седмица руският посланик във Варшава бе повикан на разговор в полското външно министерство, за да му бъде изразен протест. Втората световна война започва през 1939 г., когато в Полша нахлуват войските на нацистка Германия, а две седмици по-късно - и на Съветския съюз. Двойната окупация е извършена дни след като двете тоталитарни държави подписват таен протокол за подялба на Полша и балтийските страни. Във войната загиват около 6 милиона поляци, отбелязва Асошиейтед прес.  \"Президентът Путин многократно е лъгал за Полша и винаги го е правил съвсем съзнателно\", се казва в изявление на полския министър. \"Това обикновено става в ситуация, когато властите в Москва усещат международен натиск, предизвикан от нейните действия. И то натиск не на историческата, а на най-съвременната геополитическа сцена\", се казва в изявлението на полския правителствен ръководител. То бе разпространено чрез профила му във Фейсбук и в акаунта в Туитър на канцеларията на премиера, предаде ПАП. Моравецки посочва няколко неотдавнашни събития, които определя като провали за Русия. Сред тях е наложената заради употреба на допинг временната забрана руски спортисти да участват в международни състезания и неуспешният опит на Кремъл \"напълно да подчини Беларус на Русия\". Полският премиер отбелязва и удължаването на санкциите на ЕС срещу Русия, наложени заради анексирането на Крим, както и санкциите на САЩ, засягащи изграждането на руския газопровод \"Северен поток - 2\". Смятам, че думите на президента Путин са опит за прикриване на тези проблеми, заявява Моравецки. Някои опоненти на полското консервативно правителство обвиниха полските власти, че са се забавили и не са реагирали достатъчно категорично на изявленията на Путин от преди седмица. Те бяха свързани с острата реакция на руския лидер срещу резолюция на Европейския парламент, в която се казва, че Съветският съюз, както и Германия, носят отговорност за започването на Втората световна война. Руският президент нарече резолюцията \"пълни глупости\". Той каза, че причина за войната не е бил пактът Рибентроп - Молотов, а Мюнхенското съглашение от 1938 г. и подчерта, че Полша се е възползвала от него, за да осъществи териториалните си претенции към район, намиращ се днес в Чехия. Путин отправи и обвинения срещу посланика на Полша в Берлин преди войната Юзеф Липски, който според него подкрепял политиката на Хитлер и бил обещал да му се вдигне паметник във Варшава, ако изпрати всички полски евреи в Африка.", "date": "2019.12.30", "title": "Полският премиер: Путин лъже за Втората световна война"}
{"url": "https://faktor.bg/bg/articles/blizo-50-000-dushi-sa-potarsili-ombudsmana-prez-2019-g-nay-mnogo-sa-signalite-za-vik", "text": "Близо 50 000 души са потърсили омбудсмана през 2019 г., съобщиха от пресцентъра на обществения застъпник. От приемната в София и изнесените офиси в страната, чрез писмени сигнали и консултации по телефона са се възползвали общо 48 928. От тях 22 040 са на граждани, подписали се в колективните жалби. Най-много хора са се оплакали на омбудсмана за нарушени права във ВиК сектора - 10,54 на сто от общия брой. След това са гражданите, сезирали омбудсмана за проблеми, свързани със социално осигуряване и обезщетения, в т.ч. и пенсии - близо 9 процента, следвани от жалби срещу енергийни дружества, частни съдебни изпълнители, банки, фирми за бързи кредити и др. През 2019 г. омбудсманът е сезирал пет пъти Конституционния съд, а законодателните инициативи са четири - за несъстоятелност на физическите лица, за търговския регистър и регистъра на юридически лица с нестопанска цел, за гражданския процесуален кодекс и законопроекта за съсловните организации на медицинските специалисти.", "date": "2019.12.30", "title": "Близо 50 000 души са потърсили омбудсмана през 2019 г., най-много са сигналите за проблеми с ВиК"}
{"url": "https://faktor.bg/bg/articles/pochina-prof-dragomir-draganov", "text": "На 71 г. почина историкът проф. д-р Драгомир Драганов. Проф. Драганов беше дългогодишен преподавател по история в Софийския университет и бивш депутат.   Той беше народен представител в VII Велико народно събрание и 38-то Народно събрание от Евролевицата. През 2007 г. Драгомир Драганов бе кандидат за кмет на София, издигнат от бизнеспартия ЛИДЕР. Проф. Драганов беше и дългогодишен преподавател в Историческия факултет  на СУ \"Св. Климент Охридски\". Проф. Драгомир Драганов е роден през 1948 г. в Плевен. През 1972 г. завършва история в Историческия факултет на Софийския университет. От 1974 г. е асистент, от 1984-а доцент, а от 1996-а - професор в Катедрата по нова и съвременна история. През 1980-1983 г. е преподавател по история на славянските народи в Мадридския автономен университет - Испания.", "date": "2019.12.30", "title": "Почина проф. Драгомир Драганов"}
{"url": "https://faktor.bg/bg/articles/ot-2020-g-shte-imame-nova-tochka-za-dostavka-na-gaz", "text": "От 1 януари 2020 г. точката за доставка за руския природен газ за България ще бъде променена и тя ще бъде „Странджа 2“. Това каза министърът на енергетиката Теменужка Петкова, предаде репортер на Агенция \"Фокус\". \"В края на миналата година беше актуализирана енергийната стратегия и на страната и в нея бяха включени два много важни проекта. Единият от тях е свързан с разширение на газопреносната инфраструктура на територията на България, от турско-българската граница до българо-сръбска граница\", добави Петкова. \"Другият проект е свързан с участието на \"Булгартрансгаз\" в терминала за втечнен природен газ на Александруполис с участие като акционер. Всички тези промени, които се случват в проектите с природен газ около нас налага ние да бъдем актуални и адекватни на ситуацията в момента. Поради тази причина \"Булгаргаз\" от средата на юни е в преговори с колегите от \"Газпром\" експорт и това, което успяхме да финализираме са промените във входната точка на доставка. Това, което колегите успяха да договорят след дълги преговори, след анализи, както по отношение на техническите параметри на входната точка на доставка на „Странджа 2“, това са входната точка на доставка, за която колегите от „Булгартрансгаз“ успяха да реализират успешно първите 11 км от разширението на инфраструктурата на територията на България\", обясни министърът на енергетиката. \"Това, което колегите успяха да договорят и да направят анализа веднъж от техническа и веднъж от финансова гледна точка показа, че към настоящия момент целесъобразно за България, за българските потребители е точката на доставка да бъде променена и тя да бъде „Странджа 2“. Финансовите анализи показаха, че българските потребители в рамките на годишна база ще спестим над 70 млн. лв. от таксите за пренос по Трансбалканският маршрут\", каза още министър Петкова. \"Това ще доведе до намаляване на цената на руския природен газ за България, като първоначалните анализи показват, че това намаление ще е около 5%. Отделно от това колегите от „Булгартрансгаз“ направиха и техническите проби, провериха техническите параметри във връзка с възможността за експлоатация, те са положителни. Това, което искахме да ви съобщим е, че от 1 януари 2020 г. точката за доставка за руския природен газ за България ще бъде променена и тя ще бъде „Странджа 2“. Причините са икономическият ефект от тази промяна, по-добрите условия за българските потребители на природен газ\", посочи Теменужка Петкова.", "date": "2019.12.30", "title": "Теменужка Петкова: От 2020 г. ще имаме нова точка за доставка на газ"}
{"url": "https://faktor.bg/bg/articles/zetyat-na-bobi-mihaylov-ostava-v-levski", "text": "Капитанът Живко Миланов продължи договора си с ПФК Левски с една година. Контрактът на юношата на клуба е до месец юни 2021 година. ПФК Левски пожелава на Живко много бъдещи щастливи мигове с любимия клуб. Зетят на Борислав Михайлов, който от 9 години е женен за дъщеря му Бисера, има цели 25 мача през този сезон. Единственият двубой пропуснат от бившия национал е домакинството с АЕК (Ларнака) в Лига Европа, тъй като беше наказан. Той има общо 226 мача за родния му клуб, в които е вкарал 12 гола. Бранителят е трикратен шампион на България - 2006, 2007 и 2009 година, а също така и трикратен носител на Купата на България със \"сините\" - 2003, 2005 и 2007 година, както и трикратен носител на Суперкупата на България - 2005, 2007, 2009 година. Мечтата на 35-годишния Миланов е през този сезон да спечели своя 10-и трофей с Левски, с който да прекъсне черната серия от десет години без трофей за клуба.", "date": "2019.12.30", "title": "Зетят на Боби Михайлов остава в \"Левски\""}
{"url": "https://faktor.bg/bg/articles/postepenno-snegovalezhite-shte-spirat-oblachnostta-shte-namalee", "text": "Днес преди обяд на места все още ще има превалявания от сняг, но той постепенно ще спре, а в следобедните часове и облачността от запад ще започне да се разкъсва и намалява. Ще духа умерен, в Източна България и силен северен вятър. Преобладаващите максимални температури ще бъдат между 0° и 5°, в София 0° - 1°. Атмосферното налягане е значително по-високо от средното за месеца и през деня ще продължи да се повишава. Над Черноморието ще преобладава облачно и ветровито време. На места ще има слаби превалявания от дъжд и мокър сняг. Вятърът ще бъде силен от север. Максималните температури ще са между 3° и 8°. Температурата на морската вода е 10-12°. Вълнението на морето ще се усили и ще бъде 4-5 бала. Над планините през по-голямата част от деня ще е предимно облачно и ще превалява сняг. След обяд валежите ще спират и облачността над масивите от Западна България ще се разкъса. Ще духа силен североизточен вятър. Максималната температура на 1200 метра ще е около минус 3°, на 2000 метра – около минус 9°.", "date": "2019.12.30", "title": "Постепенно снеговалежите ще спират, облачността ще намалее"}
{"url": "https://faktor.bg/bg/articles/zapochva-efektivna-stachka-na-germanskite-aviokompanii", "text": "Важна информация за пътуващите. Екипажът на авиокомпания „Джърмануингс” започва ефективна стачка, която ще продължи  до полунощ на 1 януари. От София ще бъдат засегнати полети до германските градове Дюселдорф и Щутгарт. По информация на българското посолство в Берлин в протестните действия е възможно да се включат и служители на  „Луфтханза”.", "date": "2019.12.30", "title": "Започва ефективна стачка на германските авиокомпании, засегнати са полети до България"}
