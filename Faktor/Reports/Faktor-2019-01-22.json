{"url": "https://www.faktor.bg/bg/articles/rosen-plevneliev-s-ostri-kritiki-kam-radev-ne-izpalnyava-osnovnite-si-zadalzheniya-kato-prezident", "text": "Росен Плевнелиев, президент на страната (2012-2017 година), остро критикува дейността на президента Румен Радев и подчерта, че той не изпълнява основните задължения на институцията - да е символ на баланса, да има открояваща се външнополитическа роля и да има обединяваща вътрешнополитическа функция. В деня, в който се навършват две години от встъпването на Румен Радев в длъжност, предшественикът му обясни, че неуспехът на президента не може да бъде успех за нито един от българските граждани, затова се надява, че на \"Дондуков\" 2 ще има промяна в курса. \"На днешната дата всички президенти досега даваха пресконференции, за да отчетат какво е свършено през годината, но президентът Радев реши да не прави пресконференция. За мен това е донякъде обяснимо, защото се чудя какво би отчел като свършено в тези две години, през които той, според мен, игра ролята на опозиционер, а не на президент. Все още се надявам, че генерал Радев ще се превърне в президента Радев\", заяви Росен Плевнелиев, цитиран от БНР. Той беше в Русе, за да изнесе лекция, посветена на професиите на бъдещето и развитието на икономиката.", "date": "2019.01.22", "title": "Плевнелиев изригна срещу Радев: Не дава отчет за мандата си, защото трябва да говори само за неуспехите!"}
{"url": "https://www.faktor.bg/bg/articles/novini/svyat/germanski-ministar-predlaga-vtori-referendum-za-brekzit", "text": "Германският министър на правосъдието Катарина Барли изрази днес разочарование от плана на британския премиер Тереза Мей за излизане от задънената улица по въпроса за Брекзит.  \"Великобритания трябва да организира втори референдум\", каза Барли, цитирана от Ройтерс. Вчера Мей заяви, че ще опита да намери изход от безизходицата в парламента, като поиска още отстъпки от ЕС по въпроса за предпазния механизъм за предотвратяване на митнически проверки на ирландската граница. \"Да, разочарована съм. Това не е начинът\", каза германският правосъден министър пред радио \"Дойчландфунк\". Барли, която има германско и британско гражданство, заяви, че проектоспоразумението с ЕС няма да бъде променяно. В същото време тя добави, че може да бъде направена отсрочка, ако има втори референдум.  \"Това може да успокои обстановката\", каза Барли. Германският министър за европейските въпроси Михаел Рот също изрази разочарование от вчерашните изявления на британския премиер.  \"Къде е план Б? За един приятел питам...\", написа той в Туитър.", "date": "2019.01.22", "title": "Германски министър предлага втори референдум за Брекзит"}
{"url": "https://www.faktor.bg/bg/articles/novini/balgariya/i-vtoriyat-targ-za-kashtata-muzey-peyo-yavorov-se-provali", "text": "Няма желаещи да купят къщата-музей \"Пейо Яворов\". И вторият търг, който беше днес, се провали поради липса на участници. В рамките на месец взискателят може да поиска определяне на нова начална стойност на имота и насрочване на следваща публична продан, обясни Валентин Василев от кантората на частния съдебен изпълнител.  \"Насрочването на търгове може да продължи до безкрайност, докато не се появят основания процесът да спре\", обясни Валентин Василев от кантората на частния съдебен изпълнител:  От пресцентъра на Столичната община обясниха, че не са участвали в днешния търг заради това, че още не са изчистени неяснотите около имота.  Съдебният спор, който доведе до тази публична продан, не е завършил, последното дело е през февруари.", "date": "2019.01.22", "title": "И вторият търг за къщата-музей \"Пейо Яворов\" се провали"}
{"url": "https://www.faktor.bg/bg/articles/novini/svyat/izgrazhdat-prechistvatelna-stantsiya-kray-bosilegrad", "text": "На среща инициирана от министъра на околната среда и водите Нено Димов беше решено да се създаде работна група с участието на двама зам. – министри, която да търси конкретни мерки по европейски стандарт. От сръбска страна се получи уверение, че ще се засили мониторинга и инспекцията. В района на Босилеград ще се построи пречиствателна станция. Двамата министри подписаха и Меморандум за разбирателство между Министерството на околната среда и водите на Република България и Министерството на защитата на околната среда на Република Сърбия и Споразумение за ранен обмен на информация в случай на радиационна авария.", "date": "2019.01.22", "title": "Изграждат пречиствателна станция край Босилеград"}
{"url": "https://www.faktor.bg/bg/articles/karanikolov-zakonat-za-gorivata-shte-vleze-v-sila-kogato-vsichki-strani-sa-udovletvoreni", "text": "Ако Законът за горивата бе влязъл в сила, повярвайте ми щеше да има цунами от недоволство в бранша. Затова е необходимо законът да бъде коригиран така, че в него да има баланс и да регулира сектора, а не да бъде за сметка на някого. Това заяви в студиото на \"Лице в лице\" министърът на икономиката Емил Караниколов. ,,От другата седмица започваме да се събираме с всички заинтересовани страни и да работим по проекта. Целта е да бъде постигнат диалог, който за жалост в момента отсъства. Но този закон трябва да го има и той ще влезе в сила тогава, когато всички страни са удовлетворени и когато бъдат коригирани някои определени текстове в него'', посочи министърът. ,,На този етап има известни противоречия в бизнеса по отношение на този закон. Поради това е необходимо най-напред да бъде направена оценка на въздействието, а такава може да бъде направена само ако законът е функционирал минимум една-две години. Секторът е един от печелившите в България и не трябва да има напрежение в него'', обясни още той. По темата с преките чуждестранни инвестиции у нас Караниколов увери, че инвестициите у нас не спадат и разкри, че за изминалата година чуждите инвестиции са били на стойност 850 милиона лева. ,,Има срив на инвестициите с около 40%, но искам да направя пояснението, че това са само временни прогнози, които се дават като потоци пари и връщане на заеми. В тази връзка напомням, че през цялата 2017 г. се говореше, че инвестициите са намалели и тогава също обяснихме, че става въпрос за временни прогнози. И в крайна сметка се оказа, че инвестициите през 2017 г. надвишават тези от 2016 г.'', допълни Караниколов. ,,Относно високата цена на тока за бизнеса ще кажа, че има законодателство, според което определени сектори може да бъдат компенсирани от държавата. Министерството на икономиката ще помогне, но искаме от бизнеса да каже кои сектори имат нужда от нашата подкрепа, тъй като нещата не са едностранни'', каза още министър Караниколов. ,,Покупката на нов боен самолет е задължение, което има България към НАТО и към своята армия. Разбирам доводите на мнозина, които искат тези пари да бъдат вложени в здравеопазването или образованието, обаче Българската армия е институция, която неведнъж е спасявала държавата ни. Така че лично аз ще се съобразя с исканията на българската армия'', завърши министърът на икономиката.", "date": "2019.01.22", "title": "Караниколов: Законът за горивата ще влезе в сила, когато всички страни са удовлетворени"}
{"url": "https://www.faktor.bg/bg/articles/novini/balgariya/tsvetan-tsvetanov-se-sreshtna-s-poslanika-na-germaniya-v-balgariya", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Германия в България Н.Пр. Херберт Салбер. Двамата обсъдиха политическата и икономическа ситуация в страната и региона. Цветанов и Салбер се обединиха около високата оценка за отличните двустранни отношения, като подчертаха традиционното партньорство между двете страни, съобщават от пресцентъра на ГЕРБ. Цветанов посочи, че България и регионът на Западните Балкани винаги са се радвали на подкрепата на немските партньори и благодари за ангажираността на Германия за повишаване на свързаността и интегрираността на страните от региона с ЕС по време на Българското председателство, включително и за приноса ѝ в тази посока в рамките на Берлинския процес. Отбелязан бе и интересът за реализиране на нови немски инвестиции в страната, както и за разширяване на вече съществуващи такива. Цветанов подчерта, че гарантирането на добър бизнес климат, икономическа стабилност и правна сигурност са сред приоритетите на правителството на премиера Бойко Борисов и управленската програма на ГЕРБ.", "date": "2019.01.22", "title": "Цветан Цветанов се срещна с посланика на Германия в България"}
{"url": "https://www.faktor.bg/bg/articles/novini/svyat/studovete-v-polsha-tazi-zima-vzeha-nad-60-zhertvi", "text": "Броят на жертвите на зимните студове в Полша стигна 62 души, съобщи Правителствения център за сигурност на Полша. От измръзване вчера са починали още двама мъже.  \"Единият от тях е жител на Вроцлав, на 59 години, а другият на Краков, на 31 години\", съобщи представител на центъра. По думите му жертвите на студовете в Полша от 1 ноември са общо 62. При това тази година в страната все още не е имало силни застудявания. През последните дни температурите са малко под нулата.", "date": "2019.01.22", "title": "Студовете в Полша тази зима взеха над 60 жертви"}
{"url": "https://www.faktor.bg/bg/articles/novini/svyat/komisiyata-po-petitsiite-na-ep-prie-za-absolyutno-osnovatelna-petitsiyata-sreshtu-dvoyniya-standart-na-hranite", "text": "Европейският парламент остави отворена петицията на българските граждани срещу двойния стандарт на храните в Европейския съюз. Това съобщи омбудсманът Мая Манолова, след като беше изслушана от комисията по петициите. \"Комисията по петициите прие за абсолютно основателна внесената от нас петиция, остави я отворена, за да може Европейският парламент да следи и да наблюдава този процес до окончателното приключване с обидната практика на двойните стандарти при храните. Убедена съм, че до края на мандата на Европарламента ще има време тези промени, които да забранят двойните стандарти при храните, да бъдат окончателно гласувани, така че това ще бъде и огромна победа за България, за българските граждани, за българските институции\". Документът и инициативата бяха подкрепени от всички български евродепутати. На въпрос дали има шансове промените в директивата за нелоялните търговски практики да бъдат приети по време на мандата на този Европейски парламент, който изтича през май, Манолова отговори: \"Аз съм оптимист, че тази тема ще намери своето законодателно решение още в рамките на този парламент. Мисля, че европейските институции не могат да си позволят тази практика да продължава, защото това руши доверието в Европейския съюз\". Омбудсманът беше сезирана от български майки, които установиха, че техните бебета консумират храни и напитки с по-ниско качество и в пъти по-висока цена. Срещу тази практика публично се обявиха председателят на ЕК Жан-Клод Юнкер и еврокомисарят по правосъдието и защитата на потребителите Вера Йоурова. Пред БНР Манолова изрази очакване законодателната промяна да бъде приета до края на мандата на този Европейски парламент: \"Освен петицията на български граждани в Комисията по вътрешен пазар ще бъде обсъждан и гласуван потребителският пакет, част от който е проблемът с двойните стандарти при храните. Ще имам среща и с еврокомисаря Йоурова\".", "date": "2019.01.22", "title": "Комисията по петициите на ЕП прие за абсолютно основателна петицията срещу двойния стандарт на храните"}
{"url": "https://www.faktor.bg/bg/articles/novini/svyat/i-kalfin-v-evropa-nyama-finansova-kriza-nikoy-ne-ochakva-i-kriza-prez-tazi-godina", "text": "\"В Европа няма финансова криза, никой не очаква и криза през тази година\", заяви Ивайло Калфин, бивш вицепремиер, в ефира на Bloomberg TV Bulgaria. Като една от причините за по-трудното развитие на икономиката Калфин отбеляза фактът, че тя е глобализирана и всички международни сътресения водят до негативни резултати. Все пак, според него, именно глобализацията е правилният път за всяка една страна. \"Както всяка една система, световната политика има нужда от разтърсване. Това обаче не трябва да води до разпадане на връзки. Няма как ако една държава се затвори в своите граници да получава толкова, колкото от участието си в глобалната система\", посочи той. \"Политическите несигурности също имат съществено отражение върху икономиката\", подчерта Калфин.", "date": "2019.01.22", "title": "И. Калфин: В Европа няма финансова криза, никой не очаква и криза през тази година"}
{"url": "https://www.faktor.bg/bg/articles/novini/balgariya/kak-da-se-predpazim-ot-gripa-ubiets", "text": "28 души са починали заради грип в съседна Румъния. Вирусът е взел 9 жертви и в Хърватия. Висока заболеваемост има също в Турция, Босна и Херцеговина. В Румъния, както и у нас, циркулират вирусите от тип А. „Различното разпространение на вирусите се дължи на това каква част от населението е чувствително към този вирус – каква част от хората са се срещали с него в предишния сезон”, посочи проф.д-р Нели Корсун, Национална лаборатория „Грип и ОРЗ”. „Грипът е убиец! Това е много тежка, сериозна инфекция, изпитание за организма и е много опасен, когато попадне на слаб организъм”, посочи доц.д-р Петър Атанасов, началник клиника Вътрешни болести. За увреждането на имунитета спомагат нередовното хранене, недоспиването и стреса. Признаците са различни.Основните симптоми за грипна инфекция са сърцебиене, задух, гадене, повръщане, профузни диарии. Хората у нас, които всяка година умират от усложненията на грипа, са от 1000 до няколко хиляди. Точната бройка обаче е недоказуема, тъй като не може да е ясно дали възрастен човек не е починал от заболяването, от което е страдал, докато същевременно е боледувал от грип. В последните седмица статистиката сочи, че заболелите са по-малко от отчетените през същия период от 2018 година, информира Дарик директорът на Националния център по заразни и паразитни болести проф. Тодор Кантарджиев.  Проф. Кантарджиев посочи, че причините за смърт при усложнения от грип са основно две:  „Първата, която много рядко се случва, е свързана с рязкото начало на грипа – грипната кървава пневмония или дихателна недостатъчност. Другата идва от възпалението на мозъка – вирусен енцефалит. Другите усложнения, които са масови при възрастни, хора с увреждания или с хронични заболявания, това са бактериалните пневмонии. Те се явяват, когато на петия или шестия ден от грипа, вместо да започне да ти става по-добре, храчките стават гнойни, появяват се тежест в гърдите и болки в гръдния кош. Това е бактериална пневмония, трябват лекар и антибиотик. Ако не се вземат тези мерки, състоянието се влошава и се получава дихателна недостатъчност при възрастните хора и при малките деца”. „В последните години наблюдаваме много интересно нещо – една част от тежките пневмонии, които се явяват като усложнения, не са бактериални, а микотични. Тоест, те са причинени от микроскопични гъбички”, посочи още проф. Катранджиев. Успокоителното е, че в последните десетина дни заболеваемостта, която се наблюдава в страната, е по-малка от отчетената през същия период от миналата година.", "date": "2019.01.22", "title": "Как да се предпазим от грипа убиец"}
{"url": "https://www.faktor.bg/bg/articles/tragediya-v-plovdiya-15-godishno-momche-se-udavi-v-yazovir-kray-markovo", "text": "15-годишно момче се е удавило в язовир в района на селата Марково и Първенец. Това съобщиха за Радио „Фокус“-Пловдив от ОДМВР – Пловдив. Сигналът за инцидента е подаден малко преди 17.00 часа. 15-годишното момче, заедно с дама негови приятели са били в района около язовира.  Загиналото момче е тръгнало по заледените води, но ледът се е пропукал и детето е потънало. В момента тече акция по издирване на тялото. На място има полицейски екип и водолази.", "date": "2019.01.22", "title": "Трагедия в Пловдия: 15-годишно момче се удави в язовир край Марково"}
{"url": "https://www.faktor.bg/bg/articles/petak-13/arhivite-na-nkvd-stalin-e-predaval-na-gestapo-bezhantsi-ot-germaniya-nadyavashti-se-da-nameryat-v-sssr-spasenie-ot-hitler", "text": "На Дернбургщрасе в Берлин сред останалите табели, напомнящи на минувачите за жертвите на нацизма има и една месингова, на която са гравирани няколко дати. Тя е поставена на мястото, където преди войната се е намирал домът на бизнесмена Макс Цукер. След като Хитлер идва на власт той решава да емигрира и да се премести при сина си, който живее в Съветския съюз. Решението се оказало съдбоносна грешка. През 1937 година Макс Цукер е арестуван от НКВД (предшественик на КГБ) по обвинение в шпионаж, а през 1939 година, след подписването на пакта Молотов – Рибентроп, е депортиран в нацистка Германи. На границата го \"посрещат\" офицери от Гестапо. Като евреин с полски произход Цукер е откаран във Варшавското гето, където на 23 октомври 1941 година е убит на улицата от есесовци. Документи, открити в архивите на КГБ на Украинската съветска социалистическа република, свидетелстват за това как НКВД е предавало на Гестапо бежанци от Германия, надяващи се  На 5 януари 1938 година народният комисар Ежов и генералният прокурор Вишински подписват протокол, в който се съдържат имената на 45 емигранти от Германия, Австрия и други страни, осъдени на изселване от СССР. След като Сталин и Хитлер стават съюзници през 1939 година, предаването на бежанци на нацистите стана \"на конвейр\". До лятото на 1941 година НКВД предава на хитлеристка Германия стотици души. Мнозинството от тях са членове на разгромената от Хитлер германска Компартия. Комунистите и евреите, търсещи спасение от нацизма в СССР били изпращани на Хитлер от неговите съюзници. Хайнц Нойман, депутат и член на политбюро на Комунистическата партия на Германия, и съпругата му Маргарета пристигат в СССР през 1935 година.  През 1937 година Нойман е арестуван от НКВД и екзекутиран. Неговата съпруга е осъдена като \"особено опасен обществен елемент\" на пет години в лагер през 1938 година, а през 1940 е депортирана в Германия. За това Маргарета Нойман разказва в мемоарната си книга \"В нощта на 31 декември 1939 година срещу 1 януари 1940 влакът отведе 70 сломени души. През разорената Полша продължихме към Брест-Литовск. На моста през река Буг ни чакаха офицери от апарата на друг европейски тоталитарен режим – германското Гестапо. Трима души отказаха да преминат през моста: унгарски евреин с фамилията Блох, работник-комунист, осъден от нацистите и германски учител, чието име не си спомням. Повлякоха ги насила. Бесът на нацистите-есесовци веднага се изсипа върху евреина. Качиха го на друг влак и ни закараха в Люблин… там ни предадоха на Гестапо. Именно тогава се убедихме, че не просто са ни предали на Гестапо, но НКВД също така е предало на СС пълната документация за биографиите и делата ни. Така, например, в моето досие беше отбелязано, че съм съпругата на Нойман, а той беше един от германците, най-силно ненавиждани от нацистите...\" По-късно нацистите затварят Маргарета Нойман в концлагера Равенсбрюк, където оцелява по чудо. Ернст Фабиш (1910–1943) е член на младежката организация на германската Компартия. След като на власт идват национал-социалистите става един от лидерите на антифашистката съпротива. След като е издадена заповед за ареста му, успява да избяга в Чехословакия, а после и в СССР. Работи на строителството на електроцентрала в Сталинск (Новокузнецк) и Подмосковието. През април 1937 година Фабиш е арестуван от НКВД, шест месеца прекарва в съветските затвори, а през януари 1938 година е депортиран в Германския райх. На границата е арестуван от Гестапо. В затвора той се разболява от туберкулоза, а през 1943 година е убит в концлагера Освиенцим.  започва още преди пакта Молотов – Рибентроп, и то именно заради депортацията на германци от СССР: например, за уточняване на \"количеството депортируеми\" или времето на тяхното пристигане. През 1939 до 1940 година, след подписването на пакта, на територията Полша, поделена между съюзниците СССР и Германия, се провеждат няколко така наречените \"конференции\" между офицери от НКВД и Гестапо – на първо място те били посветени на начините за смазване на полската съпротива.  Историкът Робърт Конкуест пише, че са проведени 4 такива конференции, документите за тези преговори продължават да са засекретени в съветските архиви. Германският историк Вилхелм Менсинг е създател на сайт \"НКВД и Гестапо\", посветен на съдбите на германците, избягали от Хитлер и арестувани в СССР,  В книгата си \"От Рур в ГУЛАГ\" той разказва за германските работници, станали жертви на Сталин. В началото на 1930-те години във вестниците в Рурския въгледобивен басейн се появяват обяви с \"покани\" за работа в съветската компания  \"Союзуголь\": на миньорите се предлагали баснословни заплати. Миньорът Фриц Балтес през 1931 година сключва договор в съветското търговско представителство в Берлин и заминава за СССР, в град Кизел в мината \"Калинин\", където се издига до десетник. На 15 октомври 1937-ма година той е арестуван. Следователят от НКВД Близняк веднага започва да го бие. На чекистите им трябвал заговор и за ролята на германски шпионин-вредител бил избран миньорът Франц Винтер, който също бил пописал договор в съветското представителство.  \"По време на разпитите ме подлагаха на най-жестоки изтезания. Избиха ми зъбите, спукаха тъпанчето на едното ми ухо\", разказва той по-късно. На 7 януари 1938 година с постановление на Политбюро на ЦК на ВКП(б) \"За организирането на показен процес в Кизел\" на Свердловското НКВД е разрешено да проведе открит показен процес \"над диверсантите, действали в Кизелския въглищен басейн\". Балтес и Винтер са осъдени на смърт, но след това присъдата е заменена с 25 години трудово-изправителни лагери. Те са изпратени в разпределителен лагер, откъдето пишат писма с молба за помощ до германското посолство.  На 2 май 1940 година са откарани в Брест-Литовск, където германски граничари ги прекарват през границата на германска територия. Там обаче те се оказват в ръцете на Гестапо и са изпратени в затвора в Люблин. Това е само една от множеството истории за германски работници в книгата \"От Рур в ГУЛАГ\". Вилгелм Менсинг разказва пред Радио \"Свобода\", че броят на германците попаднали под репресиите на НКВД е невъзможно да бъде точно установен. Но е установил с точност, че най-малко 325 души са били депортирани след подписването на пакта Молотов-Рибентроп. Най-младите от тях са изпращани на фронта, евреите загиват в концлагерите. Менсинг признава, че не е успял да включи в книгата си всички истории, за които е събрал документи и затова създава сайта си, но в книгата разказва няколко от най-трагичните истории. Например, журналистът Вили Харцхейм, член на компартията от  1923 година. Емигрирал в СССР след идването на власт на нацистите и е изпратен в Сибир и 17 декември е разстрелян за \"контрареволюционна дейност\". Комунистът Арнолд Клайн емигрира в СССР през 1934 година, под партийния псевдоним Ханс Блох работи в издания на германската компартия, след това е изпратен на работа в автомобилен завод в Нижни Новгород. На 8 март 1938 година е арестуван от НКВД и обвинен в троцкизъм. На 5 февруари 1940 година съветските власти го предават на Гестапо.Обвинен е в държавна измяна и две години по-късно умира в затвора.", "date": "2019.01.22", "title": "Архивите на НКВД: Сталин е предавал на Гестапо бежанци от Германия, надяващи се да намерят в СССР спасение от Хитлер"}
{"url": "https://www.faktor.bg/bg/articles/zimniyat-ni-turizam-s-5-rast", "text": "5% ръст бележи зимният туризъм у нас. Най-много идват от Гърция, Румъния, Турция, Великобритания. От последната държава за летния туризъм се очаква ръст от 25 процента. Това съобщи министърът на туризма Николина Ангелкова пред bTV. Миналото лято за персонал в българския туризъм са наети над 7700 работници от трети страни. 2 милиона туристи се очакват в Пловдив благодарение на това, че градът е европейска столица на културата, каза министърката.  Тя коментира и случая с разораните дюни в къмпинг \"Смокиня\". \"В закона ясно е записано, че дюните трябва да бъдат опазвани. Ако някой наруши закона, са предвидени сериозни наказания – до 3 години затвор и глоба от 2000 до 10 000 лв.\" От думите й стана ясно, че вече има наложено наказание. „В Закона за защитените територии ясно е записано, че дюните не трябва да бъдат разрушавани. Всеки един гражданин независимо от собствеността е длъжен да ги опазва и да се съобразява със закона. Ако извърши нарушение, се наказва”, коментира Ангелкова. „Допълнително, за да гарантираме това, че няма да се разрушават дюни на плажа с промените в Закона за устройството на черноморското крайбрежие увеличаваме размера на санкциите и достигат до 50 000 лв. за юридически лица”, допълни министърът. На въпрос как защитени територии се оказват в частни ръце, Ангелкова посочи, че това се е случило навремето с възстановяването на земите на собствениците. „Дали дюните са в частен или държавен имот обаче, след да бъдат опазени“, подчерта тя. На въпрос ще посети ли и тази година церемонията по връчването на \"Оскар\" тя говори отрицателно - имала други ангажименти по същото време. Ангелкова добави, че няма фаворит сред филмите - кандидати за статуетката.", "date": "2019.01.22", "title": "Зимният ни туризъм с 5% ръст"}
{"url": "https://www.faktor.bg/bg/articles/kultura/art-faktor/pochina-pedagozhkata-koyato-nauchi-na-notite-vasko-ketsa-silviya-katsarova-i-margarita-hranova", "text": "Почина легендарната педагожка Лилия Ненкова. Новината съобщи Деян Неделчев във Фейсбука си. Тя е цигулар и дългогодишен преподавател по солфеж в Музикалната академия и Нов български университет. Много от родните звезди познават нотите благодарение на нея. Подготвила е почти всички известни певци от старата школа за музикалния отдел на консерваторията, както и някои от по-младите им колеги.  Замества традиционното обучение с мултимедийно в НБУ, подкрепена от ректора и бивш министър на образованието Сергей Игнатов. Преподавала е на Маргарита Хранова, Васил Найденов, Силвия Кацарова, Мустафа Чаушев, Васил Петров, Милица от \"Тоника\" и сина й, Камелия Тодорова, Графа, Белослава, Ясен Зердев.", "date": "2019.01.22", "title": "Почина педагожката, която научи на нотите Васко Кеца, Силвия Кацарова и Маргарита Хранова"}
{"url": "https://www.faktor.bg/bg/articles/emiliano-sala-e-bil-na-borda-na-izcheznaliya-tazi-nosht-samolet-nad-lamansha", "text": "28-годишният футболист Емилиано Сала е бил на борда на малък самолет, който е изчезнал тази нощ при полет от Нант към Кардиф, съобщава \"Би Би Си\", като се позовава на информация на местните власти.  Преди няколко дни Сала стана най-скъпият играч в историята на \"Кардиф\". Тимът от Висшата лига го договори от \"Нант\" за 15 млн. паунда. Твърди се, че той е пътувал със самолета на път за новия си клуб. Аржентинецът има 117 мача за \"канарчетата\" от 2015 г. насам, като е вкарал 42 гола. Сигналът от летателния апарат е изчезнал над Ламанша. Твърди се, че на борда е имало двама души. От метеорологичните служби обясниха, че е имало валежи, които обаче не са били обилни. Вятърът също не е бил силен. Издирването на самолета е започнало още през нощта, като след прекъсване тази сутрин е било подновено.", "date": "2019.01.22", "title": "Емилиано Сала е бил на борда на изчезналия тази нощ самолет над Ламанша"}
{"url": "https://www.faktor.bg/bg/articles/layf-stayl/zueka-i-rachkov-se-vrashta-na-ekran", "text": "Шоуто за преобразявания „Като две капки вода“ се завръща в ефира на Нова ТВ в началото на март. Предаването, което в продължение на шест издания представи любими актьори, изпълнители и водещи в невиждано до момента амплоа на световни звезди, ще предложи нови преобразявания. Водещи отново ще бъдат Васил Василев-Зуека и Димитър Рачков.    В продължение на 13 лайфа звездите ще се състезават с образите на Бутона на късмета, а в края на всяко предаване победителят ще има възможност да дари своята награда за избрана от него кауза. Кои ще са те – предстои да разберем. Новината опроверга слуховете, че продуцентът Магърдич Халваджиян повече няма да има предавания освен \"На кафе\" с Гала в медията, след като свалиха от екран \"Господари на ефира\", чийто продуцент е брат му Джуди.", "date": "2019.01.22", "title": "Рачков и Зуека се връщат на екран"}
{"url": "https://www.faktor.bg/bg/articles/koi-filmi-i-zvezdi-shte-badat-nominirani-za-oskar", "text": "Утре по това време вече ще бъдат ясни номинациите за тазгодишните награди “Оскар”. След наградите “Златен глобус” и “Бафта” е почти сигурно кои ще бъдат филмите и звездите, които ще бъдат отличени тази година. Световните кино критици предричат най-много номинации за филма “Роди се звезда” на Брадли Купър. Ако лентата бъде номинирана във всички категории, в които беше отличена на предишни награди, филмът ще получи колосалните 10 номинации, сред които тези за “Най-добър филм”, “Най-добра женска роля”, “Режисура” и “Оригинална музика”. Според “Ню Йорк таймс” е възможно Брадли Купър да бъде отличен и в категорията “Най-добра мъжка роля”. “Роди се звезда” вероятно ще се изправи срещу лентите “Фаворитката”, “Зелената книга”, “Вице” и “Черен в клана”. Критиката е разделена в мнението си точно къде ще попадне лентата “Рома” на Алфонсо Куарон. Повечето залагат, че това ще бъде победителят на чуждоезичен “Оскар”, но не са малко и тези, които твърдят, че “Рома” ще грабне статуетката в категория “Най-добър филм”. Ако това се случи, лентата ще бъде първата продукция на “Нетфликс” спечелила престижната награда. Стрийминг компанията определено има нужда от подобно признание, след като години наред е пренебрегвана от филмовите награди, защото филмите й не се прожектират на голям екран. “Зелената книга” също ще се бори за “Най-добър филм”, след като грабна наградата “Златен глобус” за “Най-добра комедия или мюзикъл” и тази на продуцентската гилдия в Съединените щати. Фаворитът на публиката “Бохемска рапсодия”, който също обра доста награди през тазгодишния сезон, но е възможно да не получи номинация за “Най-добър филм”. Макар огромният успех на лентата в парично измерение, критиката не се изказа ласкаво за него. В категорията “Най-добра мъжка роля” вероятно ще бъдат номинирани Брадли Купър за “Роди се звезда”, Виго Мортенсен за “Зелената книга”, Крисчън Бейл за “Вице” и Рами Малек за “Бохемска Рапсодия”. Критиката е разделена дали ветеранът Уилям Дефо отново ще бъде номиниран за ролята му на Винсент ван Гог. В категорията “Най-добра женска роля” общо взето е ясно – Глен Клоуз за “Съпругата”, Лейди Гага за “Роди се звезда”, Оливия Колман за “Фаворитката” и Мелиса Макартни за “Можеш ли някога да ми простиш?”. Кой ще заеме последното пето място в номинациите е повод за големи спекулации. Актрисата Емили Блънт получи много награди за ролята си в “Мери Попинс се завръща”, но “Бафта” отличиха Виола Дейвис във “Вдовици”. Критиците залагат и на актрисата Ялица Апарицио за “Рома”. В категорията за “Поддържаща мъжка роля” вероятно ще бъдат номинирани Махершала Али за “Зелената книга”, Тимъти Шаламе за “Красиво момче” и Адам Драйвър за “Черен в клана”. Петата номинация ще бъде или за Сам Елиът за “Роди се звезда” или за Сам Рокуел, миналогодишния носител на наградата, за “Вице”. При “Поддържаща женска роля” дамите също са ясни – Ейми Адамс за “Вице”, Рейчъл Уайс и Ема Стоун за “Фаворитката” и Реджина Кинг за “Ако “Бийл стрийт” можеше да говори”. Петото място ще бъде или за Клер Фой за ролята й в “Първия човек” или за Емили Блънт в лентата “Тихо място”.", "date": "2019.01.22", "title": "Кои филми и звезди ще бъдат номинирани за “Оскар”"}
{"url": "https://www.faktor.bg/bg/articles/ekspert-imame-liberaliziran-pazar-na-toka-s-palen-monopol-beh-i-nek", "text": "Цените на тока скочиха отново. В края на миналата седмица бизнесът е купувал електроенергията за дейността си на 211 лв. за МW/h. Сега цената на тока е 155 лв. за MW/h. Поредният скок накара бизнеса и синдикатите да поискат втора среща с премиера Бойко Борисов. \"За съжаление нищо от това, което се направи, не постигна нужния ефект. Дневната цена на тока поскъпва. Това се дължи и на квотите за въглероден диоксид. Разходът на ток расте. Няма как цената да е същата. Най-вероятно има изкривяване на пазара, щом цената драстично се променя. Една от причините за това е, че пазарът ни е малък\", отбеляза в \"България сутрин\" бившият директор на ECO проф. Валентин Колев.  Според него ценовата политика не дава възможност за пълна либерализация на пазара. \"Цената за битовите потребители не трябва да се повишава. Битовият потребител няма никаква отговорност за покриване на вредните емисии\", посочи той. Пред Bulgaria ON AIR Добрин Иванов от Асоциацията на индустриалния капитал подчерта, че проблемите в енергетиката са от 20 години.  \"За разлика от други страни, у нас цената за ток расте скокообразно. Българският индустриален бизнес плаща най-високата цена на тока – това го прави неконкурентоспособен. Има проблеми с енергийната и газова свързаност. Не се вземат адекватни мерки и затова продължават големите изменения в цената. Говорим за либерализиран пазар с пълен монопол – БЕХ и НЕК. Когато имаме един доставчик, сиреч държавата, това изкривява пазара. Голямата част от производителите работят с дългосрочни договори. Това ги прави неконкурентоспособни\", изтъкна още той.", "date": "2019.01.22", "title": "Експерт: Имаме либерализиран пазар на тока с пълен монопол – БЕХ и НЕК"}
{"url": "https://www.faktor.bg/bg/articles/es-dade-zelena-svetlina-na-tesla-avtomobilite-og-model-3-idvat-v-evropa", "text": "Европейски регулатор даде зелена светлина на компанията Tesla Inc. да доставя своите автомобили \"Модел 3\" (Model 3) в Европа, което отваря нов важен пазар за американския производител на електромобили след направените от него последни съкращения, целящи намаляване на разходите, съобщава MarketWatch. В понеделник Нидерландският оторизиран орган за превозните средства, който разполага с регулаторни права от името на целия ЕС, заяви, че \"Модел 3\" отговаря на изискванията за европейските пътища. Тесла очакваше подобно одобрението и вече отвори онлайн поръчки за някои европейски страни по-рано този месец, коментира БНР . Говорител на Тесла заяви, че доставките на варианта електромобил Model 3 с дългосрочен обхват се очакват да започнат през февруари. Блогът Electrek пък съобщи, че товарен кораб, превозващ повече от 1000 от Model 3, вече е напуснал преди малко повече от седмица пристанището на Сан Франциско вероятно с посока към Европа. В понеделник Тесла публикува снимка в Туитър на \"Европейски \"Модел 3\" извън производствената линия\". Тесла очаква най-скъпият негов електромобил да бъде хит в Европа, където продажбите на електрически автомобили нараснаха силно през миналата година. Европа е важен регион в бъдещите планове на Тесла, а главният изпълнителен директор на компанията Илон Мъск заяви, че Германия е водещото място за изграждане на европейски гигантски завод за производство на литиево-йонни батерии за автомобилите Тесла. Акциите на Tesla Inc. се сринаха през петъчната търговия с близо 13% след новината, че ще бъдат съкратена 7% от работната сила на компанията като част от усилията за намаляване на разходите и след информация за по-слаба печалба за четвъртото тримесечие на миналата година. От началото на годината насам акциите на Tesla се понижават с 9%, като в същото време широкият фондов индекс S&P500 нарасна с 6,5%, а в рамките на 2018-а година акциите на Tesla се обезцениха с 13,6%, докато индексът S&P500 се понижи с около 5 на сто.", "date": "2019.01.22", "title": "ЕС даде зелена светлина на Тесла,  автомобилите ог \"Модел 3\" идват в Европа"}
{"url": "https://www.faktor.bg/bg/articles/vas-otmeni-reshenie-na-kzk-na-gebrev-emko-da-pridobie-dunarit", "text": "Петчленен състав на Върховния административен съд (ВАС) отмени решението от 2016 г., с което Комисията за защита на конкуренцията (КЗК) даде зелена светлина на оръжейния търговец Емилиян Гебрев да придобие чрез фирмата си \"Емко\" контрола над \"Дунарит\", посредством увеличение на капитала на завода, съобщи \"Канал 3\". Наскоро Гебрев обясни, че притежател на 99,52% от \"Дунарит\" е \"Емко\", която е на Гебрев, а 0,48 се притежават лично от него. С вчерашното решение на съда делото се връща на КЗК за ново произнасяне, като това стане при съобразяване с мотивите на решението на ВАС. Според съда КЗК е приела за даденост твърденията по делото, не е изследвала задълбочено нито оборотите на предприятията, нито цялата картина на собствеността върху \"Дунарит\". Така е постановила, че сделката не би нарушила забраната за създаване на монополно положение, като с това се създава опасност от такова на пазара. \"От събраните в хода на административното и съдебно производства доказателства се установява, че към момента на вземане на решение от страна на акционерите на \"Дунарит\" АД за сключване на нотифицираната сделка с \"Емко\" ЕООД, едноличен контрол върху придобиваното предприятие се осъществява от \"Кемира\" ЕООД, което дружество понастоящем /видно от оспореното решение на КЗК/ се намира под едноличният контрол на \"ТМН\" ЕООД, а към момента на подаване на уведомлението едноличен контрол се е осъществявал от \"Хедж Инвестмънт България\" АД\", пише в решението на съда. Магистратите посочват още, че \"липсата на извършена задълбочена оценка на концентрацията, и не извършване на анализ за очакваното въздействие върху концентрацията на съответния пазар и върху потребителите, както и неизследване на въздействието на концентрацията върху пазара, е довело до постановяване на решение от КЗК, което е следвало да се отмени\"\". \"Единствено при извършване на качествен анализ на концентрацията върху съответния пазар и на господстващото положение, като и на пазарното положение на предприятията, би обосновал наличието или липсата на материално правна легитимация по отношение на касаторът\", пише още в решението. То е окончателно. Днес пред БНТ зам.-главният прокурор Иван Гешев коментира, че ако Цветан Василев нямаше нищо общо вече с \"Дунарит\", то нямаше да има такава реакция от негова страна.", "date": "2019.01.22", "title": "ВАС отмени решение на КЗК оръжейният търговец Гебрев да придобие \"Дунарит\""}
{"url": "https://www.faktor.bg/bg/articles/mark-zhirardeli-raboti-za-angelkova-pro-bono", "text": "Ски легендата Марк Жирардели, който неочаквано се обяви като концесионер на ски зоната в Банско, работел за Министерството на туризма про боно - на добри начала, без заплащане. Това обяснение даде в министър Николина Ангелкова в отговор на критиките, че Жирардели е в конфликт на интереси - като съветник на Ангелкова, за какъвто бе обявен преди няколко години, и като собственик на \"Юлен\" АД, за какъвто се представи в края на 2018 година. \"Жирардели беше съветник от ноември 2014 до март 2016 г. с цел да популяризира България като туристическа дестинация навън. Участвал е в наши борси и изложения, където сме рекламирали туризма ни. Никога не е получавал възнаграждение за това\", заяви в ефира на Би Ти Ви днес министър Ангелкова. Тя отрече да е имала информация за това Жирардели да е придобил собствеността върху офшорката \"Т.А.К. сървисиз\", собственик на \"Юлен\", както и кога е станало това. Научила новината на 17 декември, когато научиха и всички останали - при среща в Министерството на околната среда и водите с колегата й Нено Димов, на която бе поканен и министърът на икономиката Емил Караниколов.  Според публичните изяви на самия ски шампион в периода, в който е работел за министерството, вече е правел постъпки за придобиването на \"Юлен\". Станал собственик през 2016-а. Ангелкова твърди в този контекст, че Жирардели никога не е имал достъп до информация вътре в самото министерство и пак повтори, че е участвал единствено в изложения с цел да рекламира България като туристическа дестинация. След като й бе припомнено видео от тяхна съвместна пресконференция, в което Жирардели посочва, че по света са изумени колко е трудно в България да се даде разрешително за втори лифт, Ангелкова посочи, че той никога не е лобирал за втора кабинка в Банско.", "date": "2019.01.22", "title": "Марк Жирардели работел за министър Ангелкова про боно"}
{"url": "https://www.faktor.bg/bg/articles/icpanc-ata-vepiga-mango-ydvoyava-magazinite-ci-v-balgapiya-ppez-2019-a", "text": "Иcпaнcĸaтa мoднa вepигa МАNGО плaниpa дa paзшиpи пpиcъcтвиeтo cи нa Бaлĸaнитe, вĸлючитeлнo и в Бългapия, пpeз 2019 гoдинa. Зaceгa y нac ĸoмпaниятa имa двa oбeĸтa в cтoлицaтa - в тъpгoвcĸитe oбeĸти Тhе Маll и Rіng Маll. Toвa cтaвa яcнo oт пyблиĸaции в испански мeдии.  Cпopeд инфopмaция нa иcпaнcĸoтo издaниe Lаvаnguаrdіа вepигaтa щe yдвoи бpoя нa мaгaзинитe cи y нac, ĸaтo пpeз пъpвaтa пoлoвинa нa гoдинaтa тpябвa дa бъдaт oтвopeни пo eдин в cтoлицaтa и във Bapнa, посочва money.bg. B Xъpвaтия ĸoмпaниятa cъщo щe oтвopи двa мaгaзинa в гpaдoвeтe Πyлa и Cплит, ĸaтo тaĸa oбeĸтитe им в cтpaнaтa щe cтaнaт 15. B Pyмъния дo ĸpaя нa гoдинaтa тpябвa дa бъдaт oтвopeни нoви 4 мaгaзинa ĸъм нacтoящитe 16 зa вepигaтa. Taĸивa щe oтвopят вpaти в Бpaшoв, Яш и Tимишoapa. Cпopeд oфициaлнo cъoбщeниe нa caйтa нa ĸoмпaниятa пpeз 2019 гoдинa тя щe имa нoви тъpгoвcĸи плoщи, paзпoлoжeни нa 60 000 ĸвaдpaтни мeтpa. Oт вepигaтa пocoчвaт, чe щe oтвopят 27 нoви oбeĸтa в cлeдвaщитe мeceци. Kъм ĸpaя нa 2017 гoдинa бpoят нa мaгaзинитe нa гpyпaтa ca 2190, ĸaтo тя paзвивa дeйнocт нa 110 paзлични пaзapa. Зaeднo c тoвa МАNGО имa плaтфopми зa oнлaйн пpoдaжби в 80 paзлични cтpaни. Πpeз нacтoящaтa гoдинa oт дpyжecтвoтo oчaĸвaт пpиxoдитe им oт интepнeт тъpгoвия дa дocтигнaт 20% oт oбщия oбopoт. Πpeз 2017 гoдинa тexният дял e 15,5 нa cтo oт oбщитe пpиxoди в paзмep нa 339,2 милиoнa eвpo. Koмпaниятa e ocнoвaнa пpeз 1984 гoдинa, ĸaтo y нac тя нaвлeзe пpeз 2013 гoдинa. Toгaвa тя oпepиpaшe чpeз дpyжecтвoтo \"Aтpиyм Бългapия\", ĸoятo пo-ĸъcнo бeшe oбявeнa в нecъcтoятeлнocт. Kъм днeшнa дaтa oбeĸтитe нa вepигaтa y нac ce yпpaвлявaт oт дъщepнaтa й фиpмa \"Maнгo Бългapия\".", "date": "2019.01.22", "title": "Иcпaнcĸaтa вepигa МАNGО yдвoявa мaгaзинитe cи в Бългapия пpeз 2019-a"}
{"url": "https://www.faktor.bg/bg/articles/mastercard-olekna-s-647-miliona-dolara-sled-zhestoka-globa-nalozhena-ot-es", "text": "Европейският съюз глоби световния банков гигант Mastercard с 647 милиона долара за възпрепятстване конкуренцията между банките, които предлагат по-евтини такси за плащане. \"За да предотврати практиката за търсене на най-добрата банкова оферта в съюза от страна на търговците, от Mastercard изкуствено завишават разходите за плащания с карти, като така вредят на потребители и търговци”, заяви еврокомисарят по конкуренцията Маргрете Вестагер. Когато клиент плаща на търговец с кредитна карта, от банката на търговеца се плаща такса към банката на картодържателя. Банката на купувача обаче прехвърля тази такса към магазина, който пък я прехвърля към клиентите. Преди 2015 г. нивата на тези такси варираха в цяла Европа, но правилата на Mastercard задължиха банките получателки на парите да налагат таксите, които са приети в тяхната страна \"Това води до по-високи цени за продавачи и купувачи, като ограничават международната конкуренция и изкуствено накъсват пазара”, заявиха от европейската комисия. \"На база на това Комисията заключи, че Mastercard пречи на търговците да се възползват от по-ниските такси и конкуренцията на банките в международен план, като така нарушава анти тръст правилата на ЕС”, пишат още от ЕК. \"Нарушението приключи, когато Mastercard промени правилата си, с оглед на влизането в сила на Регламента на таксите за обмен”, казаха от Комисията. \"Решението за глобата е на база само на минали практики, като покрива периода от по-малко от две години и няма да се изисква промяна на настоящите условия на Mastercard”, заявяват още от ЕК.", "date": "2019.01.22", "title": "Mastercard олекна с 647 милиона долара след жестока глоба, наложена от ЕС"}
{"url": "https://www.faktor.bg/bg/articles/arestuvaha-protestirashti-pred-yaponskoto-posolstvo-v-moskva", "text": "Полицията задържа 11 души, протестирали край сградата на японското посолство в Москва срещу идеята Русия да върне на Япония Курилските острови, съобщава ТАСС. Според източник на медията край посолството са се събрали няколко десетки души, за да обсъдят ситуацията около Курилските острови, посочват Новини.бж. Някои вдигнали плакати с искания архипелагът да не бъде отстъпван на Япония. По думите на източника има задържани, като сред тях е и бившият кандидат за губернатор на далекоизточната Сахалинска област на Русия Алексей Корниенко, депутат в парламента от Комунистическата партия на Руската федерация. Днес се очаква в Москва да преговарят руският президент Владимир Путин и японският премиер Шиндзо Абе, който е на посещение в страната. В центъра на дискусиите да бъдат разширяването на търговско-икономическото сътрудничество между двете държави и темата за сключване на мирен договор, обвързвано от Япония с въпроса за статута на Южните Курилски острови. Русия и Япония не са подписали мирен договор - вече над 70 години след края на Втората световна война - заради спор за територии, завзети от съветските войски в края на Втората световна война и наричани в Русия Южни Курилски острови, а в Япония - Северни територии.", "date": "2019.01.22", "title": "Арестуваха протестиращи пред японското посолство в Москва (видео)"}
{"url": "https://www.faktor.bg/bg/articles/erdogan-shte-se-sreshtne-s-putin-v-moskva", "text": "Турският президент Реджеп Тайип Ердоган ще се срещне с президента на Русия Владимир Путин в сряда в Москва, предаде информационната агенция ДХА. Според източници от Президентството, Ердоган ще направи еднодневна визита в Москва, съпровождан от турски министри и други компетентни лица.  Освен разговори насаме, ще има и среща на двете официални държавни делегации. Ще бъдат обсъдени ситуацията в Сирия, регионални въпроси, двустранните отношения и актуални международни теми, посочва още ДХА.", "date": "2019.01.22", "title": "Ердоган се среща с Путин в Москва, обсъждат взаимоотношенията между страните си"}
{"url": "https://www.faktor.bg/bg/articles/arestuvaha-sedem-predpolagaemi-chlenove-na-silianskata-mafiya", "text": "Италианската полиция арестува в Палермо седем предполагаеми членове на сицилианската мафия. Арестите били извършени в рамките на операция да се попречи на престъпната структура да изгради нова йерархия, след като последният й върховен бос почина в затвора преди 14 месеца, предадоха Асошиейтед прес и Франс прес. Преди месец властите обявиха задържането на 47 души и разбиването на горния ешелон на мафията. Според властите двама от задържаните през декември са приели да сътрудничат и са предоставили информация, довела до новите арести. Сред тях са близък роднина на боса на фракцията Чакули и синът на арестувания бос на мафията в Сан Лоренцо. И двамата са обвинени, че са участвали в среща на лидери на кланове в Палермо на 29 май миналата година. Това беше първата подобна среща след смъртта на боса Салваторе \"Тото\" Риина през ноември 2017 година, предаде БТА. Трима от задържаните днес също са обвинени, че са присъствали на тази среща. Сред тях са Леандро Греко, внук на мафиотски бос, и Калоджере Ло Пиколо, син на боса Салваторе Ло Пиколо, който е в затвора с доживотна присъда. Останалите четирима са заподозрени в изнудване с прилагане на мафиотски методи.", "date": "2019.01.22", "title": "Арестуваха в Палермо 7 предполагаеми членове на Сицилианската мафия"}
{"url": "https://www.faktor.bg/bg/articles/petar-stoyanov-1", "text": "\"Имах представа, че влизам в един пълен с предизвикателства период, но че и някой трябва да свърши тази работа. Човек винаги има колебани за това, дали ще се справи. Почти не помня официалностите по стъпването си в длъжност като президент, а дори и нямах време заради тежката икономическа ситуация, в която се намираше държавата, за да се зарадвам\". Това заяви пред Нова ТВ бившият президент Петър Стоянов за събитията от около 1997 г., когато върна папката с предложение за нов кабинет на Николай Добрев.  \"Управляваше наследничката на БКП и българите просто си казаха „стига, до кога?“. Само по един провокатор трябваше в София, Пловдив, Варна и Дупница, за да избухне гражданска война и да се отдалечим от НАТО. Зад мен бяха избирателите и вероятно Желю Желев беше прав, че ми даде аз да се справя със ситуацията. БСП пристигна на „Дондуков“ 2 с папка с името на нов министър-председател и с нов списък на министри. Не БСП, а аз отказах на левицата да състави правителство. БСП беше изненадана от реакцията ми. Дадох думата на тогавашния главен секретар на МВР от квотата на БСП, който откровено заяви на социалистите, че е въпрос на 2 минути да възникне гражданска война. Полицаите също се страхуваха. Няма смисъл да казвам кои имена ми бяха предложени за нов кабинет. След като БСП слезе от властта, аз също бях също уплашен, защото не можех да обещая какво ще се промени. Като цяло обаче ние се справихме\", каза още Стоянов.  \"Най-важните неща за мен като президент са реакцията ни за кризата с Косово и кандидатстването ни в НАТО. Третото важно нещо е посещението на Бил Клинтън в България. Когато подкрепих Косово, моят рейтинг падна. Ако обаче не вземеш правилното решение в точния момент, завличаш държавата. Днешните лидери се стремят да избутат мандата си, да се харесват с всяко решение на хората и да се стремят да не допускат грешки\", каза още Стоянов.", "date": "2019.01.22", "title": "Петър Стоянов: Днешните лидери грешат, защото искат да се харесат на всички, рейтингът ми падна заради решението за НАТО и Косово"}
{"url": "https://www.faktor.bg/bg/articles/evropeyski-lider-demokratsiyata-ot-ruski-tip-e-nay-golyamoto-predizvikatelstvo-pred-es", "text": "Някои европейски страни избират \"руския тип демокрация\" и това е най-голямото предизвикателство пред Европейския съюз, заяви зам.-председателят на Европейската комисия Юрки Катайнен, цитиран от Си Ен Би Си. По думите на Катайнен ЕС следва либерален тип демокрация, в която върховенството на закона е една от ключовите ценности. \"Има нови предизвикателства, идващи от някои от нашите държави членки, където някои политически лидери не уважават либералната демокрация в същата степен, както преди\", добави той. \"Цялата европейска интеграция и Европейският съюз се основават на либерални демократични ценности, включително върховенство на закона, и сега внезапно има политически лидери, които мислят, че руският тип демокрация е много по-добър от либералната демокрация и това създава редица предизвикателства\", допълни Катайнен. \"Страни като Полша, Унгария и Румъния се отклоняват от устойчивия път на либералната демокрация, това е моето мнение, най-голямото предизвикателство, пред което в момента е изправен ЕС\", каза още той.", "date": "2019.01.22", "title": "Европейски лидер: Демокрацията от \"руски тип\" е най-голямото предизвикателство пред ЕС"}
{"url": "https://www.faktor.bg/bg/articles/novini/balgariya/komitet-ot-intelektualtsi-izdiga-kandidaturata-na-angel-dzhambazki-za-evrodeputat", "text": "Евродепутатът Ангел Джамбазки бе издигнат за евродепутат и за следващия мандат, като зад кандидатурата застана комитет от интелектуалци, които излязоха с декларация в негова подкрепа.  Сред авторите на декларацията са представители на патриотични съюзи, университетски преподаватели и историци, като Александър Гребенаров, който оглавява Македонския научен институт, и проф. Христо Смоленов. Сред тях е и актьорът Андрей Слабаков, който насред кръгла маса за патриотизма стана и заяви, че Джамбазки е неговият евродепутат. Номинацията на Джамбазки идва в момент, когато поредният трус клати малката коалиция Обединени патриоти, този път заради евролистата. Желанието на ВМРО е именно Джамбазки да е водач за евровота, с което не е съгласен лидерът на \"Атака\" Волен Сидеров. По вътрешна информация от коалицията Сидеров от месеци си прави устата той да е водачът по пътя към Брюксел, нещо, което лидерът на атакистите вчера публично отрече, съобщава cross.bg. В позицията си вчера Сидеров нарече откровени лъжи подобни твърдения и продължи да настоява, че до момента разговори за предстоящите евроизбори в коалицията ОП не са водени. Те обаче започнаха миналата сряда, но само между Красимир Каракачанов и Валери Симеонов, просто защото Сидеров не отиде за трети път пореден път на коалиционния съвет и не изпрати свои представители. Поръчковите публикации са предизвикани от истеричния страх на някои евродепутати, че може вече да не са такива и да се лишат от стотици хиляди евро, събрани от заплати в банка, отрича напрежението в ОП около листата Сидеров с намек именно по адрес на своя конкурент за евроводачеството - Ангел Джамбазки. Напоследък той не пести хули по негов адрес, а в отговор днес пък дойде номинирането на съперника му за евролистата от комитет от интелектуалци.", "date": "2019.01.22", "title": "Комитет от интелектуалци издига кандидатурата на Ангел Джамбазки за евродепутат"}
{"url": "https://www.faktor.bg/bg/articles/darzhavna-sigurnost-imala-agenti-i-sluhtyala-dori-v-tsirka", "text": "В своя стремеж да контролира цялата интелигенция по време на комунистическия режим Държавна сигурност е вербувала агенти и поддържала мрежа от доверителни връзки дори в цирка. Това разкрива документ от архива на ДС, който  Той представлява строго секретна справка на обслужваните обекти от оперативните работници при отделение I, отдел 02 на Трето секретно политическо управление на ДС за борба с контрареволюцията от 1961 г. Тази структура е предшественикът на Шесто управление на ДС за борба с идеологическата диверсия от 1967 г. и съществува в периода 1953-1961 г. От справката става ясно, че 7-те оперативни работници в отделението отговарят за обектите по линия на художествено-творческата интелигенция – от Съюза на композиторите, през Студията за игрални филми и съюзите на писателите, журналистите и художниците, и се стигне до операта, Народния театър, ВИТИЗ и се стигне до цирковете. В документа са посочени общия брой на служителите в съответните организации, делата на оперативен отчет, броя на агентурата и броя на доверителните връзки. Последните са лица из средите и членовете на БКП, активисти на ДНСМ и други проверени и патриотично настроени граждани, умеещи да пазят тайна и годни да изпълняват възложените им оперативни задачи, с които ДС установява контакт, когато вербуването на агенти е нецелесъобразно или невъзможно. От справката се вижда, че в организации като Съюза на композиторите, Съюза на кинодейците и др. ДС не разполага с агенти, но в цирковете има такъв.  Там разполага и с цели 30 доверителни връзки. По тази категория цирковете са изпреварени само от институтите на БАН и Народната опера. Документът е включен в разширения електронен вариант на сборника „Държавна сигурност и българската интелигенция” на Комисията по досиетата, 2015 г.", "date": "2019.01.22", "title": "Държавна сигурност имала агенти и слухтяла дори в цирка"}
{"url": "https://www.faktor.bg/bg/articles/novini/svyat/v-dneshna-rusiya-pak-yavno-se-radvat-che-nedovolnite-si-otivat-i-to-zavinagi", "text": "В СССР бяха убедени, че градят най-добрия и справедлив строй в света, а всеки, който искаше да избяга, бе предател, който следва да бъде спрян. В днешна Русия пък явно се радват, че недоволните си отиват. И то завинаги. Тези дни руското интернет издание \"Проект\" публикува проучване за емиграцията от Русия, което предизвика силен отзвук. Методиката на проучването и цифрите, до които стигат авторите, може и да повдигат известни въпроси, но същността на проблема е вярно отразена: стотици хиляди хора са напуснали Русия през последните години и този процес продължава, пише в коментар за \"Дойче веле\" Фьодор Крашенинников. Интересен факт е, че цифрите от официалната руска статистика за емиграцията са доста по-ниски от цифрите, които представят приемащите страни - например Германия. През 2017 година в Германия са пристигнали 24 983 руски граждани, а данните от Москва сочат, че само 4 694 руски граждани са емигрирали в Германия. Всъщност това не е никак странно. Руските власти имат интерес от наличието на такива \"мъртви души\" – т.е. хора, които окончателно са напуснали страната, но в официалните данни продължават да се числят към населението на Русия. Това е полезно и за общата статистика, която е призвана да замаскира загубата на население. Емиграцията като отдушник Важен детайл е, че през последните години от Русия си тръгват предимно младите и добре образовани хора с перспективни специалности, както и онези, които са достатъчно състоятелни, за да започнат нов живот в друга държава. С други думи - заминават активните и готови за промени хора, независимо от възраст, образование и доходи. Същественото в случая е това, че става дума за хора, които са недоволни от ситуацията в Русия. Очевидно днешните руски власти нямат нищо против постоянния отлив на подобни хора от страната. Във всеки случай те не предприемат никакви опити да затруднят емиграцията от Русия, макар че постоянно се говори за предстоящото въвеждане на изходни визи. Възможно е да става въпрос за прагматичното разбиране на емиграцията като естествен клапан, чрез който се изпуска вътрешното напрежение без последствия за режима. И работата не е толкова в политическата емиграция, която си остава капка в морето, а в това, че с общия поток заминават и онези, които биха могли да попълнят редиците на политическите активисти, да станат съратници или спонсори на опозиционните политици и най-важното - техни избиратели. Става дума за няколкото милиона души, които със своята активност и глас можеха да оказват съществено влияние върху ситуацията в Русия. Дали Съветският съюз щеше да се срине за толкова кратко време и да бъде толкова бързо заместен от капитализъм, макар и с известни уговорки, ако властта пускаше всички желаещи безпрепятствено да напуснат страната? Какво ли щеше да е, ако от 60-те до 80-те години на миналия век от СССР бяха си тръгнали всички онези хора, които по национални или религиозни причини не споделят политиката на КПСС и съветската власт, както и всички непризнати композитори, художници, писатели, режисьори и други хора на изкуството, страдащите от липсата на творческа свобода? С други думи - всички онези, които са изразявали активно недоволство от празните щандове, от ежедневието, от възможностите за прекарване на свободното време, от образованието, или пък хора, които просто са искали да променят живота си? Ако всички те си бяха тръгнали, деградацията на науката, културата, икономиката и социалния живот в Съветския съюз несъмнено щеше да е още по-голяма, а разпадането на съветската власт можеше да продължи значително по-дълго – навярно поне още едно десетилетие. Съветската власт нямаше как да разреши свободната емиграция от СССР. За това си имаше идеологически причини. Тя искрено вярваше, че е най-добрият, най-справедливият и прогресивен строй на земята и беше готова с желязна ръка да ощастливи с него цялото човечество. При това положение беше ясно, че всички, които искат да напуснат СССР, са предатели, пред които следва да се поставят всевъзможни пречки. Единствената цел е властта Независимо от цялата официозна носталгия по Съветския съюз, управляващият руски елит не предлага на обществото никаква цел, заради която би си заслужавало човек да търпи и страда. Основната цел на този елит е да контролира властта и ресурсите, затова колкото по-малко са претендентите за участие в политическите и икономически процеси, толкова по-лесно елитът може да опази властта си в бъдеще. Няма смисъл да обвиняваме онези, които вече са напуснали Русия или възнамеряват да го сторят, нито пък да ги призоваваме към политическа съзнателност. Самата възможност да смениш местожителството си, както желаеш, е едно от основните човешки права. Незаинтересоваността на руските граждани, слабостта на опозицията и малобройните протестни акции могат да се обяснят и с това, че много от потенциалните организатори и участници в подобни протести са напуснали страната през последните години. И нямат никакво намерение да се връщат.", "date": "2019.01.22", "title": "В днешна Русия пък явно се радват, че недоволните си отиват. И то завинаги"}
{"url": "https://www.faktor.bg/bg/articles/novini/svyat/stotitsi-teroristi-ot-islyamska-darzhava-se-predadoha-na-sasht", "text": "Стотици терористи от „Ислямска държава“ са се разоръжили и предали на оглавяваната от САЩ коалиция в Сирия и са прехвърлени в американска военна база в източната провинция Дейр-ез-Зор, пише електронното издание на вестник Yeni Safak, като се позовава на местни източници. Събеседниците на турския ежедневник твърдят, че терористите са прехвърлени в база в района на петролния кладенец Ал Омар. На 11 септември сирийските кюрди, с въздушната подкрепа на САЩ и артилерийска поддръжка от Франция, започнаха офанзива срещу „Ислямска държава“ в провинция Дейр-ез-Зор, припомня изданието. През последните няколко седмици коалицията превзе град Хаджин, основната твърдина на джихадистите в провинция, както и градовете Ал Суса Алб Хатер, Албухасан и т.н. Междувременно, „Ислямска държава“ продължава да контролира град Ал Багуз и други необитаеми райони на провинциите Дейр-ез-Зор и Хомс. Съгласно твърденията на местни източници, в резултат от бомбардировките на жилищните райони от оглавяваната от САЩ коалиция са загинали стотици мирни граждани.", "date": "2019.01.22", "title": "Стотици терористи от „Ислямска държава“ се предадоха на САЩ"}
{"url": "https://www.faktor.bg/bg/articles/novini/svyat/ep-glasuva-novi-razporedbi-sreshtu-dvoynite-standarti-pri-hrani-i-stoki-glasuva-bryuksel", "text": "Комисията по вътрешен пазар и защита на потребителите на Европейския парламент гласува нови разпоредби за ограничаването на двойните стандарти при храните и други потребителски стоки. Освен това новите правила предоставят повече прозрачност при онлайн пазаруването. Ева Майдел, която беше единственият български евродепутат, гласувал разпоредбите днес, каза, че различното качество не създава различно качество европейци, а по-скоро второ качество Европа: \"Евродепутатите от ГЕРБ няма да позволим да има две категории европейци в Европейския съюз. Една храна, една напитка, козметика или бебешко мляко, продадени с една и съща опаковка в различни държави членки, но с различни съставки подронва не толкова авторитета на самата марка, а подронва възможността на европейските институции и на институциите като цяло, да се справим с този проблем. И точно затова днес, в Комисията за вътрешен пазар и защита на потребителите, на която съм член, гласувахте този тип практики да бъдат преустановени и да бъдат наказвани. Т.е. ако закупим шоколад или перилен препарат от Гърция, Германия и България с една и съща опаковка, но с различни съставки, това да не бъде позволено повече. Не трябва да забравяме, че различното качество стоки не създава различно качество европейци, а по-скоро второ качество Европа.\", заяви Ева Майдел.", "date": "2019.01.22", "title": "ЕП гласува нови разпоредби срещу двойните стандарти при храни и стоки"}
{"url": "https://www.faktor.bg/bg/articles/ikonomika/rabotodatelite-ot-aikb-predlagat-da-delyat-poravno-osiguritelnite-vnoski-sas-sluzhitelite", "text": "Осигурителните вноски да бъдат разпределени поравно между работодателите и работниците, предлагат от АИКБ.  В момента съотношението е 60 към 40, като бизнесът плаща по-голямата вноска.  Според работодателите това няма да се отрази на заплатите. \"В рамките на общия разход за труд нищо няма да се промени, в рамките на нетния доход също. Една такава реформа направиха успешно в Румъния, а много отдавна е така в Македония. Това внася повече прозрачност и повече съпоставимост\", твърди председателят на АИКБ Васил Велев. Причината да не се отрази – според работодателите разликата ще бъде компенсирана от увеличение на трудовите възнаграждения. Мнението на синдикатите обаче все още не е търсено. Затова вариант остава законодателна промяна. Работодателите предлагат и с промени в Кодекса на труда да се въведат нов вид трудови договори. Предложението е да се записват две числа – общият разход за труд и нетната сума, която работникът получава след всички удръжки.", "date": "2019.01.22", "title": "Работодателите от АИКБ  предлагат да делят поравно осигурителните вноски със служителите"}
{"url": "https://www.faktor.bg/bg/articles/pulmologiyata-v-plovdiv-e-prepalnena-s-patsienti-s-pnevmoniya", "text": "Пациенти с усложнения от вирусните инфекции са препълнили отделението по пулмология в УМБАЛ \"Св. Георги\" в Пловдив. Началникът на отделението е отправил временно искане базата да бъде увеличена с девет легла и те да станат 47, тъй като в момента няма нито едно свободно. Болните, които са приети за лечение, са с бронхопневмонии и с обострена дихателна недостатъчност. С усложнения от респираторните заболявания са и астматици. От Коледа до сега през отделението са преминали повече от 170 болни. Най-засегнати са пациентите от 55 до 70-годишна възраст, тъй като имат придружаващи заболявания. От болницата информираха още, че трима пациенти с пневмония, които са в по-тежко състояние, са преведени в Отделението по анестезиология и интензивно лечение, където са поставени на апаратна вентилация. Припомняме, че две жени починаха в Пловдив от усложнения след прекарани пневмонии. Те са били с тежки  придружаващи заболявания. От Здравната инспекция в града бяха категорични, че причината за фаталния край не е грипен вирус. От днес учениците в Пловдив са в грипна ваканция до края на седмицата. Заболеваемостта в последните дни рязко се е увеличила.", "date": "2019.01.22", "title": "Пулмологията в Пловдив е препълнена с болни от пневмония"}
{"url": "https://www.faktor.bg/bg/articles/politsay-izdahna-zad-volana-sled-meditsinski-pregled", "text": "Полицай от Смолян издъхна зад волана на личния си автомобил, в района на болницата в родопския град, съобщи Дарик. Нещастният инцидент е станал днес малко преди 11:00 часа. 40-годишният мъж е имал здравословни проблеми, за което бил на медицински преглед. На тръгване с автомобила си \"Хонда\" му прилошава и е починал на място, след което колата, която изкачвала нагорнището, тръгва назад и се удря в паркираните в района коли. Други пострадали няма. Извършва се оглед на местопроизшествието, коментира пред Дарик директорът на полицията в Смолян старши комисар Николай Димов.", "date": "2019.01.22", "title": "Полицай издъхна зад волана след медицински преглед"}
{"url": "https://www.faktor.bg/bg/articles/kristiano-ronaldo-se-prizna-za-vinoven-po-deloto-sreshtu-nego-za-ukrivaneto-na-danatsi", "text": "Звездата на Ювентус Кристиано Роналдо официално се призна за виновен по делото срещу него за укриването на данъци. Тази сутрин Роналдо се яви в съда в Мадрид в компанията на своята приятелка Джорджина. Очаква се той  да получи условна присъда от 23 месеца. Тя обаче ще бъде обявена след няколко дни. След около два часа в сградата Роналдо си тръгна, а пред събралото се мнозинство журналисти заяви единствено \"всичко свърши\". Срещу Роналдо бе повдигнато обвинение от прокурор през 2017 година за данъчни измами за периода 2011-14, когато играеше за Реал Мадрид. Роналдо бе обвинен, че е използвал фирми фантоми извън Испания, чрез които е укривал приходи от имиджовите права.  Глобата на  Роналдо  е от близо 19 милиона евро.", "date": "2019.01.22", "title": "Кристиано Роналдо се призна за виновен за укриване на данъци, очаква присъда"}
{"url": "https://www.faktor.bg/bg/articles/gripat-vze-zhertva-i-v-pazardzhik", "text": "Мъж на 42 години е починал след усложнения от грип. Това съобщи изпълнителният директор на Областната болница в Пазарджик д-р Васил Вълчев, цитиран от plovdiv24.bg. Пациентът е бил в изключително тежко състояние. Дълго време са се борили за живота му, но организмът не е издържал.", "date": "2019.01.22", "title": "Грипът взе 42-годишна жертва и в Пазарджик"}
{"url": "https://www.faktor.bg/bg/articles/prokuraturata-povdigna-obivenie-na-elena-yoncheva-za-prane-na-pari", "text": "Елена Йончева вече е с обвинение, съобщават Novini.bg, позовавайки се на свои източници. Депутатката от левицата най-вероятно ще отговаря пред Темида за пране на пари.   През ноември главният прокурор Сотир Цацаров поиска имунитета на общо шестима народни представители, сред които бяха Веселин Марешки и Елена Йончева. Тя се разследваше за пране на пари в особено големи размери и по-точно за извършени финансови операции с парични средства, присвоени от фалиралата банка КТБ. Според разследващите парите били прикривани чрез офшорна компания с търговското наименование „Далий Трейдинг Лимитид”. Разследването се води от Специализираната прокуратура и започна след сигнал от депутати. Засега от съдебната институция отказват информация по случая.", "date": "2019.01.22", "title": "Прокуратурата повдигна обвинение на Елена Йончева"}
{"url": "https://www.faktor.bg/bg/articles/tsigani-napadnaha-lekari-vav-veliko-tarnovo", "text": "Двама мъже и една жена от ромски произход са нападнали медицински екип в Центъра по хемодиализа във МОБАЛ „Д-р Стефан Черкезов“. Това съобщиха от лечебното заведение. Инцидентът е станал днес, когато екип на Реанимацията бил повикани по спешност да помогне на възрастна жена в тежко състояние в резултат на диабет. Докато лекарите се опитвали да спасят жената, близките ѝ нахлули в Центъра по хемодиализа в болницата, започнали да се саморазправят с медиците, като отправяли закани и заплахи към тях: „Няма да излезете живи оттук!“. Въпреки усилията на лекарите, възрастната пациентка е починала, което още повече ожесточило близките ѝ. На мястото веднага били повикани охранители и екип на полицията, който се наложило със сила да изведе нападателите.", "date": "2019.01.22", "title": "Цигани нападнаха лекари във Велико Търново след смъртта на възрастна жена"}
{"url": "https://www.faktor.bg/bg/articles/kray-na-cheteneto-na-obvinitelniya-akt-v-zala-i-za-deloto-ktb", "text": "Обвинителният акт вече няма да се чете в началото на делото. Близък на задържания може да не бъде уведомен за ареста му до 48 часа. Това са някои от промените в Наказателно-процесуалния кодекс (НПК), които днес бяха обнародвани в Държавен вестник, съобщава lex.bg. Те са част от пакет мащабни изменения в Наказателния кодекс и серия други закони. Край на безкрайното четене по делото „КТБ“ С тях отпада практиката диспозитивът на обвинителния акт да бъде четен в съдебната зала, а в чл. 276, ал. 1 от НПК (виж новата разпоредба в карето) вече се регламентира, че съдебното следствие започва с доклад, в който председателят на състава посочва основанията за образуването на делото и предявените граждански искове. С втората алинея на същия текст все пак се дава възможност на прокурора, на частния тъжител и на гражданския ищец да изложат обстоятелствата, включени в обвинението и предявените искове. Най-драстичният пример за безкрайно четене на обвинителен акт, което на практика отлага с месеци същинското начало на процеса, е делото за източването на КТБ. То започна в спецсъда на 9 май 2018 г. с безпрецедентно четене на 5000 страници диспозитив на обвинителния акт, който иначе е над 11 000 страници. Вече са проведени над 20 заседания, но засега не е прочетена и 1/3 от диспозитива. Приблизителни изчисления показваха, че за изчитането на обвиненията ще са нужни около 80 заседания или поне още около година. С обнародването на измененията в НПК в Държавен вестник обаче четенето трябва да бъде прекратено, обясниха специалисти по наказателен процес пред „Лекс“. Новото правило започва да се прилага веднага, а четенето на диспозитива на обвинителния акт по делото КТБ няма как да продължи, тъй като нормата, на която се основава, вече не съществува. Така обаче пред съдията докладчик по него се поставя задачата да изготви доклад, в който да синтезира 11 000 страници с обвинения. И т.нар. „таен арест“ е в Държавен вестник Една от най-дискутираните промени в НПК също вече е факт с обнародването на промените в Държавен вестник. Става дума за възможността уведомяването на конкретно лице за нечий арест да бъде отложеното с до 48 часа. Окончателният вариант на чл. 63, ал. 9 от НПК, гласи: „Уведомяването по ал. 7 по отношение на конкретно лице може да се отложи за срок до 48 часа, когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство. Отлагането на това уведомяване се прилага с оглед на особените обстоятелства на всеки конкретен случай, като не надхвърля необходимото и не се основава само на вида или тежестта на извършеното престъпление“. А текстът за непълнолетните (чл. 386, ал. 5 от НПК) придоби следният вид: „С цел да се защити най-добрият интерес на непълнолетния, уведомяването на конкретно лице по ал. 4 може да се отложи за срок до 24 часа, когато е налице неотложна необходимост, за да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство. Отлагането на това уведомяване се прилага с оглед на особените обстоятелства на всеки конкретен случай, като не надхвърля необходимото и не се основава само на вида или тежестта на извършеното престъпление. В този случай за задържането и за отлагане на уведомяването незабавно се уведомява Държавната агенция за закрила на детето“. Решението за отложеното уведомяване ще се взема от прокурора, който изготвя постановление, което подлежи на обжалване пред съответния първоинстанционен съд. Той на свой ред го разглежда незабавно в закрито заседание и се произнася с определение. След като президентът Румен Радев наложи вето върху тази разпоредба и преди парламентът да го обсъди, главният прокурор Сотир Цацаров призова депутатите да се абстрахират от спора между Народното събрание и президента, а да подходят разумно и да прецизират текста. Той посочи и какви, според него, трябва да са корекциите – роднините по възходяща и низходяща линия да бъдат изключени от кръга на лицата, за които има отложено уведомяване, както и да се посочат конкретните престъпления, за които да важи забавеното информиране за ареста. Като пример той даде тероризма, престъпленията, извършени от организирани престъпни групи и т.н. Въпреки призива му, депутатите не коригираха разпоредбите и преодоляха ветото на президента. До 10 години затвор за кражба на кола От една до десет години затвор вече ще грози вече всеки, който открадне автомобил. Това предвиждат измененията в Наказателния кодекс, част от обнародвания днес в Държавен вестник законодателен пакет. С тях са предвидени по-високи санкции за кражба на моторно превозно средство (чл. 195, ал. 1 от НК) и за незаконно разпространение на акцизни стоки. Приготовлението към кражба на МПС също ще се наказва – с лишаване от свобода до три години или пробация. От чл. 346б от НК отпада възможността за налагане на алтернативното наказание „глоба“ в случаите на противозаконно проникване в чужд автомобил. Остава само наказанието лишаване от свобода до три години. Затвор вече ще грози всеки, който разпространява или държи акцизни стоки без бандерол в немаловажни случаи, е друга промяна в НК (чл. 234, ал. 1). В същия текст се създава нова ал. 2, която вече гласи: „Който произвежда или държи с цел разпространение алкохол, алкохолни напитки или тютюневи изделия без надлежно разрешително, в немаловажни случаи, се наказва с лишаване от свобода от една до шест години и глоба от двадесет хиляди до сто хиляди лева, както и с лишаване от права по чл. 37, ал. 1, т. 7“. А който в нарушение на закона изготвя, държи или укрива предмети, материали или оръдия, както и технически съоръжения, за които знае или предполага, че са предназначени или послужили за изграждане на съоръжения за производство на алкохол, алкохолни напитки или тютюневи изделия може да бъде наказан с до три години затвор. Що е то пряка и непряка облага В Наказателния кодекс вече има и нова уредба за отнемането в полза на държавата придобитото от престъплението. Чл. 53, ал. 2, б. „б“ вече се предвижда, че се конфискуват „пряката и/или косвена облага, придобити чрез престъплението, ако не подлежат на връщане или възстановяване“. А когато облагата липсва или е отчуждена, се присъжда нейната равностойност. Дадени са и определения що е то пряка и косвена облага. „Пряка облага е всяка икономическа полза, настъпила като непосредствена последица от престъплението“, се казва в чл. 53, ал. 3, т. 1 от НК. Косвената облага пък е дефинирана като „всяка икономическа полза, настъпила в резултат на разпореждане с пряката облага, както и всяко имущество, получено в резултат на последващо пълно или частично преобразуване на пряка облага, включително, когато е била смесена с имущество, придобито от законни източници; на отнемане подлежи имуществото до стойността на включената пряка облага заедно с настъпилите увеличения на имуществото, ако са пряко свързани с разпореждането или преобразуването на пряката облага и включването на пряката облага в имуществото.“", "date": "2019.01.22", "title": "Край на четенето на обвинителния акт в зала, включително и за делото „КТБ“"}
{"url": "https://www.faktor.bg/bg/articles/elena-yoncheva-1-1", "text": "\"Обвинението, че работейки в периода 2012-2014 г в Тв7 съм била финансирана по престъпен начин, е абсурдно. Това е периодът, в който заснех поредица от документални филми за войната в Сирия и действията на ислямистките организации в Алепо, за Турция и пълзящата ислямизация, за Украйна и началото на гражданската война. Филмите са излъчени, а техниката за тяхното заснемане и монтаж, както и за репортажите в пряк ефир, е налична\". Това написа във Фейсбука си депутатката от БСП Елена Йончева по повод повдигнатото обвинение от страна на прокуратурата за пране на пари.  \"Правителството и Б. Борисов започнаха да използуват създадената и контролирана от тях Специализирана прокуратура за сплашване, за заплаха, за публично унижение на своите противници. Опитват се да смажат тези, които показват как Шайката - тази организирана престъпна група, разграбва България. Това няма да ни спре\", написа още Йончева.", "date": "2019.01.22", "title": "Елена Йончева отговори на обвиненията за пране на пари, била жертва на прокуратурата и кабинета"}
{"url": "https://www.faktor.bg/bg/articles/siderov-pritesnen-za-evrovota-iska-po-nisak-prag-za-vlizane-v-ep", "text": "По-нисък праг за влизане в Европарламента поиска лидерът на \"Атака\" Волен Сидеров. „Предлагам да се спази европейският норматив, а в момента българският Изборен кодекс го нарушава. Европейският норматив казва, че бариерата не може да бъде повече от 5%. В България при изборите за ЕП бариерата реално е близо 6%. Всичко това ощетява по-малките партии“, коментира в интервю за БНР партийният лидер и председател на групата на „Обединени патриоти“ в Народното събрание Волен Сидеров. Той подчерта, че предложенията му са останали в сянка. По думите му, ГЕРБ определя всичко в парламента, а думата на Патриотите нямала никаква тежест. „От доста време групата на Патриотите не решава кворума. Г-н Цветанов – един опитен парламентарен играч, голям политик, за мен сравним с Шарл дьо Гол, Аденауер, Кенеди и други титани в световната политическа история – той наистина е много опитен политик и той отдавна не залага кворума в парламента на групата на Патриотите“, а по-скоро на ДПС и \"Воля\", подчерта Сидеров. \"Седейки в парламента, не мога да бъда част от управлението. Нещата, които съм предлагал, не са минавали... Малката коалиция влезе в управляващата коалиция с намерението да направи неща, касаещи доходи, пенсии и т.н. Вместо това ни се предлага да похарчим 2 млрд. лв. за най-луксозната военна стока Ф-16, която по никакъв начин не ни повишава защитата, а хората ще ме питат – какво стана с пенсиите\", умува Сидеров, което обаче навява на обикновен популизъм.  Сидеров сравни конгреса на ГЕРБ с 13-ия конгрес на БКП и се обърна към ГЕРБ: „Ако искат да приличат на БКП, то нека да върнат цената на тока, водата и парното, както бяха тогава“. Очевидно лидерът на \"Атака\" не е забелязал, че става дума за предизборна среща, която няма нищо общо с конгрес на политическа партии, за да прави подобни аналогии. В ефира на националното радио лидерът на \"Атака\" разкритикува БНР и БНТ. Според него дневният ред на медиите се разминава с този на обществото.", "date": "2019.01.22", "title": "Сидеров: Цветанов е политик, сравним с Дьо Гол, Аденауер и Кенеди"}
{"url": "https://www.faktor.bg/bg/articles/merkel-noviyat-frensko-germanski-dogovor-e-stapka-kam-badeshta-obshtoevropeyska-armiya", "text": "Германският канцлер Ангела Меркел заяви във вторник, че новият френсо-германски договор за приятелство е стъпка напред към създаването на бъдеща общоевропейска армия, предава AFP , цитирана от \"Фокус\". Канцлерът посочи, че пактът цели да изгради френско-германска „обща военна култура“ и „допринася за създаването на европейска армия“. В своята реч Меркел подчерта още, че Франция и Германия искат по-тясна политическа, икономическа и военна интеграция и че те трябват да работят и върху „обща военна индустрия“.", "date": "2019.01.22", "title": "Меркел: Новият френско-германски договор е стъпка към бъдеща общоевропейска армия"}
{"url": "https://www.faktor.bg/bg/articles/nad-60-dushi-stanaha-zalozhnitsi-v-nebeto-nad-rusiya", "text": "Мъж отвлече пътнически самолет над Русия. Над 60 души станаха заложници, предаде лента.ру. Мъж поиска от пилотите на рейса от централния град Сургут за Москва да промени маршрута си и да кацне в Афганистан.   Машината с 69 пътници на борда и седемчленен екипаж извърши извънредно кацане в централния град Ханти Мансийск. Малко по-късно виновникът за драмата бе задържан. Според представител на местната полиция той не е бил въоръжен.  За похитителя, наречен Павел Ш., е известно, че той е на 41 години. Според източник на ТАСС мъжът страда от психично заболяване. Други източници посочват, че той е бил пиян. Той също е имал няколко присъди за разбойничество, грабежи и пласиране на наркотици. Очаквайте подробности!", "date": "2019.01.22", "title": "Над 60 души станаха заложници в небето над Русия"}
{"url": "https://www.faktor.bg/bg/articles/banev-napisa-gneven-post-sreshtu-slavi-trifonov", "text": "Арестуваният бизнесмен Николай Банев изригна с гневен пост срещу шоумена Слави Трифонов. Повод за това стана снощния брой на „Шоуто на Слави“, където в актьорската вечер бе иронизирана съпругата на олигарха – Евгения Банева. Вижте какво написа Банев в социалната мрежа: „Шоуто на “Слави” Тайна е за голяма част от българската интелигенция, че шоуто на Слави Трифонов отдавна се е превърнало в “Шоуто на Слаби”. Шоу на “псевдонародно” ниво, шоу – нискобюджетен миш-маш от любимите преди петдесет години скечове на буфосинхронисти, циркови клоуни и имитатори. Така е, защото голяма част от интелигенцията превключва канала, когато види “родолюбивата”, все по-угодническа и все по-всеядна физиономия на недопуснатия до политическата глутница Шоу-Кумчо-Вълчо. “Институцията” Слави Трифонов институционализира през годините поръчката като “остен на бутафорния водевил”. Институционализира остатъците от художествената самодейност като “еманация на словоблудството”, на бездарното принизяване на националните художествени и интелектуални достижения до равнището на сватбарска трупа, преповтаряща поръчковия си репертоар до втръсване. Няма как да бъде иначе. Разбирам го г-н Трифонов. И на него не е лесно. Той разбираемо предпочита бодливото ветрило на “народната любов” пред аналната вибрация на следствения арест. Но от следствения арест ще припомня на г-н Трифонов: “Неведоми са пътищата божии.” Вече сте по-трудно пластичен, уважаеми! Все по-трудно ще можете да съчетавате приятния бриз на ветрилото и привеждането пред бодлите му. Искам да продължа с “шоуто” и отношението на нашата журналистика към Евгения Банева. Всъщност то (отношението) е по-унизително от привежданията на Слави Трифонов. Майка на три малолетни деца. Обществено известна с пиперливия си език, еманципирана жена. Свободна в мислите и изказа си. Свободна като дух, но не и физически. От 2014-та година Евгения Банева е арестант, не от 26.10.2018г. Арестът в “луксозните” условия на дома си. Защото четири години Евгения Банева е в ареста на заключената воля; на бездействието на полицията, следствието, прокуратурата, Съда. Не мисля, че много български юнаци биха издържали на подобен геноцид: Непрестанен телефонен тероризъм Трошене на служебни автомобили Палежи и пиратки в офисите ѝ Палежи на дома ѝ, в София, Напълно изгорял домът ѝ в Русалка, Унищожени кей и басейни в “Русалка”, Подпален ресторант в Русалка, Пладнешки грабеж на къмпингите около Созопол и заграбено цялото имущество в тях. Заграбени над 400 дка земи на Иракли, Пълно изгаряне на служебните ѝ автомобили. Да продължавам ли с последствията на непривеждането на Евгения Банева? Ще припомня само на г-н Трифонов, че условията в сегашния арест на Евгения Банева не са повод за хумор. Тук дори красивия, прераждащ хумор е неуместен. Условията в новия ѝ арест имат обаче и предимства. Поне в някаква степен повишават нейната физическа безопасност: Сега поне за тази безопасност не се грижат частни гардове, а гардове под държавен пагон. Но дали вярва в държавата Евгения Банева? Едва ли “свободните” журналисти, респективно – г-н Трифонов ще имат смелостта да я попитат. От страх да не прихванат вибрацията на аналната арестантска зараза. Я, по-добре, г-н Трифонов да продължава да води високо-патриотичното си евнухско шоу. А журналистите да се занимават с по-лицеприятни и по-безопасни теми. The show must go on!!!“, написа арестуваният бизнесмен.", "date": "2019.01.22", "title": "Банев написа гневен коментар срещу Слави Трифонов"}
{"url": "https://www.faktor.bg/bg/articles/shefat-na-vtb-s-propagandni-vnusheniya-nikoy-ne-haresva-amerikanskite-sanktsii-dori-evropa", "text": "\"Hиĸoй нe xapecвa aмepиĸaнcĸитe caнĸции, дopи и eвpoпeйцитe\". Tези пропагандни внушения прави пpeзидeнтът и пpeдceдaтeл нa pycĸaтa VТВ Ваnk Aндpeй Kocтин пред СNВС. Банкерът присъства на Cвeтoвния иĸoнoмичecĸи фopyм в Дaвoc, пише money.bg. VТВ Ваnk, в ĸoятo дъpжaвaтa имa нaй-гoлям дял, e в cпиcъĸa c pecĸтpиĸции нa Baшингтoн, пpиeт cлeд 2014 гoдинa. Caмият Aндpeй Kocтин бeшe дoбaвeн в нeгo пpeз 2018 гoдинa. Toй пocoчвa, чe тoвa peшeниe, взeтo пpeз мaй минaлaтa гoдинa, e билo \"нeчecтнo\". Πo дyмитe нa Kocтин caнĸциитe oĸaзвaт cepиoзeн нeгaтивeн eфeĸт въpxy бизнeca, нo тoй пocoчвa, чe имa мнoгo дoбpи шaнcoвe зa cближaвaнe c Eвpoпa пpи пoдoбpявaнe нa oтнoшeниятa c Уĸpaйнa. \"He cмятaм, чe eвpoпeйcĸитe ĸoмпaнии xapecвaт caнĸциитe, c ĸoитo ce cблъcĸвaт в бизнec oтнoшeниятa cи c Иpaн или c Pycия. И тoвa cъздaвa дoпълнитeлни oгpaничeния пpeд paзвитиeтo нa oтнoшeниятa мeждy Pycия и Eвpoпa, ocoбeнo oт oтнoшeниe нa пpoeĸтa \"Ceвepeн пoтoĸ 2\", ĸaзвa oщe тoй.", "date": "2019.01.22", "title": "Шефът на VTB bank атакува с пропагандни внушения елита в Давос"}
{"url": "https://www.faktor.bg/bg/articles/nov-stroezh-kray-plazh-razkopavat-kamping-gradina", "text": "\"Строителни  дейности се извършват на къмпинг „Градина“. Багери разкопават района около  плажа\". Това заяви пред БНР Спас Узунов от Българската фондация  „Биоразнообразие“.  \"Получихме сигнал от граждани и заварихме строителна  площадка, но без указателни табели какво се изгражда. Разкопаване  до плажа. Може да се каже, че и върху плажа, защото това е част от  бреговата ивица, на която се разполагат каравани и къмпинг – оборудване. Прави  се изкоп, вчера беше с дълбочина около 2 – 3 метра. Явно ще се наливат  основи на масивна сграда. Това, което се вижда на снимките, е отводняване,  защото е много близо до морето, водата се просмуква в изкопа и той постоянно се  пълни с вода, така че има 3 – 4 помпи там, които постоянно работят, изпомпват  вода към морето“, коментира екозащитникът. \"Строителните  дейности край плажа на къмпинг „Градина“ са законни\", коментираха от бургаската  екоинспекция. Имотът е частен, на площ около 5,5 дка, проведени са екологични  процедури. Детелина Иванова поясни, че ще се изграждат бар, ресторант, магазини  и обслужващ паркинг: „Попада  в защитена зона „Бакърлъка“ за опазване на дивите птици и граничи със защитена  зона „Плаж Градина – Златна рибка“ за опазване на природните местообитания.  Този имот е включен в Общия устройствен план на община Созопол с предвиждания  за курорт и допълващи дейности. В РИОСВ го подложихме на най-дългата процедура,  която е възможна - по Оценка за съвместимост с предмета и целите на опазване на  Натура-зоните чрез доклад, със заключение, че при спазване на определени  мерки и условия, въздействие няма да има…“. Няма  дюни в този парцел, категорична е Детелина Иванова. Имотът е бил земеделски,  със сменено предназначение – за къмпинг.", "date": "2019.01.22", "title": "Нов строеж край плаж, разкопават къмпинг \"Градина\""}
{"url": "https://www.faktor.bg/bg/articles/ruski-bombardirovach-tu-22m3-se-razbi-v-murmanskoy-oblasti", "text": "Бомбардировач Ту-22М3 се разби при кацане на военно летище в Мурманска област. Това съобщи във вторник източник на TАСС в силовите структури, съобщи агенцията, цитирана от novayagazeta.ru  . \"Бомбардировачът Ту-22М3 се е разбил при кацане на летището на авиационния полк за далечни разстояния в Оленегорск (област Мурманск). Аварията се е случила около 13:40 часа московско време, каза източникът на агенцията. От екипажа на разбития бомбардировач, по предварителни данни, са оцелели двама души. Това са командирът и навигаторът.", "date": "2019.01.22", "title": "Руски бомбардировач Ту-22М3 се разби в Мурманска област"}
{"url": "https://www.faktor.bg/bg/articles/yuliya-timoshenko-obyavi-kandidaturata-si-za-prezident-na-ukrayna", "text": "Бившата украинска министър-председателка Юлия Тимошенко обяви, че се кандидатира за президент, предаде Асошиейтед прес. Социологическите проучвания определят Тимошенко, която заемаше премиерския пост между 2007 и 2010 г., като фаворит на президентските избори в Украйна, насрочени за 31 март. Тя прекара две години и половина в затвора заради подписването на газова сделка с Русия, което до голяма степен се разглеждаше като отмъщение от нейния политически противник - тогавашния президент Виктор Янукович. Тимошенко загуби от Янукович на президентските избори през 2010 г. и от сегашния президент Петро Порошенко през 2014 г. Порошенко още не е обявил официално, че се кандидатира за преизбиране. Тимошенко обяви кандидатурата си на конгрес на своята партия \"Баткившчина\" в Киев и обеща да възстанови контрола върху анексирания от Русия Кримски полуостров и сепаратистките области в Източна Украйна.", "date": "2019.01.22", "title": "Юлия Тимошенко обяви кандидатурата си за президент на Украйна"}
{"url": "https://www.faktor.bg/bg/articles/libiya-poiska-vazobnovyavane-na-ikonomicheskite-vrazki-s-balgariya", "text": "Вицепремиерът и министър на външните работи Екатерина Захариева разговаря в Брюксел с министъра на външните работи на Либия Мохамед Тахер Сиала, с когото обсъди подготовката на предстоящата визита на премиера на Либия Файез Сарадж в България, съобщи пресцентърът на МВнР. Преди седмица българският министър-председател Бойко Борисов проведе телефонен разговор с премиера Сарадж и го покани на посещение в България, която бе приета. Покани за визити са отправени и към министрите на външните и на вътрешните работи.  \"Спомняме си с добро работата на много български компании в нашата страна. Трябва да възстановим връзките си на предишното ниво - заяви министър Сиала на срещата си с вицепремиера Захариева. - Всички стадиони в Либия са строени от български компании и са все още в отлично състояние. Вашите работници са много трудолюбиви.\" \"Трябва да засилим двустранните връзки, особено в областта на икономиката. Нашите инженери и лекари играха важна роля в обществения и икономически живот на Либия\", каза министър Захариева. Либийският първи дипломат благодари още веднъж за бързата и своевременна реакция на българските власти по казуса с кораба \"Бдин/Бадр\". Министър Захариева отново изтъкна, че въпросът е частноправен, но българското правителството се ангажира с него, за да не се отрази на двустранните отношения. Готови сме да решим въпроса по начин, взаимно устройващ и двете страни. Министър Сиала заяви изрично, че няма заповед за задържане на български кораби в либийски териториални води и че всички морски съдове под български флаг са добре дошли в техните пристанища. Двамата министри се договориха посещението на либийския премиер у нас да бъде съпътствано от бизнесфорум, на който да бъде обсъдено възобновяването на българския износ. Министър Сиала прояви специален интерес към доставки на агнешко месо и българско кисело мляко. \"Преди години у нас кацаха два самолета дневно с месо от България\", заяви той. Министрите обсъдиха и политическите процеси в Либия, сред които и провеждането на избори до края на годината.", "date": "2019.01.22", "title": "Либия поиска възобновяване на икономическите връзки с България"}
{"url": "https://www.faktor.bg/bg/articles/otneha-balgarskoto-grazhdanstvo-na-ruski-miliarder-sled-signal-na-antikoruptsionniya-fond", "text": "Руският гражданин Сергей Адониев е с отнето българско гражданство след сигнал от антикорупционния фонд (АКФ) и последващи писма от партньорски служби на държавната агенция \"Национална сигурност\" (ДАНС), съобщи пресцентърът на фонда. В съобщението се уточнява, че Адониев е милиардер от списъка на списание \"Форбс\". \"Причината за отнемането е укрита от българските власти при процедурата за натурализация \"за особени заслуги\" през 2008 година информация за осъдителна присъда в САЩ през 1998 г. по обвинение за пране на пари, измама и нарушаване на търговско ембарго спрямо трети страни\", пише в съобщението. В него се уточнява, че информацията за тази присъда е останала неизвестна за българските институции за целия десетгодишен период от указа за натурализация през 2008 г. до сезиране на институциите от АКФ през януари 2018 г. Близо 15 хил. чужденци са одобрени за българско гражданство през миналата година. По данни от Министерство на правосъдието за 10 години 125 руски граждани са се възползвали от привилегията. Списъкът включва руски гражданин, осъден в САЩ за измама, бивш посланик и висш ръководител в Лукойл – България. Вчера стана известно, че Еврокомисията подготвя остри критики срещу България за продаването на паспорти. Информацията за отнетото гражданство беше публикувана днес от сайта \"Свободна Европа\" и потвърдена от ресорния зам.-министър на правосъдието по въпросите на българското гражданство. Според \"Свободна Европа\" това е станало в средата на 2018 г. \"по сигнал на партньорски служби\". Този сигнал от службите обаче е предшестван и от сигнал на Антикорупционен фонд през януари 2018 г. до президентството, Министерството на правосъдието и ДАНС. \"Потвърждаването на информацията за отнемането, която ние имахме от свои източници от няколко седмици, беше невъзможна по механизмите на Закона за достъп до обществена информация поради наличието на лични данни в преписката. Поради това се обърнахме към екипа на \"Свободна Европа\" за да потърсят журналистически начин за потвърждаването й\", коментират от антикорупционния фонд. Казусът \"Адониев\" и най-вече липсващото становище на ДАНС по преписката повдигат много сериозно въпроса за ефективността на агенцията като институция със специални функции на надзор и проверка в процедурите за натурализация по Закона за българското гражданство. \"Всички американски съдебни архиви са в интернет, включително и по делото United States vs. Serguei Adoniev, и проверките са въпрос дори не на часове, а на минути. Информацията за присъдата в САЩ е и на официалната страница на Адониев в Wikipedia. Това обаче не е било извършено в период от десет години до започнатата от АКФ преписка и последваща публикация. Очакваме от ресорната комисия в парламента и извънредната комисия отговор на въпроса кой, кога и къде не е извършил необходимите проверки както при процеса на натурализация, както и десет години след това\", коментират още от АКФ.", "date": "2019.01.22", "title": "Отнеха българското гражданство на руски милиардер след сигнал на антикорупционния фонд"}
{"url": "https://www.faktor.bg/bg/articles/prokuror-ako-tsvetan-vasilev-nyamashe-nishto-obshto-veche-s-dunarit-nyamashe-da-ima-takava-reaktsiya-ot-negova-strana", "text": "Ако Цветан Василев нямаше нищо общо вече с „Дунарит”, то нямаше да има такава реакция от негова страна. Това обяви зам.-главният прокурор Иван Гешев в интервю за БНТ. Преди дни Емилиян Гебрев, който твърди, че е собственик на предприятието се оплака, че имало натиск от държавата върху него. В тази връзка Гешев коментира: „Аз не знам дали той е собственик на „Дунарит”. Защото там тече една сага със собствеността на „Дунарит” с вписванията, с договори. Аз не съм специалист по гражданско право и не мога да преценя дали той наистина е собственик. Това, което знам за „Дунарит” е, че е предприятие, купено с пари на вложители на КТБ, така както десетки други предприятия. Едно предприятие, което е печелившо, което има много работници и издържа целия регион. Предприятие, върху което акциите имат запор от КПКОНПИ, НАП и синдиците на КТБ, които искат да удовлетворят длъжниците. Т.е., ако придобият този актив, те ще го продадат и ще се плати на хората, с чиито пари е купено това предприятие”, заяви Гешев. „Тези престъпления обаче не могат да се разследват за 2-3 дни. Става въпрос за стотици трансакции, които стигат и до офшорни зони, за лица, които са в санкционния списък на Европа – за руски олигарси. Отделно г-н Гебрев казва, че е собственик на „Дунарит”, но икономическата логика показва, че едно предприятие се продава на цена 5-6 пъти по-голяма от годишния оборот, който на „Дунарит” е 50-60 млн. лв. Т.е. стойността му е 200-300 млн. Не може да го продадеш за 10 млн. – това означава, че има нещо не е точно в реда на нормалното. Всеки иска да си купи едно такова предприятие за 10 или 20 млн. лв. Мисля, че 20 млн. лв. бе цената му. Отделно се твърди, че е купено е от не знам си кой и че вече не е на Цветан Василев. Видяхте при предприемане на тези действия обаче каква реакция последва. Така че, ако г-н Цветан Василев вече няма нищо общо, нямаше да предизвика такава болезнена реакция. Истината е следната – един кръг от хора, няколко кръга всъщност, искат да придобият това предприятие, от което се изкарват пари. Отделно вероятно част от тях ще използват работниците, за да оказват натиск върху държавата. Това дали тя ще го позволи, не е от моята компетентност. От друга страна стои държавата в лицето на КПКОНПИ, на НАП и съответно интересите на вложителите на КТБ, които искат да си получат парите. А те няма как да ги получат, ако не се продадат активите. Защото „Дунарит” реално е купен с техни пари”, каза прокурорът. „Няма какво да влизам в спор с подсъдими. Явно напоследък е модерно обвиняемите да стават писмовни. Един колега на г-н Банев от Сърбия постоянно се изявява в различни блогове, г-н Банев пише писма до медиите. Всеки има право да се защитава и да възприема защитна стратегия, каквато прецени. Включително и с медийни атаки, както правят някои обвиняеми кметове – това е част от тяхната преценка как да избегнат наказателна отговорност”, каза прокурорът. По думите му тече проверка как Банев е получил телефона в ареста си. Най-вероятно обаче е чрез пратка, която има право да получава от роднини. Очаква се много скоро Турция да екстрадира Димитър Желязков – Митьо Очите. „В рамките на седмица или може би по-скоро. Ще е спекулативно да давам точни дни, но очакваме да е възможно най-бързо”. Процедурата по екстрадиция се е забавила, тъй като не става въпрос за страна от Европейския съюз и действат съвсем различни процедура от тези в сравнение с Николай и Евгения Баневи, например. „Както виждате в Сърбия г-н Цветан Василев вече се чувства уютно вече 3-4 години. И процедурата там не знам докъде е стигнала. Става въпрос за процедури в ЕС и извън ЕС. Тези извън ЕС обяснимо са по-дълги. А за голяма част няма и срокове”, каза Гешев.", "date": "2019.01.22", "title": "Прокурор: Ако Цветан Василев нямаше нищо общо с „Дунарит”,  нямаше да има такава реакция от негова страна"}
{"url": "https://www.faktor.bg/bg/articles/12-oblasti-v-stranata-veche-sa-v-gripna-epidemiya", "text": "Три нови области обявяват грипна епидемия от вторник - Пловдив, София-област и Варна. Така райони с висока заболеваемост у нас стават общо 12. Грипна епидемия вече бе обявена в областите Перник, Пазарджик, Смолян, Стара Загора, Хасково, Ямбол, Бургас, Шумен, Добрич и Силистра. Повече 600 училища са в грипна ваканция, като броят им се очаква да се увеличи. 5-годишно дете в Благоевград е починало след усложнение при грип, прераснал в пневмония. Това каза пред „Фокус“главният държавен здравен инспектор д-р Ангел Кунчев. „Все още нямам информация, кога е настъпила пневмонията при 5-годишното дете, което почина. Все още чакам информация, но много бързо се е развила болестта. То е било много добре гледано дете и е нямало никакви заболявания или утежняващи фактори“, подчерта д-р Кунчев. Към момента мога да дам кажа само, че е грип с усложнения на пневмония, понякога тези усложнения са много бързи и много тежки, в рамките на 24 до 48 часа и стават несъвместими с живота, с тежка дихателна недостатъчност и съответно завършва със смърт“, обясни д-р Кунчев. „Хората трудно могат да се предпазят от пневмония, защото симптомите са същите, като тези на грипа. Те лесно се разпознават - температура, отпадналост, главоболие, кашлица и т.н. За пневмония може да мислим, когато тези симптоми не отшумяват след 2-3 дни, а напротив когато се задълбочават и картината става все по-тежка. Тогава може да се притесним за усложнение и съответно за пневмония, макар че може и да се окаже, че не е пневмония. Така например тази година при малките деца има доста отити на средното ухо, така че няма смисъл пациента сам да си поставя диагноза“, заяви главният държавен здравен инспектор. Той подчерта, че това не е работа на пациента и той не бива да се самолекува,а при неотшумяващи симптоми, задължително трябва да се потърси лекарска помощ. „Много трудно може да се предпазим от грип, защото той се предава много лесно и бързо, затова не мога да кажа да се стои 2-3 седмици вкъщи, защото това е възможно при много малко хора. Разбира се, ваксинацията, ако сме я направили навреме още октомври, ноември или декември е най-сигурното предпазно средство, но за съжаление, това е много рядко използвано в България, едва 4-5% от населението се имунизира. Другото, което може да направят хората, за да се предпазят е поддържане на едно добро общо състояние и да се ограничават контакти с болни хора, но при грипа всичко това е много трудно изпълнимо“, посочи още лекарят.  „Имунизацията не дава 100% гаранция, че няма да се разболеем, но ваксината ако не предпазва толкова от разболяване, то тя поне предпазва от усложненията и от тежкото протичане на болестта“, заяви още главният държавен здравен инспектор.", "date": "2019.01.22", "title": "Д-р Ангел Кунчев: 5-годишно дете в Благоевград е починало след усложнение при грип"}
{"url": "https://www.faktor.bg/bg/articles/ek-s-preduprezhdenie-kam-balgariya-malta-i-kipar-za-opasni-shemi-s-prodazhba-na-grazhdanstvo-na-bogati-chuzhdentsi", "text": "В доклад, цитиран от Ройтерс, се казва, че Европейската комисия ще предупреди страните членки на ЕС, които използват схеми за продаване на гражданство или постоянно жителство на богати чужденци, че това може да помогне на организирани престъпни групи да проникнат в блока. Според анализа така се увеличава рискът от пране на пари, корупция и избягване на плащане на данъци. Очаква се докладът да бъде публикуван в сряда. Агенцията разполага с чернова на документа, в която се отбелязва, че единствените три такива страни от ЕС са България, Малта и Кипър. В доклада се посочва още, че при направени проверки в тези три държави, има пропуски в информацията за произхода на богатството на хората, закупили тяхното гражданство. Страните също не са позволили безпроблемно идентифициране на онези, закупили паспортите им. В доклада ЕК заявява, че ще събере група от експерти, които до края на годината ще изготвят препоръки с мерки за противодействие на рисковете, причинени от такива схеми.", "date": "2019.01.22", "title": "ЕК с предупреждение към България за опасни схеми за продажба на гражданство на богати чужденци"}
{"url": "https://www.faktor.bg/bg/articles/stoycho-katsarov-4-dosadebni-proizvodstva-i-7-prokurorski-sledstviya-nyama-kak-da-obyasnyat-milionite-v-telk-ovete", "text": "Аз мисля, че числата, които се споменават, поне според мен, са малко преувеличени. Дори да се приеме, че става дума за десетки, стотици милиони лева, те не са загубени заради корупцията. Не мисля, че корупцията е в такива мащаби. Това, което чух от изявленията на прокурора за 4 досъдебни производства и 7 прокурорски следствия - няма как това да обясни милионите. Това коментира пред БНР д-р Стойчо Кацаров, председател на Център за защита правата в здравеопазването по повод скандала с ТЕЛК-овете. “Аз нямам никакво съмнение, че прокуратурата може да открие корупционни схеми, в която и да е администрация. Не от вчера е известно, че корупцията е от огромните проблеми на съвременна България“. Това нито е изненада, нито е някаква новина, че са разкрити корупционни схеми, допълни още той. Според мен основната причина за загубите е не е в корупцията, а в неправилната организация на цялата система на медицинската експертиза, което води до неправилно насочване на парите. Не се дават достатъчно средства на най-нуждаещите се, а се дават средства на други, които не са толкова нуждаещи се, поясни той. „Вместо системата да доведе до това тежко болният до получи голяма подкрепа, а другият да получи малка или изобщо да не получи - те биха получили еднакво, защото са оценявани по едни и същи начин“. „Аз смятам, че разковничето е в Наредбата за медицинската експертиза. В начина, по който се извършва оценката. Ние трябва да преминем от оценка на заболяване към оценка на работоспособност. В момента не е така, ние по-точно оценяваме заболяването, а не възможността да се работи. И това води до тези изкривявания“, допълни още д-р Кацаров. Той коментира и мнението на зам.-главния прокурор, че  ТЕЛК-овете трябва да преминат към НОИ, за да може НОИ да ги контролира. „Не виждам защо министерство на здравеопазването да не може да контролира, а към НОИ да може“. Според мен чисто управленски не е правилно този, които изплаща възнаграждението, той и да осъществява оценката, допълни още Кацаров.", "date": "2019.01.22", "title": "Стойчо Кацаров: 4 досъдебни производства и 7 прокурорски следствия няма как да обяснят милионите в ТЕЛК-овете"}
{"url": "https://www.faktor.bg/bg/articles/ivan-geshev-za-potanalite-vdan-zemya-marinela-i-vetko-arabadzhievi-kriyat-se-znachi-se-pritesnyavat-ot-neshto", "text": "Зам.-главният прокурор Иван Гешев призна, че от олигарсите Маринела и Ветко Арабаджиеви няма никаква следа. \"Щом се крият, значи се притесняват от нещо\", заяви той пред БНТ. Гешев обясни, че процедурата по издирването им няма да бъде прекратена. \"В рамките на Европейския съюз е ясно, но извън него нещата стават по-бавно и по-трудно\", призна той и даде за пример фалиралия банкер Цветан Василев, който е в Сърбия. \"За него поне се знае къде е, но какво става с процедурата и задействана ли е изобщо, не мога да кажа\", призна Иван Гешев. \"70% от пенсионираните по инвалидност в няколко района, не знаят от какво са болни, колко души са в комисията, която им решава ТЕЛК-овете. Над 1 млрд. лева от бюджета и 600 млн. от социални добавки на година струват тези хора. Изтичането не може са изчисли точно, но стотици милиони изтичат в пясъка\", заяви Гешев по горещата тема за тази седмица. \"До акцията за фалшивите ТЕЛК-ове се стигна, след получен анализ от представителите на изпълнителната власт. Беше ми възложено от Министерството на вътрешните работи, от министър-председателя Бойко Борисов и от главния прокурор Сотир Цацаров да се обобщи информацията, която имаме до този момент по тази тема за констатиране на някакви теми и проблеми. Всичко това се случва съвместно с изпълнителната власт, в случая НОИ\", обясни заместникът на Сотир Цацаров. \"Има поставени лице, които обикалят малките населени места, които срещу 600 лева предлагат ТЕЛК-ове. В Силистренско цели села са с инвалидни пенсии, въпреки че много от регистрираните хора не живеят там. Не ги обвинявам - в тези райони няма поминък, но реално не болните хора получават тези пари\", каза още шефът на Спецпрокуратурата.  \"Трябва да има контрол върху експертните лекарски комисии', категоричен беше Гешев.  По повод специалния доклад на Европейската комисия за българските паспорти, който се очаква утре, Гешев заяви, че е възможно прокуратурата да се самосезира, ако има данни за престъпление. \"Практиката, с която аз съм запознат, е за незаконни документи за произход, а не за българско гражданство\", допълни Иван Гешев.  \"Организирана група, основно чужди граждани, са част от една широка мрежа за система с неформално финансиране, с която се избягват банковите преводи. Доставяни са високопроходими автомобили за Сирия. По тази схема работим от година\", завърши Иван Гешев по темата за акцията срещу лица, обвинени в финансиране на терористични организации.", "date": "2019.01.22", "title": "Иван Гешев призна, че от потъналите вдън земя Маринела и Ветко Арабаджиеви няма и следа"}
{"url": "https://www.faktor.bg/bg/articles/mincho-koralski-gradska-legenda-e-che-polovinata-pari-za-invalidni-pensii-otivat-pri-zdravi-hora", "text": "За фалшивите ТЕЛК-ове се говори отдавна, но до този момент нямаше акция, която да идентифицира подобни случаи, макар че отдавна се знаят къде са пробойните в системата. Градска легенда е, че от 1,6 млрд. лева за инвалидни пенсии половината се дават неправомерно. Това е сериозно обвинение към много системи в държавата и не мисля да сме толкова пробити, заяви пред бТВ директорът на Агенцията за хората с увреждания Минчо Коралски. „Това, което трябва да се направи и което вече е в ход, да се вържат системите на ТЕЛК, НЗОК и личните електронни досиета, така ще бъде ясно кой каква епикриза е издал. Когато се появят ударно досиета от едно и също място – това е основание за проверка. Проблемът е, че функциите на Осигурителния институт се разделиха на две – една част се контролира от НАП, другата от НОИ. Това не пречи, когато имаме голям брой досиета от едно и също населено място – особено когато това е едно и също населено място, това да се провери”, посочи Коралски.", "date": "2019.01.22", "title": "Минчо Коралски: Обвинението за ТЕЛК-овете е към много системи в държавата и не мисля да сме толкова пробити"}
{"url": "https://www.faktor.bg/bg/articles/dimitar-dimitrov-palna-zabrana-i-izklyuchvane-na-sotsialnite-mrezhi-za-denya-na-vota", "text": "Ако започнете с въпроси като машинното гласуване, знаете, че имаше специален дълъг текст в Изборния кодекс, който се занимаваше с машините, технологията и т.н. Новостта е обявяване на междинните резултати от екзитполовете, които ще се правят и които винаги правят различни агенции. Мнението ми е в полза на такова оповестяване. Вярно е, че има норма, но тази норма трябва да бъде съобразена с динамично развиващия се сектор на потока на информация, в който нахлуват всякакви социални мрежи, коментира пред БНР политологът Димитър Димитров промяната, предложена от ГЕРБ за легализиране на социологическите данни в медиите в изборния ден.  И борбата с тези социални мрежи може да бъде успешна единствено ако се приемат такива странни крути мерки, като изключване на социалните мрежи за този ден, за цялата страна, каза още той.  Димитров коментира и искането на ДПС в половината секции да има машинно гласуване.  Огромен разход е на бюджетни средства. Не е съвсем ясно каква е неговата ефективност. След като в останалата половина няма да се ползват машини, ако някой злоупотребява с броенето или с какво и да било друго, просто ще го направи в онези секции, в които няма машини, каза още той.  Политологът обсъди и предложението на \"Атака\" резултатите от евровота да се изчисляват по нов начин с мотивите, че прагът на страните-членки не може да надвишава 5%, а в България той е 5.88.  “(Прагът) няма как да стане по-малък от сегашния 5.88, но това, което предлага \"Атака\", е когато започне изчислителната процедура, да не се разделят на партиите, преминали прага и не“. Всъщност става дума за едно, понякога, в някои случаи две места, които са получени с т.нар. “пълна квота“ - от разпределението на тези едно или две места се изключват партии, които не са преминали бариерата. В предложението на \"Атака\" има здрав разум,“ аргументира се Димитър Димитров.", "date": "2019.01.22", "title": "Димитър Димитров: Пълна забрана и изключване на социалните мрежи за деня на вота"}
{"url": "https://www.faktor.bg/bg/articles/zakonoproekt-predvizhdat-da-otpadne-vazmozhnostta-za-poluchavane-na-balgarsko-grazhdanstvo-zaradi-investitsii", "text": "Проектът за промени на Закона за българското гражданство ще бъде обсъден на 30 януари т.г. от Съвета за развитие към Министерски съвет и ще бъде публикуван за обществено обсъждане. Това съобщиха от пресцентъра на Министерството на правосъдието. Част от мерките предвидени в законопроекта предвиждат да отпадне възможността за получаване на българско гражданство на основание инвестиции, съкращаване на сроковете и прецизиране на критериите за предоставяне на българско гражданство, въвеждането на изискване кандидатите за гражданство на основание на произход да владеят български език и да имат работа и доход в страната. Промените в проектозакона, изработен от Министерството на правосъдието в изпълнение на Програмата на правителството 2017 г. – 2020 г. и решението му за намаляване на административната тежест върху гражданите включват: осъществяване на качествен контрол върху отговорните за предоставяне на българско гражданство институции, с оглед спазването на законовите процедури и срокове; премахване на изискването за представяне на някои официални удостоверителни документи на хартиен носител; опростяване на процедурите и подобряване на ефективността на процесите по даване на българско гражданство. Предложението на работната група към Министерството на правосъдието за отпадане на възможността за получаване на българско гражданство на основание инвестиции е изготвено на базата на анализ по отношение на прилагането на чл. 12а и чл.14 а от Закона за българско гражданство в сила от 2013 г. Данните показват, че не е постигната целта за увеличаване на привлечените реални чуждестранни инвестиции и икономическо развитие. В резултат от това не е постигнато разкриване на нови работните места и икономически растеж. В", "date": "2019.01.22", "title": "Законопроект предвиждат да отпадне възможността за получаване на българско гражданство заради инвестиции"}
{"url": "https://www.faktor.bg/bg/articles/desantni-chasti-ot-rusiya-belarus-i-sarbiya-zapochvat-mezhdunarodnite-ucheniya-slavyansko-bratstvo", "text": "Международните учения „Славянско братство“, в които участват десантни части от Русия, Беларус и Сърбия ще се проведат през първата половина на 2019 година, съобщиха във вторник от руското Министерство на отбраната, предава ТАСС. „На среща в Република Сърбия представителите на военните ведомства от Руската Федерация, Република Беларус и Република Сърбия ще проведат първите преговори за мероприятията, които ще бъдат реализирани в хода на планираното за първото полугодие на тази година съвместно тактическо учение „Славянско братство – 2019“, съобщиха от МО на Русия. Военните планират да съгласуват датите и тематиката на предстоящите маневри и да обсъдят въпроси за подготовката на подразделенията за съвместно решаване на контратерористични задачи. Освен това ще бъде определено точното време и място на провеждането на следващата конференция, посветена на предстоящите учения. На нея военните от трите страни ще утвърдят замисъла и състава на силите, които ще бъдат привлечени към маневрите. Срещата на руската делегация с колегите й от Беларус и Сърбия ще продължи до 25 януари. Руската агенция отбелязва, че международните учения „Славянско братство“ се провеждат ежегодно с участието на десантни части от Русия, Сърбия и Беларус на различни полигони в трите страни. През миналата година те бяха най-мащабни и преминаха на ниво полкове. Също така за първи път в историята на тези учения подразделенията на Въздушно-десантните войски на Русия използваха танкове.", "date": "2019.01.22", "title": "Десантни части от Русия, Беларус и Сърбия започват  Международните учения „Славянско братство“"}
{"url": "https://www.faktor.bg/bg/articles/merkel-i-makron-podpisvat-bezpretsedenten-dogovor-za-dvustranno-satrudnichestvo", "text": "Германският канцлер Ангела Меркел и френският президент Емануел Макрон подписват днес в западногерманския град Аахен ново споразумение за двустранно сътрудничество, което е предназначено да бъде допълнение към Елисейския договор, подписан през 1963 г. от Конрад Аденауер и Шарл де Гол.   Този документ се превърна в крайъгълен камък в развитието на отношенията между двете страни след Втората световна война. Германия и Франция ще подпишат безпрецедентен договор!   Документът, наречен Аахенско споразумение, регулира сътрудничеството между страните в областта на външната политика, отбраната и сигурността, осигурява икономическа интеграция, насърчаване на германско-френските интереси, засилване на конкурентоспособността на Германия и Франция, укрепване на взаимодействието между гражданските общества на двете страни.   Точките от дневния ред са изброени в седем раздела, които са разделени на 28 члена. В немската версия текстът е 16 страници.   За първи път лидерите на Германия и Франция обявиха необходимостта от допълване на Елисейския договор през януари миналата година. Те подчертаха, че 56-годишното споразумение \"остава основа за широко сътрудничество, основано на доверие\" между двете държави, но изрази желание \"да се задълбочи още повече взаимодействието между Франция и Германия\".   Новият договор подчертава желанието на двете страни да задълбочат сътрудничеството по външнополитически въпроси. В текста се споменават редовен обмен на служители на посолства, консулства и мисии в международни организации.   Като цяло Берлин и Париж искат \"внимателно да координират позициите си\" по международните въпроси и да действат в интерес на Европа.   Един от ключовите моменти в споразумението е желанието на Берлин и Париж Германия да получи постоянно място в Съвета за сигурност на ООН.   \"Приоритетът на германо-френската дипломация ще бъде приемането на Германия като постоянен член на Съвета за сигурност на ООН\", се казва в договора.   Голямо значение придава новото споразумение на взаимодействието в областта на отбраната и сигурността.   В нея се посочва взаимната готовност за реагиране на военната агресия от трета страна - аналог на петия член на статута на НАТО и на член 42 от Договора за Европейския съюз.   Освен това двете страни се ангажират да координират по-тясно проектите в областта на отбраната и разработването на нови оръжия, като се планира създаването на общ Съвет за сигурност и отбрана като управителен орган.   Предвижда се веднъж годишно да се провеждат междуправителствени консултации, чийто дневен ред ще бъде определен от германско-френския съвет на министрите. Веднъж на тримесечие, според плановете на Берлин и Париж, един от министрите ще бъде поканен като гост на заседанието на кабинета на министрите на друга държава.   Елисейският договор разглежда и въпроса за взаимното признаване на дипломите за висше образование, но сега Париж и Берлин искат да продължат и да работят за признаване на сертификати за училище. Планирано е да се увеличи броят на двуезичните училища и гимназии, в които ще бъде възможно да се получи сертификат за зрялост както в немската система, така и на френски език.   Страните искат също така да създадат повече индустриални и научни обществени клъстери в граничните региони. Германия и Франция искат да подобрят железопътната и пътната комуникация в граничните райони и възнамеряват да задълбочат сътрудничеството в областта на здравеопазването, например планира да позволи на германските линейки да карат пациентите във френските болници и обратно.   Отделна глава е посветена на взаимодействието в областта на науката, иновациите и дигиталните технологии за използването на изкуствен интелект. Франция и Германия подчертават ангажимента си към Парижкото споразумение за климата и искат да използват повече възобновяеми енергийни източници.", "date": "2019.01.22", "title": "Меркел и Макрон подписват безпрецедентно допълнение към Елисейския договор от 1963 г."}
{"url": "https://www.faktor.bg/bg/articles/ruski-voenen-martva-raka-mozhe-da-udari-po-rusnatsite-pri-yadren-udar-na-sasht", "text": "Заместник-президентът по информационната политика на Руската академия за ракетни и артилерийски науки (РАРАН) доктор на военните науки Константин Сивков заяви, че комплексът за автоматично управление на масирани ответни ядрени удари \"Периметър\", известен още като \"Мъртва ръка\", не може гарантирано да осигури нанасяне на ответен удар по позиции на военните на САЩ, пише Russia Beyond. Тъй наречената система \"Мъртвата ръка\" се задейства автоматично, в случай на регистриран ядрен удар по Русия. Това позволява нанасянето на ответен удар дори и ръководството на страната да е било унищожено. \"Системата може да дава команди само до наземни комплекси и самолети от стратегическата авиация. А ракетните подводници със стратегическо предназначение, намиращи се под водата, няма да могат да приемат командата за пуск на своите балистични ракети. Освен това ракетите, свързани с \"Периметър\", са разположени в шахтови пускови установки, което означава, че могат да бъдат унищожени от първия \"обезглавяващ\" удар. Така че и системата за управление не може напълно гарантирано да обезпечи нанасяне на ответен, дори ответно-насрещен удар\", пише Сивков в статия за изданието \"Военно-промышленный курьер\". Поради това е необходимо системата за управление да бъде модернизирана така, че да получи по-висока бойна устойчивост на стратегическото ядрено оръжие, подчертава военният експерт. \"Горещите глави\" в САЩ разполагат с възможност да извършват успешни контрасилови маневри и могат да се решат на превантивен ядрен удар в критична обстановка. Американският елит ще получи неоспоримо световно господство, като едновременно с това ще съкрати броя на излишните членове на собственото си население\", заключава Сивков. По-рано подобни мисли сподели и бившият началник на Генщаба на руските Ракетни войски със стратегическо предназначение генерал-полковник Виктор Есин. Според него \"Периметър\" няма да позволи на руските военни да се чувстват в безопасност, ако в Европа бъдат разположени американски ракети със среден обсег с ядрени бойни глави. \"Системата \"Периметър\" функционира, тя дори е усъвършенствана. Но когато сработи, вече ще разполагаме с малко средства - ще можем да изстреляме само тези ракети, които биха оцелели след първия удар на агресора\", смята генералът. Както съобщи \"Ридус\", сред военните специалисти активно се обсъжда сценарият за началото на ядрена война между Русия и САЩ. Например Константин Сивков смята, че обменът на ядрени удари ще бъде предшестван от дълъг период на бойни действия с конвенционални оръжия. Руснаците твърдят, че разработват хиперзвукови ракети и други нови оръжия, като безпилотното ядрено торпедо именно за да диверсифицират ядрените си сили и за да гарантират, че ще могат да направят ответен унищожителен удар, в случай на изненадваща ядрена атака. От САЩ заявяват, че хиперзвуковото оръжие на практика може да се използва за изненадваща атака, като към този момент то не би могло да бъде спряно от противоракетната отбрана на страната. Именно заради това американците планират да разработят свои контрамерки. Експертите предупреждават, че се задава нова надпревара във въоръжаването, като този път ключови ще са именно хиперзвуковите оръжия и разположените в космоса бойни средства. Според договора за демилитаризация на космическото пространство от 1967 година нито една страна няма право да разполага оръжие за масово поразяване в орбита около Земята. Документът обаче дава право да се разполагат оръжейни системи от друг тип.", "date": "2019.01.22", "title": "Руски военен предупреждава: \"Мъртвата ръка\" не може да спаси руснаците при ядрен удар на САЩ"}
{"url": "https://www.faktor.bg/bg/articles/pavel-felgengauer-sasht-iskat-da-pogrebat-ruskite-voenni-ambitsii-video", "text": "Увеличението на въоръжението изкуствено поддържа паритет между Русия и САЩ във военно отношение. За Москва е изгодно да излезе от договора за ликвидиране на ракетите със среден обсег (ДЛРСО) , заяви  руският военен експерт Павел Фелгенгауер в предаването \"Открит диалог\" на Радио \"Свобода\".  Той смята, че Кремъл е на път да направи това, но такъв ход е много по-изгоден за САЩ. Дори подозира, че става дума за американска стратегия, която цели да сложи точка на мераците на Кремъл да се мери във военно отношение с Америка.  Във Вашингтон много експерти смятат, че паритетът във въоръжението изкуствено поддържа слабата, уморена и бедна Русия на едно ниво с Америка във военно отношение. Затова с паритета трябва да се приключи, а за тази цел трябва да се приключи с договорите между двете страни. Връща се ситуацията отпреди 1972 г., когато Ричард Никсън отива на посещение в Москва и подписва първия договор за ограничение на ядрените оръжия. Връща се гонката във въоръжаването, без ограничения. В Америка се надяват, че така могат да надделеят и да погребат руските военни амбиции, смята експертът. САЩ призоваха в понеделник Русия да унищожи нова ракетна система, за която Вашингтон смята, че е \"директно и продължаващо нарушение\" на договора от 1987 г. за унищоваване на ракетите за ядрени и конвенционални заряди с малък и среден обсег и системите за изстрелването им. Робърт Ууд, специалният американски представител по разоръжаването, обвини в Женева руските власти, че дестабилизират глобалната сигурност.  Западът трябва да разбере, че това е само началото, предупреди Павел Фелгенгауер още през 2018 г., по повод агресивната полритика на Путин. \"Ако наистина тръгнем към голяма война, тогава тези операции ще станат масови. Те ще започнат да отравят, да убиват западни лидери, просто политици, ръководители на партии, задължително управляващи, членове на парламента, военни, представители на художествената интелигенция, изобщо всички известни хора. Това е, което е планирано от дълго време, от десетилетия. За тази цел бяха създадени бригадите на ГРУ\", коментира тогава Фелгенгауер.", "date": "2019.01.22", "title": "Фелгенгауер: САЩ искат да погребат руските военни амбиции (ВИДЕО)"}
{"url": "https://www.faktor.bg/bg/articles/politicheskiyat-elit-ot-davos", "text": "Икономическият и политическият елит на планетата се събра в Давос за годишната среща на Световния икономически форум. Той бе посрещнат от ясните предупреждения от проучванията на Оксфам, НПО, ситуирана във Великобритания и Северна Ирландия, и на Международния валутен фонд (МВФ), които предупреждават, че международната икономика е в риск, а задълбочаващото се неравенство между бедни и богати засилва обществения гняв, предава AFP от швейцарския курорт, цитирана от \"Фокус\".  Още преди официалното откриване на годишната седмица, в която богатите и влиятелните фигури в света ще изграждат мрежи и ще се социализират, беше ясно, че тазгодишната им среща ще мине под знака на все по-голяма нестабилност и надигане на популизма.  Водещи личности от САЩ, Франция, Великобритания и Зимбабве не се включиха в Световния икономически форум 2019-та, за да не пренесат политическия огън у дома.  МВФ в специално допълнение към своя доклад за развитието на световната икономика предупреждава, че търговските сблъсъци между САЩ и Китай, Брекзит и други източници на несигурност заплашват да подкопаят глобалния растеж още повече и по-бързо в сравнение с предвидените от последния му отчет отпреди три месеца. През октомври Фондът предвиждаше ръст на глобалния БВП от 3,7 процента, сега той е сведен на 3,5 за 2019-та.  Пред репортерите в Давос ръководителят на МВФ Кристин Лагард заяви: \"След две години на стабилно развитие световната икономика започва да се забавя повече отколкото се очакваше, увеличават се и рисковете, Дали това означава, че глобална рецесия ни дебне зад ъгъла? Не! Но със сигурност все по-голяма става опасността от спад в темповете на глобалното развитие.“", "date": "2019.01.22", "title": "Давос посрещна световния елит с предупреждение: На прага сме на силен обществен гняв и икономическа несигурност"}
{"url": "https://www.faktor.bg/bg/articles/gerb-sofiya-s-parvo-zasedaniya-gotvyat-komunikatsionna-strategiya-s-poslaniya-kam-izbiratelite", "text": "Областният предизборен щаб на ГЕРБ-София проведе първото си заседание за 2019 г. Това съобщиха от пресцентъра на ГЕРБ.  Щабът е председателстван от областния координатор на ГЕРБ-София и административен секретар на ГЕРБ Цветомир Паунов, като в него влизат още председателят на групата общински съветници от ГЕРБ в СОС Малина Едрева, председателят на Столичния общински съвет Елен Герджиков, зам.-председателят на СОС Николай Стойнев, координаторите на ГЕРБ в столичните 23, 24 и 25 МИР Александър Ненков, Евгения Алексиева и Татяна Георгиева, председателят на Младежи ГЕРБ-София Ивайло Петков, както и народни представители, общински съветници и районни кметове.  Днес областният предизборен щаб определи графика за предстоящите си заседания, като до следващата седмица ще бъде изготвена хронограма на всички партийни мероприятия до началото на предизборната кампания за европейския вот.  Като основна своя задача щабът постави изработването на цялостна комуникационна стратегия, чрез която посланията на ГЕРБ ще достигат по-лесно до гражданите. Всички присъстващи се обединиха около необходимостта още отсега да бъде създадена пълна концепция за предстоящите кампании.  В рамките на заседанието бяха дискутирани и оперативни казуси. Областният координатор на ГЕРБ-София Цветомир Паунов съобщи, че предстои сформирането на районни предизборни щабове и определянето на членовете на Секционните избирателни комисии.  След заседанието тримата координатори на ГЕРБ за 23, 24 и 25 МИР предстои да проведат работни заседания с районните ръководители на партията в столицата.", "date": "2019.01.22", "title": "ГЕРБ-София с първо заседания, готвят комуникационна стратегия с послания към избирателите"}
{"url": "https://www.faktor.bg/bg/articles/abv-skochi-sreshtu-izborniya-kodeks", "text": "Партия АБВ, която неистово се бори да влезе като реален играч на политическата сцена,  настоява всички населени места с жители над 150 души да избират кмет. Сегашното изискване ще попречи на над 3000 населени места да си избират кмет. Това заяви лидерът на партията Румен Петков на брифинг за Изборния кодекс. Според него слабост на институциите е да се разреши оповестяването на предварителни изборни резултати в деня на избора и в деня за размисъл, каквото предложение внесоха от ГЕРБ миналата седмица. Това, че не се спазвал законът, не означавало, че трябва да го променим, изтъкна партийният лидер и продължи в коментара си с обичайната ирония: Да се разрешат наркотиците, проституцията и да не се преследват убийците в такъв случай. Петков предлага, че след като има медии, които нарушават изборните правила, трябва да им се взема лиценза и да се закриват. Партията е против да отпадне забраната за оповестяване на социологически проучвания в деня за размисъл и на вота. Това можело да повлияе на избирателите. Десет допълнителни предложения към Изборния кодекс има внесени преди второ четене с обем от над 30 страници. С такива промени обаче проблемите с Изборния кодекс не се решават, според АБВ. Не се решавал проблемът с видеонаблюдението, убеден е Петков. С промените се създава инструмент в полза на политическите брокери, коментира Георги Илчев от АБВ. Освен това този Биг Брадър, по думите му, ще спомогне за наблюдение на посещаемостта. Обособяване на областни преброителни секции е по-евтин вариант. АБВ е за машинен вот. Във всички предложения няма решение на мъртвите души в избирателните списъци. За партията решението е в активната регистрация.", "date": "2019.01.22", "title": "АБВ скочи срещу Изборния кодекс, давал инструмент на политическите брокери"}
{"url": "https://www.faktor.bg/bg/articles/vnukat-na-charchil-brekzit-e-istoricheska-greshka-no-dyado-mi-shteshe-da-se-spravi-po-dobre", "text": "Къса се нишката между официалните икономически данни и усещането на хората. Това каза за „Фокус“ политическият анализатор Георги Харизанов. „Забележките към ръководството на ПП ГЕРБ от страна на лидера Бойко Борисов са съвсем основателни. Те се крият по-скоро в комуникацията, а не толкова в това, че проблемите не се решават и че местните структури не са близо до хората.   Комуникацията на големите политики и между отделните звена във властта, като че ли куца. Беше направена забележка за липсата на комуникация за споровете между местната власт и Министерството на регионално развитие и благоустройство, да речем за тол-таксите и затова кои пътища не трябва да бъдат таксувани през тол-системата.   Има и изключително адекватни хора, за които тази забележка не важи. Националната агенция по приходите има свои изключително адекватен говорител и всеки път, когато има някакви теми около агенцията излиза Росен Бъчваров и обяснява, а хората си казват: „така ли са нещата“- „а, добре“.   Не виждам, защо трябва тепърва да се измисля рецепта да се обяснява на хората, как работи една администрация или един политик“, поясни той.   Георги Харизанов каза още, че всеки път, когато се замълчи започват критиките на опозицията и се наслагват негативните граждански настроения.   Няма шанс партии извън ГЕРБ да влезнат в европарламента, заяви политическият анализатор. Той каза, че е скептичен към изявления от рода на това, че разликата между двете големи партии се е стопила и че БСП застига ГЕРБ.   Изборите ще коригират това говоренe в неприятна за левицата посока.   „Не съм много убеден, че в момента така наречените патриотични партии са обединени. Според мен те леко закъсняват, защото натрупването на напрежение, особено когато всички отричат съществуването му, не се отразява добре на тонуса на избирателите и на структурите на партиите, които се чудят какво ще решат лидерите им и кога.   Специално ОП не се държат на висотата, както изисква ситуацията бидейки част от управлението. За ДПС всичко ще е наред в техният мащаб“, каза той.   Според Георги Харизанов енергията, която хвърляше БСП, за да предизвика предсрочни избори е била насочена за предишната календарна година. „Колкото и да се опитват да наслагват параден оптимизъм, социалистите знаят какво ще се случи и ентусиазмът им за предсрочни избори ще се изпари“, коментира политическият анализатор.   По думите му ГЕРБ успяват да си отгледат млади политици в младежките организации на партията, за разлика от БСП.   Според политическия анализатор от както Явор Гечев не е лидер на младежката организация на БСП не се чува много за нея. Според него и двете големи партии не работят добре с периферията.   Опозиция все пак трябва да има, за да се напомня на управляващите, че не са всесилни и ситуацията може да се промени във всеки момент и да го държи в кондиция, допълни той.   На предстоящите евроизбори левицата ще е големият губещ, прогнозира Харизанов. Според него идеологията на БСП вече няма бъдеще както у нас, така и на европейската сцена.   Интересно е да се проследи обаче дали място в европейските редици на Левицата ще намерят проевропейски политици като Сергей Станишев, Кристиан Вигенин и Антон Кутев, или национал-социалисти, лоялни на политиката на техния лидер Корнелия Нинова, коментира той.   „БСП може да иска ЕС да е социален, но ЕС отказва да е такъв. Не случайно левицата в много европейски държави изчезна от политическата карта. След като хората не желаят да бъдат социални, след като социализмът се е провалил и е изчезнал от лицето на земята и след като се вижда, че само изключително развитото капиталистическо общество може да генерира достатъчно средства, да се погрижи за тези, които са болни, слаби и временно затруднени не по тяхна вина, то не виждам чисто политическия мотив да се залага на социална платформа през 2019 година.   Слабостта на левицата да формулира политики, които в крайна сметка ще я извадят от голямата политическа игра, се пренася и в България и според мен това е неизбежно“, обясни Георги Харизанов.   Според него битката за това как ще изглежда листата на БСП тепърва предстои. Що се касае до представянето на предстоящите Евроизбори както на левицата, така и на водещата сила у нас – ГЕРБ, политическият анализатор коментира, че и двете партии имат визия за собственото си присъствие в ЕП. Той уточни, че няма партия у нас, която да може да предложи цялостна визия за Европа.", "date": "2019.01.22", "title": "Георги Харизанов: БСП може да иска ЕС да е социален, но ЕС отказва да е такъв"}
{"url": "https://www.faktor.bg/bg/articles/vmro-s-pozitsiya", "text": "\"В средата на мандата на настоящото управление на страната, част от което е и ВМРО, войводите са категорични, че е крайно време да бъдат застъпени основни приоритети, за които Организацията се бори от години. Сред тях категорично не са личните амбиции, водещи до боричкания на база его между едни или други политически фигури в коалицията \"Обединени патриоти\". Това се казва в становище на партията. : Приблизително в средата на мандата на настоящото управление, от което сме част ние, Патриотите от ВМРО, считаме, че следва по-целенасочено да се фокусираме върху теми, които са водещи за нашата програма, която доведе и до подкрепата на нашите избиратели. Считаме, че политическото злободневие не трябва да измества фокуса ни от дневния ред на обществото. През последните месеци съществуването на коалицията \"Обединени патриоти\" бе под знака на скандали и междуличностни противопоставяния. Това трябва да спре, трябва да се потърси единство около общи приоритети и да бъдат постигнати реални резултати в управлението, иначе съществуването на коалицията става безсмислено, твърдят от ВМРО.  \"За нас от ВМРО задачите, върху които трябва да се съсредоточат общите усилия на коалицията, са следните: Мерки за противодействие на циганската престъпност и социалния паразитизъм: Изготвяне на правителствена програма за мерки срещу циганизацията, гетоизацията и произтичащите от това проблеми; Преодоляване на чувството за безнаказаност сред представителите на маргиналните общности чрез въвеждане на административни наказания \"обществено полезен труд\" и \"задържане под стража\"; Единна база данни за социалните помощи и въвеждане на сумарен максимум на годишна база, строг контрол срещу злоупотреби със социални плащания, включително обвързване на получаването им със степента на социализация и грамотност; Поощряване на отговорното родителство за сметка на намаляване на помощите за деца на несоциализираните групи; Възможност за създаване на Доброволни отряди към МВР с цел охрана на обществения ред. Противодействието на радикалния ислям и чуждото влияние през българските вероизповедания и неправителствен сектор: Финализиране на промените в Наказателния кодекс за криминализиране на проповядването на радикален ислям; Приемане на правила за прозрачност на финансирането с източник зад граница на НПО и вероизповедания. Достоен живот на възрастните хора: Закон за възрастните хора, който да регламентира социалните услуги и възможностите за трудова и творческа реализация; Реализиране на ревизията в инвалидните пенсии и преизчисляване на т.нар. \"стари пенсии\"; Успоредно с повишаване на доходите, пренасочване на ресурси на Министерство на труда и социалната политика за борба с пенсионерската бедност за сметка на социалния паразитизъм. Укрепване на българското национално самосъзнание в България и зад граница: Държавна програма за разпространение на българския език и култура, включително създаване на институт \"Св.св. Кирил и Методий\"; Законодателни промени за улесняване на получаването на българско гражданство и създаване на \"Карта българин\", с която да се урежда правото на пребиваване и труд в България на сънародниците ни от диаспората; Български паспорти за всеки българин по етнически произход без чакане, бумащина и корупционни схеми; Програма за подпомагане на завръщането на наши сънародници от чужбина, като най-силна демографска мярка; Преглед на учебното съдържание и заличаване на остатъците от десетилетията антинационална пропаганда в учебниците, които изкривиха до неузнаваемост историята и литературознанието ни; Въвеждане на часове по родинознание и начално военно обучение. Трябва да поставим пред ГЕРБ въпроса за по-справедливо данъчно облагане имуществото на богатите - включително \"Данък лукс\". Особено очеваден е случаят с крупните собственици на земя. 31 стопански субекта притежават над 3 милиона декара земя, а не плащат никакъв данък върху собствеността. Същевременно тази концентрация вреди на развитието на земеделието, обезлюдява селата и не създава принадена стойност в икономиката. От партията уточняват, че настоящите приоритети са утвърдени на Организационен съвет на ВМРО - БНД и следва да са основа за дискусия както в коалицията \"Обединени патриоти\", така и с ПП ГЕРБ. \"Считаме, че в разумен срок трябва да има видим напредък по тях. Само това би осмислило реално нашето участие в управлението на страната\", заявяват в заключение от ВМРО.", "date": "2019.01.22", "title": "ВМРО: Без приоритети в управлението нашето участие във властта би се обезсмислило"}
{"url": "https://www.faktor.bg/bg/articles/krasimir-valchev-dostignahme-pik-na-gripnata-epidemiya", "text": "Достигнахме пик на грипната епидемия. Това обяви министърът на образованието Красимир Вълчев, след като днес вече над 1000 учебни заведения в страната са с преустановени занятия заради грипа. Той участва в дискусия с граждански организации и бизнеса за това как могат да си сътрудничат и да следват единна политика в посока развитие на уменията на всеки ученик, но централна тема си остава усложнената обстановка, породена от обявената грипна епидемия в няколко области страната. Точният брой на училищата и детските градини, които не работят днес е 1071, обяви Вълчев. От днес в грипна ваканция са 194 училища в област Пловдив, 122 училища в област Варна и 69 училища в област Добрич, поясняват от пресслужбата на просветното министерство. По предписание на РЗИ няма занятия в 97 училища в София-област. В област Пазарджик не се учи в 122 училища, в 60 училища в област Смолян, в 43 училища в област Ямбол и в 40 училища в област Перник. В последен ден от грипната ваканция са 137 училища в Бургаска област, 120 училища в област Стара Загора, и 65 училища в област Шумен. В едно училище в Кюстендилска област няма учебни занятия днес - СУ „Св. Климент Охридски“, по предписание на РИОКОЗ, не се провеждат занятия и в ДГ „Детелина\" в с. Черно поле, Видинска област.", "date": "2019.01.22", "title": "Красимир Вълчев: Достигнахме пик на грипната епидемия"}
{"url": "https://www.faktor.bg/bg/articles/dnes-shte-e-oblachno", "text": "Днес ще е облачно. Слаби валежи от дъжд и сняг ще има в Северозападна България, докато в югозападните райони ще вали слаб дъжд. В останалата част от страната ще е почти без валежи, но вечерта и през нощта срещу сряда ще завали и в централните части на страната. В Южна и Източна България ще духа слаб до умерен югоизточен вятър. Преобладаващите максимални температури ще са от 2° до 7°. Атмосферното налягане ще се понижава и ще е по-ниско от средното за месеца. Такава е прогнозата за времето на Националния институт по метеорология и хидрология (НИМХ), съобщи „Фокус“. Над Черноморието ще е облачно, но валежи не се очакват. Вятърът от югоизток ще се усили, ще е до умерен. Максималните температури ще са 4°-6°. Температурата на морската вода е около 6°. Вълнението на морето ще бъде 3 бала, в заливите – 2 бала. Над планините ще е облачно, в масивите в Западна България и Родопите със слаби валежи от сняг, под около 1200 метра – от дъжд и сняг. Ще духа умерен до силен югозападен вятър. Максималната температура на височина 1200 метра – около 2°, на 2000 метра – около минус 4°.", "date": "2019.01.22", "title": "Днес ще е облачно, със слаби валежи"}
{"url": "https://www.faktor.bg/bg/articles/rumen-radev-shte-izchaka-kongresa-na-bsp-i-togava-shte-se-otchete-za-2-g-na-posta", "text": "Румен Радев ще отчете втората си година като президент следващата седмица, разкрива \"24 часа\", позовавайки се на информация от “Дондуков” 2. Така де факто държавният глава ще изчака конгреса на БСП на 26 януари, преди да застане пред медиите за отчетната си пресконференция. Встъпителната реч на Радев пред 43-ия парламент бе на 19 януари 2017 г., но официално той прие поста от предшественика си Росен Плевнелиев на днешната дата - 22 януари, преди 2 г. Причината за забавянето на отчета няма нищо общо с БСП, а е заради натоварената програма на държавния глава, обясниха от “Дондуков” 2. Радев няма много публични прояви от Нова година насам, но програмата му била наситена с ежедневни срещи по различни теми.", "date": "2019.01.22", "title": "Румен Радев изчаква конгреса на БСП, едва тогава ще се отчита за двете години на поста"}
{"url": "https://www.faktor.bg/bg/articles/yaponiya-e-gotova-da-vlozhi-nad-miliard-rubli-za-tsentar-za-radioaktivni-otpadatsi-v-rusiya", "text": "Япония е готова да вложи над милиард рубли, за да създаде център за дългосрочно съхраняване на радиоактивни отпадъци в Приморието, пише вестник „Ведомости“, като цитира Константин Сиденко, директор на Далекоизточния център за радиоактивни отпадъци (ДальРАО). Парите ще се изразходват за купуване на оборудване. Сиденко е добавил, че съгласно постигнатото споразумение в Русия няма да се внасят и преработват подобни отпадъци от Япония, тъй като това е забранено от руското законодателство. Става дума за вече натрупани отпадъци в Приморието. Центърът работи заедно в тази област с Япония. «В рамките на споразумението се предвижда преди всичко японската страна да съдейства за ликвидиране на наследството от „студената война“, отбелязва директорът на ДальРАО, като уточнява, че японската страна финансира осигуряването на радиационната безопасност в региона, тъй като Токио се безпокои от „последиците от аварията във Фукушима“, а „като участва във финансирането на дейности по ликвидацията им, тя си гарантира и собствената безопасност от потенциална заплаха от радиационните обекти в Приморието“.  Аварията във „Фукушима“ е от март 2011 година, причинена като следствие от цунами след мощно земетресение.", "date": "2019.01.22", "title": "Япония е готова да вложи над милиард рубли за център за радиоактивни отпадъци в Русия"}
{"url": "https://www.faktor.bg/bg/articles/novini/balgariya/tereza-mey-vtori-referendum-za-brekzit-bi-zaplashil-sotsialnata-splotenost-na-velikobritaniya", "text": "В понеделник вечерта премиерът на Великобритания на два пъти се обяви против настояването на своята опозиция за втори референдум за Брекзит, като категорично обясни, че той би заплашил „социалната сплотеност“ на Великобритания. Тя настоя център на нейната стратегия да останат преговорите за промяна на ирландския предпазен механизъм, пише The Guardian, цитиран от \"Фокус\". До 29 март, когато Кралството трябва да напусне Европейския съюз, по закон остават 67 дни. В този срок тя трябва да убеди депутатите и бизнесгрупите, като им предложи доказателства, че наистина желае да промени курса.  В обръщението си към парламентаристите от Камарата на общините премиерът очерта три промени, които са били изтъкнати по време на дискусиите с колегите й в шестте дни след като нейният проект за Брекзит беше отхвърлен. Те предвиждат по-консултативен подход към следващата фаза на преговори с Брюксел, като в нея се включат по-активно депутати, бизнесите и профсъюзите, по-категорично обявяване на работническите права и екологичните стандарти, и, трето, нов опит да се обсъдят съмненията на лейбъристите и северноирландските демократи юнионисти за ирландския предпазен механизъм, които след това тя ще дискутира с Брюксел.  Мей обаче пропусна идеята за удължаване на сроковете по Член 50 и преувеличи потенциалните последици от евентуален нов вот за Брекзит. Нейният говорител обяви, че „няма договореност за доверието между електората и правителството в момента и премиерът е твърдо убеден, че е правителствен дълг да се действа, като се зачита волята на гласоподавателите.” Мей решително отхвърли идеята за отхвърляне на възможността за Брекзит без сделка, като заяви категорично, че единственият начин това да се случи е, ако се приеме нейната сделка.", "date": "2019.01.22", "title": "Тереза Мей: Втори референдум за Брекзит би заплашил социалната сплотеност на Великобритания"}
{"url": "https://www.faktor.bg/bg/articles/v-transportnata-komisiya-na-ep-ne-postignaha-sporazumenie-za-paketa-mobilnost", "text": "Координаторите на парламентарните групи в транспортната комисия на Европейския парламент не са постигнали споразумение по поправките в пакета “Мобилност”, съобщи БНР. Това означава, че пакетът със сигурност няма да бъде внесен за гласуване в пленарната зала в Страсбург на следващата сесия на Европарламента през февруари. Очаква се той да бъде обсъден на следващото заседание на комисията, вероятно в края на месеца.", "date": "2019.01.22", "title": "В транспортната комисия на ЕП не постигнаха споразумение за пакета \"Мобилност\""}
{"url": "https://www.faktor.bg/bg/articles/iliyana-yotova-1-3", "text": "Няма политика по принцип, няма конфронтация по принцип, има несъгласие по определени теми. Хората отвикнаха да чуват гласа на българския президент. Това заяви вицепрезидентът Илияна Йотова. Тя даде малко странно интервю за сутрешния блок на Нова телевизия вместо президента. Поводът е двете години на държавния глава и вицето му Йотова на Дондуков 2. Румен Радев предпочете да изчака конгреса на БСП и тогава да реши какво да каже.  А Йотова охотно коментира БКП, от която излезе, като не скри топлата си връзка с Партията и днес. Тя дори заяви, че \"изравняването между БСП и ГЕРБ вече е факт\", като се позова на социологическите агенции. Дали Станишев ще е водач на листата си е работа на БСП. Има номинации, така беше и за нашите избори. Аз съм номинация на БСП. Ще видим сега дали г-н Станишев ще получи тази номинация, заяви тя. \"Какво значи път към БСП? Никога не съм го прекъсвала и разрушавала този път. Какво влагате в това?\", попита тя Виктор Николаев, все едно не й е известно, че президентската институция е деполитизирана. Йотова заяви, че не иска да гледа толкова напред в бъдещето, отговаряйки на въпрос дали може някой ден да спретне нова формация като Георги Първанов. \"Дълги години президентството сякаш беше патерица на изпълнителната власт. Много рядко имаше разминаване, много рядко президентът Плевнелиев критикуваше или даваше алтернативно мнение на изпълнителната власт. Хората отвикнаха да чуват гласа на българския президент. Това се промени и тъй като беше ново, беше забравено, се получи впечатлението, че ние или от страна на изпълнителната власт се търси нарочни конфронтация. Не, имаме мнение по всяка политика, по всичко онова, което става в страната всеки важен въпрос. Така е създадена Българската Конституция - на взаимен контрол между властите. Когато не сме съгласни, не сме съгласни и си го казваме. И аз, и президентът много добре осъзнаваме, че ограничения имаме много. Нямаме право на законодателна инициатива, нито да се намесим по-сериозно в законодателния процес - това е българската Конституция, но пък никой не може да ни отнеме правото на мнение и на становище“, коментира вицепрезидентът. Обясни, че около президента има обществен съвет по законодателство от много сериозни юристи. Всеки един закон се гледа много внимателно и затова всяко едно вето, наложено от президента, макар и доста, е показателно издържано, включително последното, добави Йотова. Не ползва  Националната  служба за охрана в закона доколкото трябва да има да го храня имам един чудесен екип от nestle nasale моята пък е лекар той ме критикува вкъщи заедно друг или друго изказване за една или друга стъпка от това остава между нас Изборът на f-16 е ще кажа своето мнение като гражданин питам и от името на гражданите кои са хората които измислиха тази процедура и да лъже като тези критерии Нека да ги видим на светло Как така експертен състав измислени критерии които се приеха дори от Народното събрание изведнъж процедурата се променя Нямам никаква идея Кой самолет е по-добър президентът Румен Радев защитава вижданията си за Ата които България в момента може да изпълни нямам основание да не вярвам на президента Радев относно изтребителите на много хора им трябва още едно денонощие за да станат големи експерти в тази сфера не е сериозно Коментира и изборът на изтребители f-16 е.  Нямам никаква идея кой самолет е по-добър, призна тя. \"Ще кажа своето мнение като гражданин, питам и от името на гражданите, кои са хората които измислиха тази процедура и тези критерии?. Нека да ги видим на светло. Как така експертен състав измисли критерии, които се приеха дори от Народното събрание, а изведнъж процедурата се променя. Президентът Румен Радев защитава вижданията си. Нямам основание да не вярвам на президента Радев относно изтребителите... На много хора им трябваше едно денонощие за да станат големи експерти в тази сфера, това не е сериозно.\"", "date": "2019.01.22", "title": "Илияна Йотова: Никога не съм прекъсвала пътя към БСП"}
{"url": "https://www.faktor.bg/bg/articles/broyat-na-zaginalite-pri-pozhara-na-dvata-koraba-v-kerchenskiya-protok-dostigna-14-dushi", "text": "Броят на загиналите при снощния пожар на борда на два кораба - \"Маестро\" и \"Канди\"  -  в Керченския проток достигна 14 души. 12 моряци са спасени, а шестима са в неизвестност, предаде БНР.  Рано тази сутрин операцията в протока беше променена от спасителна на издирвателна, защото няма надежда да бъдат открити живи изчезналите моряци. По предварителна информация, пожарът на борда на плаващите под флага на Танзания кораби е пламнал при прехвърлянето на втечнен газ от единия на другия. Предстои спасените моряци да бъдат откарани в град Керч, където да им бъде оказана необходимата помощ. Инцидентът е станал извън териториалните води на Русия.  Към шест сутринта местно време пожарът още не е бил угасен.  На борда на \"Канди\" са се намирали 17 човека - 9 граждани на Турция и 8 на Индия. На борда на \"Маестро\" е имало 15 души, включително турски и индийски граждани.  Пожарът не представлява заплаха за другите кораби в района, заявили пред ТАСС в Новоросийския морски спасително-координационен център.", "date": "2019.01.22", "title": "Броят на загиналите при пожара на двата кораба в Керченския проток достигна 14"}
{"url": "https://www.faktor.bg/bg/articles/arestuvanata-nastya-ribka-raztrese-rusiya-nared-sa-sasht-video", "text": "Разпуснатите нрави на елита на Русия, разобличени от Алексей Навални и арестуването на \"съблазнителката на олигарси\" Настя Рибка, обсъдиха Станислав Белковски, Алена Попова и Виктор Шендерович в студиото на  радио\"Свобода\". Но нравите са последна грижа в тази история, която може да разтърси света... Ни повече, ни по-малко.   Гитантският алуминиев бизнес на олигарха Дерипаска, стратегически за Москва,  който сега минава в американски ръце, предиззборната кампания на Тръмп, проблемите на Путин и ...Настя, вкупом са най-актуалната тема. Бивша любовница на олигарха,  сега е негов враг, между другото. Защо ли?  Забърка световен скандал....   Появи се и видео, на което манекенката се извинява на руския вицепремиер Сергей Приходко и Дерипаска за причинените неприятности, докато я задържат. А те имат пръст в арестуването й, както се оказва.   Горещата тема в Русия сега наистина е именно арестът на компаньонката, последнато е най-меко и любезно казано, Настя Рибка. Случай, за който писахме преди дни.  \"Цялата страна следи развитието на историята с Настя Рибка, работничката в сексуалната сфера от Белорусия\", коментира Алена Попова. Както съобшихме беларуската манекенка Анастасия Вашукевич, известна още като Настя Рибка, задържана преди почти година в Тайланд за организиране на семинар \"по сексуално обучение\", беше депортирана в родината си преди 4 дни, но арестувана при смяната на самолетите на московското летище \"Шереметиево\".  Рибка не е само момиче за удоволствия – тя документира живота си подробно и демонстрира успехите си в социалните мрежи. Именно в едно от нейните видеа екипът на Навални открива не друг, а заместник-премиера на Русия Сергей Приходко на яхтата на Дерипаска край бреговете на Норвегия. И кълбото започна да се разплита. Алексей Навални публикува разследване, в което уличи вицепремиера Сергей Приходко в подкуп, возил се е на яхта на олигарх, което си е рушвет . Там обаче тий е бил като пратеник на президента Путин.  Дерипаска е близък с кампанията на президента Тръмп чрез бившия шеф на кампанията му Пол Манафорт. Изяснено е, че в имейл Манафорт е предлагал да подсигури информация на Дерипаска за изборите през 2016 г., по-малко от две седмици преди Тръмп да приеме номинацията на републиканците. Двамата са другари по бизнес от над десет години, като отношенията им бавно охладняват, след като Манафорт завлича Дерипаска с 19 милиона долара, за които в момента двамата се съдят. След като му е отказана виза от САЩ заради криминална дейност, външният министър Сергей Лавров лично лобира Дерипаска да бъде допуснат в страната. Ето и видеото ..", "date": "2019.01.22", "title": "Арестуването на Настя Рибка разтресе Русия, наред са САЩ (ВИДЕО)"}
{"url": "https://www.faktor.bg/bg/articles/tsipras-priznavame-grazhdanstvoto-no-ne-i-etnosite-v-makedoniya", "text": "„Дойде моментът да видим истинските факти за Преспанския договор“, заяви гръцкият премиер Алексис Ципрас във видео съобщение със заглавие „Истината за Преспанския договор“, публикувано на неговия профил във „Фейсбук“, предава гръцката държавна агенция АНА-МПА, цитирана от Агенция \"Фокус\".  Видеото включва клипчета от подписването на договора между Гърция и Македония на 17 юни 2018 година и извадки от реч на министър-председателя в Атина.  „Време е да научим истината“, заявява Ципрас. „С Преспанския договор ние предпазваме Македония. Преодоляваме страха и инерцията със самочувствие и откриваме пътя към мира и растежа“.  „Нашите съседи изтъкват своята идентичност, признават, че техният език е славянски и тяхната култура по никакъв начин не е свързана с древногръцкото наследство“, обяснява гръцкият премиер.  „Чрез Преспанския договор ние признаваме гражданството, а не етносите в тази страна. Няма да има иредентистки текстове в техните учебници. Те променят имената на паметници, инфраструктурни обекти и обществени места. Нашите съседи премахват Звездата на Вергина от всички символи и Гърция ще има изключително право да я използва“, отбеляза той.  Договорът за името, добави министър-председателят, „е основополагащият камък на балкански регион на мира, сътрудничеството и братството на народите. Научете истината“.", "date": "2019.01.22", "title": "Ципрас с видеосъобщение: Признаваме гражданството, но не и етносите в Македония!"}
