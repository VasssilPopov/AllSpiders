{"url": "https://www.faktor.bg/bg/articles/novini/svyat/politicheski-skandal-v-sloveniya-paravoenni-formirovaniya-ohranyavat-granitsite-na-stranata", "text": "Няколко дни преди да започне мандатът на новото лявоцентристко правителство в Словения, вниманието фокусира дясноекстремистка въоръжена група. Организатор на паравоенното формирование, което претендира да охранява словенските граници и да въдворява ред, е неуспелият кандидат за президент и известен националист Андрей Шишко, съобщава БНТ. Държавният и правителствен елит на страната осъдиха групата като \"крайно неприемлива\". Тези стотина мъже изгледат като оловни войници, подредени в гора край Марибор до границата с Австрия. Някои държат хладни оръжия, други брадви. Наричат се \"щирийска гвардия\" по името на историческия регион Щирия от двете страни на браздата. Те са доброволно формирование, обяснява техният организатор, десният екстремист Андрей Шишко и търси аргументи в човешките права. \"Когато възникне необходимост, трябва да се използват оръжия. Те са затова. Правото да се носи и използва оръжие е основно човешко право\" обяви Андрей Шишко, командир на \"Щирийска гвардия\". Президентът Борут Пахор и премиерът Миро Церар призоваха полицията и прокуратурата да се заемат. Словенски експерти по сигурността окачествяват формированието като опасно. Проф. Изток Прежел, експерт по тероризъм изтъкна, че \"ако те са организация, която представлява нещо като държава в държавата в суверенните граници на Словения, тогава говорим за сериозен политически проблем, както и проблем за сигурността.\" Доскоро Словения, страна член на НАТО и ЕС, беше сред държавите отличнички по демократичното развитие. Не е изключено обаче хибридната война на Русия сериозна да е засегнала и тази демокрация, въпреки ценностите, които споделя.", "date": "2018.09.04", "title": "Политически скандал в Словения: Паравоенни формирования охраняват границите на страната"}
{"url": "https://www.faktor.bg/bg/articles/kamarata-na-stroitelite-yadosani-na-prezidenta-uronva-prestizha-ni-iskame-izvinenie", "text": "От Камарата на строителите остро разкритикуваха изказването на президента Румен Радев, че \"системата за обществени поръчки в строителния сектор е порочна и навсякъде се вихри безнаказаност\". Повод за думите му беше жестоката катастрофа край Своге, в която загинаха 17 човека. \"За съжаление, един такъв трагичен инцидент беше използван за политизиране на обстановката, бяха отправени думи, които обидиха целия сектор, в които се внушава, че сектор \"Строителство\" по-скоро създава проблем на обществото, а не го гради, което е абсолютно невярна теза. Не трябва да се създава внушението, че хората със своя труд, допринасят за корупцията в тази държава, а за нейното благоразвитие\", коментира инж. Мирослав Мазнев - изпълнителен директор на Камарата на строителите в България (КСБ), пред ТВ Европа. В строителния сектор работят над 5100 фирми и 200 000 души. От бранша подчертаха, че изказвания като това на президента ще доведат до несигурност в хората и заплаха от отлив на фирми, а ако това се случи - ще бъде пагубно за икономиката. \"Президентската институция е една от най-високите, авторитетна и уважавана от хората институция. И когато оттам произлезе политическо говорене, с което не се дават конкретни, ясни доводи за вземане на мерки, а по принцип се хвърля върху една голяма маса от хора, оставя една негативност върху самия строителен процес. Ние искаме президентът или с конкретика да застане и да посочи вината, или да се извини на тези хора, които понесоха една такава обида\", каза още Мазнев. Като основен проблем в системата за обществените поръчки от строителния бранш посочиха необоснованите обжалвания, които бавят една процедура. Според тях трябва да се работи към промени и в ценообразуването на проекта, тъй като към момента на изпълнение стойността му често се разминава с тази, която е била посочена при неговото възлагане.", "date": "2018.09.04", "title": "Камарата на строителите ядосани на президента: Уронва престижа ни, искаме извинение (видео)"}
{"url": "https://www.faktor.bg/bg/articles/borisov-se-sreshtna-s-shefove", "text": "Срещи с шефове на спецслужби, бивши и настоящи, провежда министър-председателя на България Бойко Борисов в рамките на годишната конференция на Международния институт по контратероризъм, която се провежда в град Херцлия, на брега на Средиземно море.  Сред обсъжданите теми са и последиците от атентата в Сарафово в контекста на срещите му утре с роднините на загиналите.  За 19.00 часа е предвидена речта на Борисов пред конференцията, в която той ще говори за усилията, които трябва да бъдат положени в борбата с тероризма.", "date": "2018.09.04", "title": "Борисов се срещна с шефове на израелските спецслужби"}
{"url": "https://www.faktor.bg/bg/articles/stoltenberg-s-vizita-v-skopie-podgryava-badeshtoto-chlenstvo-na-makedoniya-v-nato", "text": "Генералният секретар на НАТО Йенс Столтенберг ще посети Македония утре и в четвъртък, съобщи пресслужбата на алианса, цитирана от БТА. Столтенберг ще бъде приет от президента Георге Иванов, от премиера Зоран Заев, от председателя на парламента Талат Джафери, от вицепремиера и министър на отбраната Радмила Шекеринска. Той ще има срещи и с други високопоставени представители на държавата. Гостът ще посети също село Стайковци, където през 2016 г. войници на НАТО от мисията КейФОР помогнаха за разчистването на пораженията от наводнение. През юли Македония получи покана от НАТО за започване на преговори за присъединяване към алианса.", "date": "2018.09.04", "title": "Столтенберг с визита в Скопие, подгрява  членството на Македония в НАТО"}
{"url": "https://www.faktor.bg/bg/articles/vizhte-kak-v-rusiya-kompensirat-spadat-v-reytinga-na-putin", "text": "Ново руско телевизионно предаване за работата и отдиха на Владимир Путин съчетава съветския пропаганден стил с ориенталски славословия, отбелязва \"Ведомости\" под заглавието \"Един захарен Кремъл\". Редакцията коментира вчерашната програма \"Москва. Кремъл. Путин\" с участие на президентския прессекретар Дмитрий Песков, излъчена от руската държавна телевизия \"Россия 1\" (който каза: \"Путин не само обича децата, но изобщо хората\"). Работната седмица на Путин \"бе обсъдена с подробности и комплименти\" и \"илюстрирана с кадри от паркетната хроника: ето го Путин как общува с жителите на Омск, ето как разговаря с деца в Сочи, ето го как събира гъби в Саяните (планини в Южен Сибир), ето го как със собствените си ръце коригира пенсионната реформа\" в Русия, разказва вестникът. Предаването предизвика иронични коментари в социалните мрежи заради тази гърмяща смес от съветска пропагандна стилистика и ориенталски славословия в чест на мъдрия управник, който работи толкова много и ефективно, толкова се вслушва в нуждите на обикновените хора, почива си толкова скромно и същевременно демонстрира чудесна физическа форма, пише изданието. Новото предаване се очаква да стане седмично с излъчване всяка неделя. Целта е да се компенсира спадът в рейтинга на Путин сред аудиторията на държавните телевизии заради обявеното вдигане на пенсионната възраст в Русия, посочва политологът Николай Петров. Миналата седмица президентът заяви в специално телевизионно обръщение, че ще бъдат смекчени някои от най-неприятните моменти в предстоящите промени. Това обаче може да не е достатъчно и \"се налага по-честичко да показват на телевизионните зрители един добър цар, милеещ за нуждите на дребните хорица\", добавя експертът. Острите отзиви в социалните мрежи едва ли вълнуват авторите на идеята, тъй като предаването е адресирано към зрители на държавните телевизии, които вярват на пропагандата, смята \"Ведомости\". И допуска, че каналът \"Россия 1\" също може да си вдигне рейтинга с такава продукция. Според опозиционната руска телевизия \"Дожд\" водещият новата програма Владимир Соловьов, известен с прокремълските си позиции, е създал нов жанр - телевизионна иконопис. Журналистите от \"Дожд\" наричат предаването \"Житие в пряк ефир\", информира Би Би Си. Онлайн изданието Би Еф Ем цитира говорителя на Кремъл Дмитрий Песков, нарекъл в предаването Путин \"много човечен човек\". Соловьов напомнил, че поетът Владимир Маяковски описва като \"най-човечния човек\" съветския вожд Владимир Ленин, но Песков отвърнал: \"В случая говоря конкретно за Путин, за моя началник. Затова имам пълно право да го кажа тук.\" Предаването е най-вече опит да се изгладят негативите около пенсионната реформа в Русия; появата му сочи наличието на проблеми във вътрешната политика, смята наблюдателят Григорий Добромелов. Хората в Русия \"няма да хукнат сега да обичат реформата заради действията на кремълските пропагандисти\", но властта \"по принцип може\" да ги накара да не свързват реформата и последиците й със самия Путин. За целта Кремъл \"трябва да насърчи очовечаването на образа на Путин, сиреч да добави багри в този образ\", обяснява аналитикът Абас Галямов.", "date": "2018.09.04", "title": "Вижте как в Русия компенсират спада в рейтинга на Путин"}
{"url": "https://www.faktor.bg/bg/articles/borisov-v-izrael-svetat-e-izpraven-pred-novi-teroristichni-predizvikatelstva", "text": "Темата за тероризма тревожи всички и почти няма държави, които не са понесли терористични атаки. Това каза министър-председателят Бойко Борисов по време на годишната конференция на Международния институт по контратероризъм в град Херцлия, Израел, съобщи БТА. Българският премиер е основен и най-високопоставен гост на 18-ата конференция. Той благодари за топлото посрещане и посочи, че всички в Израел отчитат спасяването на над 50 000 евреи по време на Втората световна война.  Българският премиер посочи, че светът се променя извън очакванията и желанията. \"Изправени сме пред нови и непознати досега предизвикателства, повечето съвсем различни от тези, с които се сблъскахме доскоро\", допълни Борисов и добави, че това изисква нови политики и приоритети в международните отношения. Според него са необходими актуализирани определения на понятия, които да определят новите явления. Спецификата на тази тема обаче изисква да се отчетат и редица особености, свързани преди всичко с практиката и международното и национално право, както и отраженията върху сигурността. Затова намирането на баланс е сериозно предизвикателство. Според него понятието \"граници\" все повече губи първичното си значение, защото виртуалното пространство е дало неподозиран достъп на всеки, независимо от това къде се намира. Той посочи, че всяка една държава е изправена пред рисковете на тероризма, независимо от региона и континента, в който се намира. Бойко Борисов припомни, че България и Израел заедно са преживели атентата в Бургас през лятото на 2012 година. \"Той се осъществи на българска територия, но срещу израелски граждани и показа, че терористичната заплаха не признава държавността и границите между тях. Това трагично събитие доведе извеждане на преден план необходимостта от допълнително укрепване на капацитета и координацията между институциите и от засилване на взаимодействието с всички международни партньори и особено с Израел\", каза още българският министър-председател. Бойко Борисов допълни, че всяка страна е длъжна да следи обществените процеси, за да знае как най-точно и навреме да противодейства на всеки опит за навлизане на деструктивни фактори и идеи. Бойко Борисов изтъкна, че България може да служи за пример за етническа толерантност. Според него обаче не така стои положението на Балканите. Затова той отчете свършеното по време на българското председателство на Съвета на ЕС, защото темата за Западните Балкани е била поставена на дневен ред и сега пред повечето страни от региона е дадена реална перспектива за членство в Европейския съюз. Поради това има огромен шанс Балканите от \"барутен погреб\" да станат едно добро място за живеене. Българският премиер посочи, че трябва светът да бъде убеден, че няма по-хубаво нещо от мира. Според него България е доказала, че охранява много добре границите си и работи отлично по темата за контратероризма. Премиерът Борисов, преди изявлението си на годишната конференция на Международния институт по контратероризъм, се срещна с президента на Интердисциплинарния институт в Херцлия проф. Уриел Райхман, с основателя и изпълнителен директор на Международния институт по контратероризъм проф. Боаз Ганов, както и с бившия директор на МОСАД Шабтай Шавит. Борисов е на двудневно посещение в Израел. Утре той ще разговаря с израелския си колега Бенямин Нетаняху.", "date": "2018.09.04", "title": "Борисов в Израел: Изправени сме пред нови и непознати досега предизвикателства"}
{"url": "https://www.faktor.bg/bg/articles/novini/balgariya/politolog-za-reshenieto-na-ninova-da-otidat-pri-naroda-bsp-ne-tryabva-da-podtsenyava-parlamenta", "text": "„Не смятам, че трябва да се подценява ролята и дейността на парламента. И без това управляващите и лично министър-председателят достатъчно го принизяват и не го зачитат. Мисля че опозицията трябва да даде пример за пълноценна работа на парламента. Доколкото, разбира се, е в нейните сили.“   Така политологът Александър Маринов коментира пред Епицентър.бг стратегията на социалистите само 20 червени депутати да са непрекъснато в пленарната зала, а другите да работят сред хората. Да обсъждат с гражданите „Визия за България“.    Александър Маринов обаче подчертава, че за излизането от пленарните заседания на повечето червени депутати няма конкретен повод, не е възникнала конкретна конфликтна ситуация. Затова той е скептичен към новата червена стратегия. Не виждам какви ще бъдат ползите и за кого – за БСП, за обществото, задава риторичен въпрос той. Според него срещите и обиколките на депутатите трябва да бъдат извън пленарните дни.   „С народа може да се говори, без да се отсъства от работа. В парламента има много работа, която може и трябва да се върши – и в пленарната зала, и в комисиите и в парламентарния контрол, независимо от пречките, независимо от отношението на управляващите. Особено в сегашната ситуация, когато има криза на управлението. Основното място, където трябва да се развива политическата дейност е парламентът. Парламентът има правото да иска един много ясен анализ и отговор за всяка конкретна ситуация какво точно е объркано, какво не е свършено, как работят институциите“, смята Александър Маринов.   А конкретно за обсъждането на „Визия за България“ Александър Маринов коментира: „Преди да се обсъжда нашироко на срещи в страната, Визията трябва да се доработи, защото е в суров вариант. Трябва да се обсъжда в професионални среди, а на широката общественост да се предложи един готов документ.   Ние живеем в 21 век, има толкова възможности за дискусия, не е необходимо да се обикалят села и паланки. Трябва да се внимава да не се отиде на широко обществено обсъждане на документ, който е в суров вид, от който не са отстранени слабостите.“", "date": "2018.09.04", "title": "Политолог за решението на Нинова червените депутати да \"работят сред народа\": БСП не трябва да подценява парламента!"}
{"url": "https://www.faktor.bg/bg/articles/vidni-tsaristi-se-sabraha-vav-vrana-shte-spasyavat-tsarskite-imoti", "text": "Бивши царисти и симпатизанти на Симеон Сакскобургготски се събраха днес в двореца \"Врана\", за да решат как да помогнат, след като преди дни съдът се произнесе, че дворецът е държавна собственост, съобщава dir.bg. На неформалната сбирка дойдоха Милен Велчев, Даниел Вълчев, Николай Василев, Мехмед Дикме, юристът Асен Ошанов, Максим Бехар, Соломон Паси, Антон Станков и др. Самият Симеон Сакскобургготски е в чужбина и не присъства. \"Нека сега премиерът Борисов се заеме с казуса, след като толкова години нищо не се прави. Иначе очаквам Симеон Сакскобургготски ще продължи да търси правата си на собственик на имоти в България пред съда в Страсбург\", каза финансистът Владимир Каролев. По-рано днес той отново застъпи същата теза. Според него царските имоти не подлежат на реституция, тъй като те никога не са били стопанисвани от държавата. Каролев цитира глава 11 от Търновската конституция, според която \"държавните имоти принадлежат на българското царство и с тях не може да се ползват нито князете, нито техните роднини, начинът, по който такива имоти се отстъпват и разпореждането с приходите им трябва да се определя със закон, а те да се управляват от министър\". Бившият министър на държавната администрация Николай Василев сподели, че сбирките му с негови колеги във Врана при Царя не са нещо ново. \"Събираме се при Симеон Сакскобургготски. Много хора ме питат как е царят и се учудват, когато има кажа, че той живее в България. След 30 години демокрация преходът още не може да свърши\", каза той. Соломон Паси, който също е близък до царското семейство, разказа, че остров Св. Тома също е на Симеон Сакскобургготски, защото има такъв нотариален акт, но никога не го е поискал.", "date": "2018.09.04", "title": "Видни царисти се събраха във \"Врана\", ще спасяват царските имоти"}
{"url": "https://www.faktor.bg/bg/articles/rusiya-predupredi-gugal-zaradi-izborite-v-nedelya", "text": "Прокуратурата в Централния административен окръг на Москва отправи предупреждение към американския технологичен гигант \"Гугъл\" заради \"недопустими\" нарушения на руското изборно законодателство, съобщи ТАСС. Това се случи малко след като изборната комисия на страната отправи същите твърдения в писмо до ръководителя на компанията. Според представител на руската генерална прокуратура, който говори пред горната камара на парламента, руският регулатор \"Роскомнадзор\" е информирал, че \"Гугъл\" може и да нарушава руското законодателство тъкмо преди регионалните и местни избори на 9 септември. Тази неделя в различни руски райони ще има губернаторски, парламентарни (вкл. допълнителни избори на 7 депутати в Думата) и други. Ще се гласува и в Москва, където за преизбиране се бори и сегашният кмет Сергей Собянин. \"Ние реагирахме... и предупредихме \"Гугъл\" за недопустимостта на нарушенията на законодателството,\" каза представелят на прокуратурата Алексей Жафяров. На 9 септември според някои издания ще има протести срещу пенсионната реформа. Заради това Централната избирателна комисия в Москва съобщи, че е написала до \"Гугъл\" писмо, с което напомня за задълженията й да не разпространява призиви към политически акции, свикани за деня на изборите. Писмото е поименно адресирано до изпълнителния директор на \"Алфабет\" (компанията майка на\"Гугъл\") Лари Пейдж. В него, според агенция \"Интерфакс\", се обръща внимание на призивите на опозиционера Алексей Навални (наскоро отново осъден на 30 дни затвор) в сайта за видеосподеляне \"Ютюб\", собственост на \"Гугъл\", за масови демонстрации. Според руската ЦИК Навални е използвал рекламни инструменти в \"Гугъл\", за да разпространява информацията, въпреки че протестите в \"Гугъл\" са забранени. Според пресслужбата на комисията, цитирана от електронното издание \"Медуза\", писмото е просто \"разяснение\" за Пейдж на ситуацията в Русия. Междувременно \"Роскомнадзор\" също предупреди \"Гугъл\", а заместник-председателят на регулатора Вадим Суботин каза, че ако няма адекватна реакция, руските власти ще разглеждат действията на компанията от САЩ като \"пряка намеса във вътрешните работи на Русия\" и опит за намеса в \"провеждането на законни демократични избори\". Според Суботин такава реакция предполага \"Гугъл\" да спре да разпространява \"каквато и да било рекламна информация, пропаганда и призиви за такива мероприятия, които нарушават изборното законодателство.\" Писмо с подобно предупреждение е отправено и от Федералната антимонополна служба, пише РИА \"Новости\", цитирана от \"Дневник\".", "date": "2018.09.04", "title": "Русия заплаши  \"Гугъл\" с прокурорско преследване"}
{"url": "https://www.faktor.bg/bg/articles/antimafioti-blokiraha-tsentara-na-burga", "text": "Тежковъоръжени антимафиоти блокираха центъра на Бургас. Спецоперацията се провежда в района на Бургаския свободен университет. От Областната дирекция на МВР в морския град потвърдиха за акцията, но отказаха подробности до приключването й. На служителите от съседните търговски обекти e било забранено да напускат помещенията. По непотвърдена информация вече има задържани. Според неофициални източници на \"24 часа\" полицейската блокада в центъра на Бургас вероятно е свързана с издирването на един от биячите в заведението \"Сакса бийч\" на Северния плаж в града. За масовия бой в нощта на 29 август са задържани трима, но се издирва четвърти, известен с прякор Попчето. Запис от охранителните камери на заведението обиколи интернет пространството и възмути обществото, тъй като на кадрите се вижда как едри момчета се налагат с юмруци, хвърлят маси и столове като в мутренските времена от 90-те.", "date": "2018.09.04", "title": "Антимафиоти блокираха центъра на Бургас, търсят един от биячите в \"Сакса бийч\""}
{"url": "https://www.faktor.bg/bg/articles/obshtestvo/plevneliev-razryaza-tortata-za-nachalo-na-uchebnata-godina-v-amerikanskiya-universitet", "text": "Президентът Росен Плевнелиев (2012-2017) бе гост на тържеството за началото на академичната учебна година в Американския университет в България. Тази година първокурсниците са с 30% повече, което не се е случвало повече от 10 г. насам. Плевнелиев пристигна по-рано от началния час и дълго време разговаря със студенти от различни държави, съобщи \"24 часа\". Заедно с президента на АУБ Стив Съливан поздравиха студентите, а след това разрязаха торта с формата на книга. По традиция двамата се снимаха със студентите от всяка една от 40-те страни с националния флаг на всяка държава. Първи за обща снимка с Плевнелиев и Съливан се подредиха българските първокусници. За първа година има и записан студент от Палестина. \"Ще ме виждате често и през тази учебна година. Не съм преподавател или служител, но съм един от вас\", каза Плевнелиев и допълни, че през учебната година са предвидени много срещи на студентите с известни и успели личности, които ще им гостуват. Веднага след като напусна президентството, Плевнелиев стана специален посланик на АУБ и работи за популяризиране на вуза в чужбина.", "date": "2018.09.04", "title": "Плевнелиев разряза тортата за начало на учебната година в Американския университет"}
{"url": "https://www.faktor.bg/bg/articles/sadat-osvobodi-shofyora-na-katastrofiraliya-kray-svoge-avtobus", "text": "Гаранция от 2000 лева за шофьора на катастрофиралия автобус край Своге. Апелативният съд отмени мярката „домашен арест” на Григор Григоров, предаде Нова телевизия. Григор Григоров към момента е единственият обвинен за трагедията, при която загинаха 17 души.", "date": "2018.09.04", "title": "Съдът освободи  шофьора на катастрофиралия  край Своге автобус"}
{"url": "https://www.faktor.bg/bg/articles/naprezhenie-na-evropeyskite-pazari-na-aktsii", "text": "Акциите на европейските фондови борси се намират под натиск от продажби по време на търговията във вторник, тъй като инвеститорите се притесняват от възможно ескалиране през следващите дни на търговското напрежение между САЩ и Китай и между САЩ и Канада. До 6-и септември Вашингтон трябва да вземе окончателно решение дали да наложи високи мита върху вноса на китайски стои на стойност от цели 200 млрд. долара. В същото време се очаква в сряда (5-ти септември) да бъдат подновени търговските преговори между САЩ и Канада, след като през миналата седмица те приключиха без успех. Общият европейски индекс Stoxx Europe 600 се понижава с 0,63% и вече се търгува с 2,3% под неговите нива от началото на годината. Германският индекс DAX30 губи близо 1% от стойността си, френският CAC40 се понижава с 1,2%, а британският индекс FTSE100 - с 0,28%. Единствено индексът MIB на борсата в Милано нараства с 0,6%, тъй като италианският фондов пазар и по-специално италианския банков сектор продължават да намират подкрепа от решението на агенция \"Фич\" да запази кредитния рейтинг на страната на ниво от \"ВВВ\", понижавайки единствено до негативна кредитната перспектива. Изявлението на вицепремиера Матео Салвини, че италианският бюджетен дефицит за 2019-а година няма да надвиши лимита в ЕС от 3% от БВП също допринася за позитивното представяне на миланската борса. Акциите на италианските банки UBI Banca, Banco BPM и BPER Banca поскъпват с между 2,3% и 4,1%. В същото време солиден спад от 6,6% бележат акциите на компанията WPP PLC, след като голямата британска рекламна агенция отчете нарастване на нетните продажби през последното тримесечие, но в същото време прогнозира понижение на доходността в рамките на цялата година. Понижение с 2,7% отчитат и акциите на ING Groep след новината, че холандската банка е била глобена със 775 млн. евро във връзка с повдигани от прокуратурата на страната обвинения за пране на пари и за корупционни практики. Акциите на Danske Bank пък се понижават на борсата в Копенхаген с цели 6,5%, след като датската банка също беше обвинена за пране на пари посредством нейно поделение в Естония, през което само в рамките на 2013-а година са били изпрани предимно руски капитали за 30 млрд. долара.", "date": "2018.09.04", "title": "Акциите на европейските фондови борси са под натиск от продажби"}
{"url": "https://www.faktor.bg/bg/articles/zastroyavaneto-na-silistar-otiva-v-sada", "text": "След министър-председателя Бойко Борисов, областният управител на Бургас Вълчо Чолаков и прокуратурата обявифа, че с казуса с евентуалното застрояване на Силистар ще се занимае и съдът.  Общинските съветници от БСП в Царево, начело с Живко Жеков са сезирали Административния съд в Бургас с искане решението на местния парламент, с което се допуска изработване на проект за подробен устройствен план, с който на практика ще се разреши строителството на вилно селище върху 22 дк в защитената местност, да бъде отменено. Мотивите са няколко - липса на правно основание, позоваване на текстове от законите, които не съотвестват на материята, както и фактът, че \"Силистар\" е защитена местност в територията на защитения парк \"Странджа\" и част от НАТУРА 2000. Както е известно, набързо, насред летния сезон, по желание на собственика на земята около красивия плаж общинският съвет в Царево взе решение, с което на практика се допуска изработване на Подробен устройствен план (ПУП), с който ще се застрои местността, припомня КлубZ. Кметът Георги Лапчев мотивира решението с дългогодишния спор за пътя, който отвежда до плажа. Инвеститорът щял да \"учреди\" право на преминаване.  От левицата обаче оспорват едно по едно правните основания, с които е мотивирано решението на местните парламентаристи. \"Обжалваното решение съдържа само бланкетни и противоречиви правни основания, лишени от реално съдържание, смисъл и логика, тоест Общинският съвет – Царево е посочил произволно някакви правни основания, колкото да има такива \"про форма\" и колкото на пръв поглед някой бдителен гражданин, общински съветник или държавен орган да не каже, че решението е издадено по същество без правни основания. В административноправната доктрина и съдебната практика липсата на реални, съдържателни и смислени правни основания (или бланкетно и формално посочените такива с вътрешни противоречия) по същество представлява липса на правни основания. Дори само това, само по себе си, представлява отделен и самостоятелен порок, на основание на който следва да бъде отменено обжалваното решение\", се посочва в мотивите на жалбоподателите. \"В конкретния процесен случай неспазването на установената форма опорочава обжалваното решение и го прави унищожаемо, тоест подлежащо на отмяна\", се посочва в заключение. Така например има \"несъществуващи и неприложими за конкретния процесен случай \"правни основания\", а именно - такива, отнасящи се до изменения на влязъл в сила ПУП, а същевременно в самото си решение разрешава нещо съвсем друго - изработването на проект за ПУП, а не изменение на влязъл в сила ПУП\". Също така \"липсва каквато и да е яснота и информация, както в обжалваното решение, така и в заданието, относно т. нар. \"общински нужди\", сочено като едно от \"правните основания\" за издаването на обжалваното решение, които трябва да бъдат задоволени. Едно от \"правните основания\" за издаването решението, се отнася до обекти, които са собственост на държавата, на общините или на експлоатационните дружества, а в конкретния процесен случай се касае за обект, който е собственост на обикновено търговско дружество, тоест обект, който не е собственост нито на държавата, нито на общината, нито на експлоатационните дружества, се посочва още в мотивите на общинарите от БСП да атакуват това решение. Чл. 193, ал. 1 от ЗУТ,  посочен като едно от правните основания пък се отнася до съвсем друга правна хипотеза – учредяване на правото на прокарване на отклонения от общи мрежи и съоръжения на техническата инфраструктура, а не до  право на преминаване, както неоснователно се твърди в обжалваното решение. Те оспорват факта и че не е придружено нито от екологична оценка и оценка на въздействието върху околната среда по ЗООС, нито оценка за съвместимостта по ЗБР. Има и още едно сериозно обстоятелство - че \"процесният поземлен имот попада в няколко защитени територии, а именно - Природен парк \"Странджа\", защитена зона Странджа за опазване на дивите птици по Директивата за птиците, защитена зона \"Странджа\" за опазване на природните местообитания и на дивата флора и фауна по Директива за местообитанията, защитена местност \"Силистар\". Той е част от европейската екологична мрежа НАТУРА 2000. Природен парк \"Странджа\" и защитена местност \"Силистар\" са защитени територии не само с национално, но и с европейско значение\", изброяват жалбоподателите.", "date": "2018.09.04", "title": "Застрояването на Силистар отива в съда"}
{"url": "https://www.faktor.bg/bg/articles/sluzhebnite-belezhki-za-dohodite-otpadat-prez-2020-g", "text": "От 2020 г. работодателите няма да раздават на работниците си служебни бележки за изплатените доходи и удържаните данъци и осигуровки. Данъкоплатците ще подават в НАП само годишна данъчна декларация и няма са се налага да прилагат към нея въпросните бележки. Фирмите обаче ще трябва да изпращат в НАП до 28 февруари всяка година цялата информация за доходите и удръжките на персонала. А приходната агенция автоматично ще прехвърля получените данни в данъчните досиета на гражданите и в годишните им подоходни декларации. Новият подход, който залага на премахване на хартиените документи, значително ще опрости попълването и подаването на данъчните декларации по електронен път. Това предлага финансовото министерство с промени в Закона за данъците върху доходите на физическите лица, публикувани на сайта на ведомството. Все пак, ако човек държи да получи познатата хартиена служебна бележка, този, който му е плащал пари и му е удържал данъци и осигуровки, ще е длъжен да му я издаде, посочват от МФ. Всеки данъкоплатец, който има ПИК (персонален код за достъп до е-услугите на НАП), ще може да прави справки какви данни са подадени и вписани за неговите доходи. Това ще улесни и попълването на годишната данъчна декларация. Тъй като фирмите ще трябва да изпращат данните в приходната агенция до края на февруари, срокът за ползване на 5% процента отстъпка за ранно деклариране и плащане на годишния данък ще бъде удължен до 31 март. Сега срокът е 31 януари. Тези новости ще влязат в сила през 2020 г. А за самоосигуряващите ще има промяна още от догодина, когато те ще трябва да подават данъчните декларации само по електронен път, предвижда законопроектът. Към момента това е задължително само за фирмите. Предлага се също така при ползване на данъчни облекчения за млади семейства или за деца да отпадне прилагането към годишната данъчна декларация на писмена декларация от съпругата или съпруга, че те няма да ползват данъчното облекчение. Ако бъдат уличени в злоупотреба, и двамата родители ще бъдат наказани да плащат спестения данък.", "date": "2018.09.04", "title": "Служебните бележки за доходите отпадат през 2020 г."}
{"url": "https://www.faktor.bg/bg/articles/sgashtiha-39-godishen-mazh-bludstval-s-tri-detsa-v-prodalzhenie-na-mesetsi", "text": "39-годишен мъж от Търговище е бил задържан, след като е блудствал с три малки деца в продължение на месеци, съобщиха от прокуратурата. Днес Окръжният съд му е наложил постоянна мярка за неотклонение „Задържане под стража“, съобщава dir.bg. Дилян Д. е обвинен за блудствени действия с три деца, както и за склоняване на малолетни да наблюдават клипове с полови сношения. Жертвите на сексуалния насилник са две момчета на 6 и на 8 години и едно момиче на 9 години. Според обвинението престъпленията са били извършени в периода от 1 май до 1 септември тази година. Престъпните действия на Дилян Д. са били улеснени от факта, че децата живеели с него в една къща и той е успял да се възползва от това. До определението на Търговищкия окръжен съд, което подлежи на обжалване пред Апелативния съд във Варна, Дилян Д. е бил задържан под стража за срок до 72 часа с постановление на Окръжната прокуратура в Търговище.", "date": "2018.09.04", "title": "Сгащиха 39-годишен мъж, блудствал с три деца в продължение на месеци"}
{"url": "https://www.faktor.bg/bg/articles/desetina-agresivni-grazhdani-nahluha-v-sgradata-na-ministerstvo-na-transporta-opitaha-se-da-arestuvat-zam-ministar", "text": "Десетина души нахлуха неправомерно в сградата на Министерство на транспорта, информационните технологии и съобщенията.  Хората са част от кръга на Николай Колев - Босия. Те са искали да извършат граждански арест на зам. - министър на транспорта Ангел Попов. Акцията е срещу издаването на шофьорски книжки и е в подкрепа на водената от Николай Колев – Босия политика срещу нерегламентирано издаване на документи за шофиране. Протестът започна пред министерството, но малко по-късно недоволните граждани нахлуха в сградата. На място се отзовала полиция, като служителите на реда са разпръснали протестиращите, които се държали агресивно.  \"Опитахме да извършим граждански арест на лицето, което е отговорно за смъртта на стотици български граждани по улиците. С подадената оставка на министър Ивайло Московски не се решават проблемите в тази сграда. Не дай Боже, утре ще загинат български граждани, някой трябва да носи отговорност. А Ангел Попов е подсъдим и все още изпълняващ длъжността заместник-министър\", заявиха протестиращите, цитирани от БГНЕС. Припомняме, че Босия \"гладува\" 81 дни, докато не стана ясно, че министър Ивайло Московски си подава оставката. До действията на министъра се стигна след тежката катастрофа на пътя убиец край Своге. Веднага след подаване на сигнала в сградата на ведомството са пристигнали полицейски служители. Те са разпръснали  гражданите, които са били изключително агресивни. За момента не е ясно защо хората на Босия продължават да безчинстват, след като  \"гладната\" му стачка бе прекратена.", "date": "2018.09.04", "title": "Десетина агресивни граждани нахлуха в сградата на транспортното министерство, опитаха да арестуват зам.-министър"}
{"url": "https://www.faktor.bg/bg/articles/rusiya-e-udarila-opozitsioneri-na-bashar-asad", "text": "Първите проби взети за африканска чума по свинете в провадийското село Бозвелийско са отрицателни. Това съобщи областният управител на варненска област Стоян Пасев. Той уточни, че пробите са взимани до късно вечерта, но предстои и взимането на втори проби за потвърждаване на отрицателните резултати, тъй като има по-дълъг инкубационен период. Това вероятно ще стане на 10 или 11 септември.  Засега остават всички мерки за ограничение. Забранен е ловът на животни в 10-километровата зона с изключение на птиците.  Жители на село Тутраканци са съобщили, че 50 прасета са били изклани точно в деня, в който са се очаквали пробите за африканска чума в селото. Сега месото е във фризерите на хората. Тепърва ще се решава какво ще се прави с това месо. Най-вероятно ще бъде унищожено.", "date": "2018.09.04", "title": "Излязоха първите проби за африканската чума в провадийското село Бозвелийско"}
{"url": "https://www.faktor.bg/bg/articles/ot-reformite-v-avtorskoto-pravo-zavisi-otselyavaneto-na-mediite", "text": "Реформата на авторското право, която предвижда въвеждане на \"сродни права\", е въпрос на \"оцеляване за пресата\". Това заявяват в публикувана днес статия ръководители на водещи информационни агенции, предаде Франс прес. Очаква се евродепутатите да гласуват за проектореформата на 12 септември. С нея се въвеждат \"сродни права\", които ще принудят интернет гигантите да допринасят за финансирането на медиите. \"Става въпрос ни повече, ни по-малко за въвеждане на принципа за справедливо възнаграждение на медиите\", заявяват авторите на статията. \"Европейските депутати са длъжни да доведат до успешен край започнатата реформа на авторското право. От това зависят оцеляването на пресата, запазването на нейната независимост и защитата на демократичните ценности\", добавят те. \"Кампанията на Фейсбук и Гугъл срещу този проект се базираше на една огромна \"фалшива новина\" - че базплатният интернет за потребителя ще бъде заплашен от проекта за директива за авторското право\", подчертават те. Според тях приемането на този закон няма да принуди потребителите да плащат и никога не е ставало въпрос за това. \"Става дума просто за това да се направи така, че интернет гигантите да споделят скромна част от приходите си с авторите на съдържанието, което разпространяват\". \"По същество въпросът е изключително прост: защо платформите да получават почти всички приходи от реклами, свързани с четенето на материали, чието производство не са финансирали?\", питат авторите, сред които са ръководители на агенции като АФП, ДПА и Белга. \"Без защита на авторското право няма професионална журналистика\", напомниха от своя страна международната и европейската журналистически федерации в комюнике, призоваващо евродепутатите да приемат реформата. (източник: Медиапул.бг)", "date": "2018.09.04", "title": "От реформите в \"авторското право\" зависи оцеляването на медиите"}
{"url": "https://www.faktor.bg/bg/articles/zadarzhan-e-sluzhitel-na-grupa-migratsiya-v-odmvr-kardzhali-v-moment-na-poluchavane-na-podkup", "text": "При специализирана операция на служители от Дирекция „Вътрешна сигурност“ в МВР днес е задържан служител на група „Миграция“ в ОДМВР - Кърджали в момент на получаване на подкуп. Това съобщиха от пресцентъра на МВР. Операцията е под ръководството на Окръжна прокуратура в ОДМВР - Кърджали. В момент на получаване на подкуп от български гражданин с двойно гражданство е задържан служител на група „Миграция“ в областната дирекция.  Образувано е следствено дело по чл. 302 във връзка с чл.301 от Наказателния кодекс под наблюдението на прокурор от Окръжна прокуратура. Продължават неотложните процесуално-следствени действия по случая.", "date": "2018.09.04", "title": "Задържан е служител на група „Миграция“ в ОДМВР - Кърджали"}
{"url": "https://www.faktor.bg/bg/articles/generalniyat-sekretar-na-nato-stoltenberg-otiva-v-makedoniya-utre", "text": "Шофьор на ТИР със смолянска регистрация не успя да вземе завой и разсипа близо тон цимент на бул. „Илинден” в Хасково. Инцидентът стана около обяд и предизвика транспортен хаос. Заради създалата се ситуация се наложи движението към Кърджали да бъде спряно за повече от час, предаде Дарик. До 16:00 часа полицаи регулираха движението, което е силно затруднено не само по бул. „Илинден”, а и по бул. „В. Левски” и ул. „Кърджалийска”.  На място от сметопочистващата фирма обясниха, че са ангажирали седем работници и след като бъде пометен прахът, булевардът ще бъде и измит. Заради запрашеността видимостта в района бе силно намалена. Час преди инцидента на бул. „Илинден” пиян колоездач блъсна 79-годишен старец. Пенсионерът бе откаран в болница, а лекарите съобщиха, че е с опасност за живота. Началникът на КАТ Димо Чобанов каза, че по случая е образувано досъдебно производство.", "date": "2018.09.04", "title": "Транспортен ад в Хасково, ТИР не успя да вземе завой и разсипа тон цимент"}
{"url": "https://www.faktor.bg/bg/articles/kola-se-obarna-v-kresnenskoto-defile", "text": "Свличане на скална маса стана причина за тежка катастрофа в Кресненското дефиле днес следобед, съобщава БТВ. Камъните са паднали върху движещ се автомобил, който се е преобърнал по таван. Шофьорът Юмер Шаматарев по чудо се е разминал само с леки наранявания. Шофьорът на обърналата се кола и хората от друга преминаваща кола са разчистили сами камъните от платното. Близо час след инцидента на мястото не е имало полиция и през това време служители на фирмата, в която Шаматарев работи, сами трябвало да регулират движението. Десетки шофьори са спирали и са предлагали помощ. Служителите на реда търсят свидетели на инцидента. Заради падащите камъни придвижването по пътя за Гърция е затруднено. Редовно движението в дефилето се ограничава заради обрушване на скални маси.", "date": "2018.09.04", "title": "Камъни от свлачище обърнаха кола в Кресненското дефиле"}
{"url": "https://www.faktor.bg/bg/articles/ek-potvardi-podkrepata-si-za-libiyskiya-premier-fayez-el-saradzh", "text": "Европейската комисия потвърди днес подкрепата си за правителството на либийския премиер Файез ел Сарадж. Комисията отново призова за постигането на политическо решение в поредната криза в Либия след военната операция под егидата на НАТО през 2011 г., довела до отстраняването и убийството на дотогавашния ръководител на страната Муамар Кадафи. Говорител на комисията коментира упреците на Италия, че Франция е виновна за обстановката в Либия. Той посочи, че държавите от ЕС редовно обсъждат обстановката в африканската страна и са на единно мнение. По-рано днес италианският вътрешен министър Матео Салвини отправи ново обвинение срещу Франция за ролята й за безпорядъка в Либия. Операцията, довела до либийската война, бе започната от френската страна под ръководството на тогавашния президент Никола Саркози. В последните седем години Либия е раздирана от въоръжено противоборство за власт, а вчера в Триполи отново бе обявено извънредно положение заради действията на тежковъоръжени милиции. Според ЕК, въпреки тези събития, операцията на ЕС \"София\" в Средиземно море продължава и изпълнява целите си - спазването на оръжейното ембарго срещу Либия, борба с незаконната миграция, обучение на либийските граничари. ЕК потвърди днес подкрепата си за работата на представителя на ООН за Либия в търсенето на политическа договореност.", "date": "2018.09.04", "title": "ЕК потвърди подкрепата си за либийския премиер Файез ел Сарадж"}
{"url": "https://www.faktor.bg/bg/articles/tsvetanov-za-ostavkite-bsp-i-ninova", "text": "Ако оставките на тримата министри – на строителството, вътрешните работи и транспорта Николай Нанков, Валентин Радев и Ивайло Московски, бъдат внесени от министър-председателя Бойко Борисов в парламента, те ще бъдат подкрепени от парламентарната група на ГЕРБ. В това бе категоричен председателят на ПГ на ГЕРБ Цветан Цветанов в парламентарните кулоари. Въпросите, които му бяха зададени, бяха свързани с основните тези, които разви в словото си лидера на БСП Корнелия Нинова. Тя каза, че червените депутати тръгват из страната на разговор с хората, а в пленарната зала ще останат само десет души. Целта – да се смени системата, господстваща в последните 29 години в страната. Тя направи прогноза, че се задава борба между Борисов и Цветанов.  \"БСП и Корнелия Нинова са имали възможност да починат малко повече, не са били сред хората и сега искат да наваксат това отсъствие\", бе коментарът на Цветанов. А що се отнася до думите на Нинова, че предстои борба между него и Борисов, вторият човек в ГЕРБ отбеляза, че \"този сценарий за някакво напрежение между мен и премиера Борисов вече сме го играли.\" „Разбирам вътрешните противоречия и несъобразяване с политическите решения на Корнелия Нинова. Защото и сега, ако погледнете в залата, има 35 души от БСП, а тя каза, че ще останат 20. Което означава, че има неспазване на политическата дисциплина и посланията, които направи Корнелия Нинова“, продължи Цветанов. „А що се касае до популизма, че ще ходят при хората, мога да кажа, че от 11 години се занимавам с политика и няма ден, в който да не съм сред хората. БСП и Корнелия Нинова са имали възможност да починат малко повече и не са били сред хората и сега искат да наваксат това отсъствиe. Аз мога да уверя, че ГЕРБ е партия на народа – нашата философия на работа в партийния живот е да бъде непрестанно сред хората. Така че ако БСП имат проблем с комуникацията с хората и смятат, че по този начин ще го наваксат, това си е тяхна работа“, каза още той, цитиран от \"Фокус\". И и обясни, че е очаквал да чуе от лидера на БСП какви ще бъдат приоритетите им в тази есенна сесия. Цветанов посочи, че ГЕРБ се подготвя много сериозно за предстоящите европейски избори, защото те ще определят посоката на цяла Европа.  На въпрос дали може да има разместване на ресорите в рамките на правителството, той отговори: „Тази тема не е дискутирана и не смятам, че може да бъде част от разговорите към този момент.“ Цветанов обясни, че уважава министрите в оставка, защото всеки от тях е получил съответната парламентарна подкрепа.  „В политиката има моменти, когато трябва да се носи политическа отговорност. Това по никакъв начин не обезличава всичко, свършено досега, от тези министри. Във вчерашният ден не сме говорили нито за персонални промени, нито за заместници на министрите в оставка. Ще седнем с колегите от Обединени патриоти и ще обсъдим оставките им“, каза още Цветанов.", "date": "2018.09.04", "title": "Цветанов: Сценарият на Нинова за борба между мен и Борисов вече сме го играли"}
{"url": "https://www.faktor.bg/bg/articles/parlamentat-othvarli-liberaliziraneto-na-zabranata-za-pushene-na-zakrito", "text": "Парламентът не прие предложението на \"Обединени патриоти\" да се върнат помещенията за пушачи и непушачи в заведенията. Промените в Закона за здравето бяха отхвърлени на първо четене с 25 гласа \"за\", 69 \"против\" и 45 въздържали се. Със законопроекта се предвиждаше забраната за тютюнопушене на закрити обществени места да отпадне за някои обекти, като се въвеждаха ясни правила за тези от тях, в които по изключение ще се допуска тютюнопушене в обособени самостоятелни помещения. Досега допусканото изключение е само за обособени самостоятелни помещения, разположени в сградите на летищата. Предвиждаше се към тези обекти да се добавят и плавателните съдове, както и не повече от 50 на сто от търговската площ на залите за консумация на място в определени видове заведения за хранене и развлечение (ресторанти, питейни заведения, кафенета, кафе-клубове, барове и дискотеки), с изключение на интернет кафе-клубове, кафе-клубове за игри, кафенета в спортни зали и барове-спортен център. Предлагаше се и завишаване на глобите и имуществените санкции при констатирани нарушения. Валентин Касабов /\"Обединени патриоти\"/ коментира, че законът не се спазва и затова предлагат да се регламентира старото положение - пушачи-непушачи. Валентина Найденова /\"БСП за България\"/ посочи, че предложеният проект е удар върху всичко, постигнато до тук за опазване на нацията от тютюнопушене. С много труд и време беше постигната тази забрана, отбеляза тя. В подкрепа на запазването на забраната за тютюнопушене на закрито в парламента са постъпили становища от Министерството на здравеопазването, Министерството на туризма, Министерството на младежта и спорта, Националната мрежа за децата, Коалиция за живот без тютюнев дим, Гражданска инициатива \"България без дим\" и други, отбелязва БТА.", "date": "2018.09.04", "title": "Парламентът отхвърли предложението на патриотите за либерализиране на пушенето на закрито"}
{"url": "https://www.faktor.bg/bg/articles/borisov-katsna-v-tel-aviv-shte-uchastva-v-mezhdunarodna-konferentsiya-po-kontraterorizam", "text": "Премиерът Бойко Борисов пристигна в Израел. Той кацна в Тел Авив, където ще участва в годишната конференция на Международния институт по контратероризъм.  В рамките на конференцията министър-председателят ще направи изказване.  Работното посещение на премиера продължава и утре, когато ще се срещне с израелския си колега Бенямин Нетаняху. Последната среща между двамата беше на 13 юни.  Предстои и на тържествена церемония в парк „Чарлз Клор“ в Тел Авив да бъде открит паметник-символ на повдига на българите за спасяването на евреите през Втората световна война.  Идеята за два идентични паметника, които да се поставят в София и в Тел Авив, се зароди през 2013 година, забавянето с 5 години обаче повреди първоначално направения монумент. Това наложи през март тази година кабинетът да отпусне 36 хил. лева за нова отливка на паметника.  Премиерът посещава Израел за втори път в годината, в която отбелязваме 75-ата годишнина от спасяването на българските евреи.", "date": "2018.09.04", "title": "Борисов кацна в Тел Авив, ще участва в конференция на института по контратероризъм"}
{"url": "https://www.faktor.bg/bg/articles/ruski-medii-putin-pratil-komandosi-da-diryat-ubiytsite-na-zaharchenko", "text": "Руският президент Владимир Путин е изпратил група експерти по сигурността и командоси да издирят и накажат убийците на лидера на Донецката народна република Александър Захарченко. Това съобщават руски медии, като се позовават на източник от силовите структури на ДНР.  \"Вчера през нощта (на 1 срещу 2 септември) пристигна група от Русия. Сериозни момчета. Руският президент им е заповядал да открият и накажат (замесените в убийството на Захарченко)\", цитира източника агенция \"Росбалт\", посочва Епицентър.  Според специалистите, за залагането на взрива, който отне живота на донецкия лидер, на един експерт би му трябвал не по-малко от половин час.  Веднага след убийството на Александър Захарченко от Кремъл се закани, че то неминуемо ще доведе до редица последствия за тези, които са го извършили.", "date": "2018.09.04", "title": "Путин няма да прости - пратил командоси да дирят убийците на Захарченко"}
{"url": "https://www.faktor.bg/bg/articles/bsp-probutva-na-prezidenta-viziya-za-balgariya-za-da-stane-alternativa-za-balgariya", "text": "БСП не вижда проблем между разминаването с президента по въпроса за предсрочните избори и липсата на алтернатива. Румен Радев не бил Плевнелиев, че да му дърпат конците - имал си свое собствено мнение. Това заяви зам.-председателят на ПГ на левицата Драгомир Стойнев. А за да му докаже, че може да е алтернатива, ще му изпрати и \"Визия за България\". \"БСП е демократична партия, президентът има свое собствено мнение. А нашето мнение е, че трябва да има предсрочни избори. Г-н Радев не е президентът Плевнелиев, на който Цветанов и Борисов постоянно му дърпаха конците. Ако екипът на президента не е запознат с „Визия за България” (програмата за управление на БСП), ние с удоволствие ще я изпратим в президентството. Но коментарът му е негово лично право\", заяви Стойнев. По-рано в изказването си от трибуната соцлидерката не спомена името на президента, но индиректно му отговори, че не е съгласна, че няма алтернатива, ако сега се проведат предсрочни избори. И Стойнев пред медиите повтори тезата на Корнелия Нинова за битката Цветанов-Борисов, намерила израз, според нея, и по въпроса за министерските оставки. \"Борисов иска оставките, Цветанов не дава оставки, това показва една нестабилност в управлението и може би на този етап оставки няма да има\", прогнозира Стойнев. \"Ние от БСП сме категорични – дали ще има една оставка, дали ще има две оставки, моделът не може да бъде променен. Трябва това правителство колкото е възможно по-бързо да си ходи, защото е необходимо да се смени моделът на управление, който ГЕРБ наложиха\", заключи социалистът.", "date": "2018.09.04", "title": "БСП пробутва на президента \"Визия за България\", за да му докаже, че има  \"алтернатива\""}
{"url": "https://www.faktor.bg/bg/articles/voyvodite-protiv-nankov-da-si-hodi-ostavkata-mu-shtyala-da-sazdade-golemi-vredi", "text": "ВМРО не са съгласни регионалният министър Николай Нанков да напусне кабинета. Това декларира в кулоарите на НС зам.-председателят на ПГ на ОП и на партията Искрен Веселинов, съобщава Канал3. По думите му ВМРО не одобряват тази оставка, тъй като ще нанесе вреди. \"Оставката на министър Нанков би нанесла сериозна вреда и на въвеждането на ТОЛ-системата, от която се очакват милиарди и на реализацията на водния цикъл. Скептичен съм, че тази оставка ще помогне на каквото и да е и ще реши какъвто и да е проблем\", каза Веселинов. Той обобщи, че оставките на тримата министри са прибързани, защото още не е приключило разследването на тежката автобусна катастрофа край Своге, при която намериха смъртта си 17 души. Доводите си за това от ВМРО ще защитят в понеделник, на следващия коалиционен съвет с ГЕРБ, НФСБ и Атака. Веселинов обаче не пожела да каже отсега как ще гласуват депутатите на Каракачанов. От НФСБ пък се обявиха и срещу трите министерски оставки ден по-рано.", "date": "2018.09.04", "title": "Войводите против Нанков да си ходи, оставката му била прибързана"}
{"url": "https://www.faktor.bg/bg/articles/ruskiyat-poslanik-v-belgrad-putin-pristiga-na-poseshtenie-v-sarbiya-prez-esenta", "text": "Посланикът на Руската федерация в Сърбия Александър Чепурин потвърди, че лидерът на Кремъл Владимир Путин ще посети страната през октомври или ноември тази година, предава македонската информационна агенция „Макфакс“, цитирана ог „Фокус“.   Путин ще пристигне в Белград с представители на руските власти и бизнесмени, поясни Чепурин.   Руският дипломат отбеляза, че двете страни имат добро сътрудничество, но и отлични възможности за неговото подобряване. Съгласно думите му, през първите осем месеца търговският обмен между Русия и Сърбия се е увеличил с 20 на сто. Очакванията са до края на годината той да надвиши стойността на три милиарда долара.   Чепурин допълни, че през октомври Русия ще приеме програма за икономическо развитие през следващите шест години, в която ще бъде включена и Сърбия.", "date": "2018.09.04", "title": "Путин готви посещение в Сърбия, води подкрепление от бизнесмени"}
{"url": "https://www.faktor.bg/bg/articles/arestuvaha-mazh-opital-da-vzrivi-amerikanskoto-posolstvo-v-kayro", "text": "Египетските сили за сигурност задържаха мъж след взрив близо до Посолството на САЩ в центъра на Кайро, съобщава \"Ройтерс\". Не са съобщени жертви, а свидетел обяснява, че чува взрив и вижда мъж с  горяща раница близо до хотел \"Семирамис\" и посолството. След това мъжът е повален на земята от силите за сигурност. Посолството на САЩ в Кайро заяви в своя акаунт в Туитър, че е наясно с докладвания инцидент и хората да избягват района. Районът е затворен от силите за сигурност малко след инцидента и има струпване на тежко въоръжени полицейски сили.", "date": "2018.09.04", "title": "Арестуваха мъж, опитал да взриви американското посолство в Кайро"}
{"url": "https://www.faktor.bg/bg/articles/avtobusni-prevozvachi-branyat-moskovski-pishat-pismo-do-borisov", "text": "Най-големите браншови организации в сферата на транспорта са изпратили писма до министър-председателя Бойко Борисов в защита на подалия оставка министър на транспорта Ивайло Московски. \"Като председател на Българската асоциация на сдруженията в автомобилния транспорт - БАСАТ, и от името на всички членове на нашата организация изразявам дълбоката си загриженост от оставката на министър Московски. Тази загриженост е провокирана от смяната на ръководителя на ведомството в момент, в който текат законодателни процеси в Европа със съдбоносни последици за сектора\", казва в писмото си председателят на БАСАТ Илиян Филипов. Съобщението идва на фона на изказването на Цветан Цветанов в телевизионния ефир тази сутрин, че премиерът е приел оставките на тримата министри, но все още \"не сме в стартирана процедура съгласно правилника за организацията на дейността на Народното събрание и конституционните правомощия, които има премиерът\".  \"Считам, че Министър Московски притежава всички необходими качества да ръководи едно от най-тежките министерства в страната и неговото отстраняване е по-скоро прибързан акт, който ще се отрази негативно както на транспортния сектор в страната, така и в международен план предвид задълбочаващото се разделение между държавите членки по повод на законодателните предложения на ЕК във връзка с мобилни пакети 1 и 2\", посочва Филипов в съобщението си до медиите. Според него Московски е положил всички усилия да защитава националните интереси в транспортния сектор в страната и пред европейските институции. \"Неговата квалификация и задълбочено познаване на проблемите не могат да бъдат наваксани лесно от нов управленец на министерството\", смята Филипов. \"Ние съзнаваме наличието на политическа ситуация, в която общественият натиск иска да определи политическия дневен ред, но считаме, че защитата на националните интереси в транспорта изисква необходимостта от кадрова стабилност и предвидимост\", се посочва още в съобщението. На въпрос на \"Дневник\" дали това е позицията на всички организации в бранша Илиян Филипов увери, че това е така.", "date": "2018.09.04", "title": "Автобусни превозвачи бранят Московски, пишат писмо до Борисов"}
{"url": "https://www.faktor.bg/bg/articles/mareshki-da-se-pozdravim-s-nachaloto-na-predizbornata-kampaniya", "text": "Трябва да се поздравим не само с новата сесия, а и с началото на предизборната кампания. Това каза лидерът на „Воля“ Веселин Марешки в декларация от името на група за началото на новата сесия, предаде Агенция „Фокус“. По думите на Марешки политиците отново се опитват да излъжат избирателите. „Дела трябват, не думи“, заяви Марешки. Той посочи, че от „Воля“ настояват петата сесия на 44-тото Народно събрание да бъде ползотворна, с повече прагматизъм. „Воля“ ще продължаваме да бъдем различната политическа сила“, каза Марешки. „Коалиционните партньори се карат в публичното пространство. Други стягат партийните редици, трети си правят кресливи пиар акции“, разкритикува управляващи и опозиция Веселин Марешки. Според него се забравят тези, които са пратили политиците във властта. „Сега, като отидете при хората, уважаеми колеги от БСП, ще разберете и ще видите“, обърна се Марешки към опозицият", "date": "2018.09.04", "title": "Марешки: Да се поздравим с началото на предизборната кампания"}
{"url": "https://www.faktor.bg/bg/articles/novini/balgariya/valentin-kasabov-nyama-da-ima-nov-predsedatel-na-pg-na-op-ostava-volen-siderov", "text": "Имаме приоритети за новия политически сезон, ще ги кажем като му дойде времето. Това каза народният представител от ПГ на „Обединени патриоти“ Валентин Касабов пред журналисти във връзка с липсата на декларация за началото на политическия сезон, предаде  Агенция „Фокус“.  Попитан дали ще има нов председател на ПГ на „Обединени патриоти“, Валентин Касабов заяви, че няма да има такъв, защото председател е Волен Сидеров", "date": "2018.09.04", "title": "Валентин Касабов: Няма да има нов председател на ПГ на „ОП“, остава Волен Сидеров"}
{"url": "https://www.faktor.bg/bg/articles/vapreki-preduprezhdeniyata-na-sasht-zapochnaha-atakite-sreshtu-idlib", "text": "Руски бомбардировачи нанасят удари по жилищни райони и позиции на опозиционни сили в провинция Идлиб, Сирия. Това съобщи агенция \"Анадол\", като се позова на източници от самата провинция. Все още няма сведения дали правителствените части, струпани в района, са предприели сухоземна операция. Бомбардировките са обхванали не само Идлиб, но и северната част на провинция Хама. Руските самолети са ударили районите Джисир аш-Сугур, Бисенкул, Гани, Инеб и Сирмания в западната част на Идлиб. Според данните, три изтребители на руските ВВС са изстреляли повече от 20 ракети по цели в тези райони. Бомбардировката продължава, данни за ранени и убити все още не са постъпили. Говорителят на опозиционния Фронт за национално спасение Наджи Мустафа потвърди, че ударите по въздуха и артилерийският обстрел от правителствените сили са поразили седем села в Идлиб и две села в равнината Габ в провинция Хама. По-голямата част от провинция Идлиб е под контрола на групировката \"Хаят Тахрир аш Шам\" (Организация за освобождението на Левант) - ислямистки съюз, оглавяван от свързана с Ал Каида група. Миналата седмица специалният пратеник на ООН за Сирия Стафан де Мистура предупреди, че присъствието на 10 хиляди свързани с Ал Каида бойци в Идлиб не оправдава нападенията, защото ще бъде заплашен животът на 2,9 милиона цивилни в провинцията. През последните три години хиляди бунтовници и техните семейства бяха евакуирани от други части на Сирия в провинция Идлиб съгласно споразумения с правителството. В замяна на евакуацията бунтовниците прекратиха съпротивата в контролираните от тях територии. Сирийският президент Башар ал Асад се е зарекъл неговата армия с руска и иранска помощ да превземе цялата територия на Сирия. Откакто Русия през 2015 г. се включи в гражданската война на страната на Асад бунтовниците преминаха в отстъпление, припомнят агенциите. По-рано днес Доналд Тръмп предупреди в Туитър Сирия, Иран и Русия да не атакуват провинцията заради очакваните многобройни жертви и бежанци. Предполагаше се, че силите на Башар Асад няма да тръгнат в атака до срещата в петък на лидерите на Русия, Турция и Иран, но явно плановете са се променили.", "date": "2018.09.04", "title": "Въпреки заканите на САЩ, започнаха атаките срещу Идлиб - руски самолети бомбардират провинцията"}
{"url": "https://www.faktor.bg/bg/articles/srednoshten-ekshan-v-parish-maskirani-otmaknaha-1-milion-ot-ruski-bogatasha", "text": "Вечерта в понеделник, 3 септември, около 22.30 часа местно време, е извършено дръзко нападение над семейство руснаци, съобщи Europe 1, посочва dir.bg. Семейството от трима души е пристигнало във френската столица с частен самолет от Ница и с такси е тръгнало към хотела си. По пътя им обаче били ударени от друг автомобил и първоначално помислили, че става дума за обикновено пътно произшествие. От другата кола обаче излезли четирима въоръжени и маскирани мъже, отворили багажника на таксито и взели намиращите се там три куфара, няколко чанти и мобилни телефони. Водачът на таксито се опитал да заснеме обира с телефона си, но грабителите взели и него. Явно нападателите са били добре информирани за ценностите, които руснаците носели в багажа си. Става дума да около 500 000 евро в диаманти и още толкова в други ценни предмети, включително скъпи маркови дрехи. Това е вторият подобен дързък обир в Париж, след като през есента на 2016 година в хотел в града бе ограбена Ким Кардашиян, като отнетите й скъпоценности бяха оценени на около 10 милиона евро.", "date": "2018.09.04", "title": "Среднощен екшън в Париж: Маскирани отмъкнаха 1/2 милион евро в диаманти от руски богаташи"}
{"url": "https://www.faktor.bg/bg/articles/kakvo-kazvat-rezultatite-ot-proverkata-na-patya-kray-svoge-mnogo-nerednosti-bezdeystvie-na-institutsiite", "text": "Според Института по пътна безопасност има редица нередности, допуснати на пътя край Своге, където стана катастрофата с автобус и загинаха 17 души. Пред БТА Диана Русинова обяви, че от проектиране на ремонта, през провеждането му, до пускането на пътя в експлоатация - всеки един от органите е допуснал грешки. Последно по веригата е МВР, което е можело да наложи санкции, посочи тя. На опасния завой няма сложен законово установен знак, а пано с измислено съдържание. То само разсейва шофьорите. В зоната на катастрофата знаците не са сложени на правилната височина, нито на правилно отстояние от пътя, посочи още Русинова. Интересен факт е, че през 2012 година, преди ремонта на пътя, не е имало знак за намаляване на скоростта. Освен това основите на мантинелата са поставени по грешен начин - не на 55 см, а на 20 см от платното. Така самата мантинела навлиза в пътното платно с няколко сантиметра и цялото движение се измества навътре към осевата линия. Тротоарът също не е бил според изискванията и вместо 150 см. е 111 см., посочи Русинова. Тя допълни, че и маркировката не е изпълнена правилно. Зърнометрията на aсфалта също е нарушена. Фракцията на настилката не е каквато трябва да бъде - пътят е бил гладък като огледало, всички са знаели, казаха от института и потвърдиха, че цялостната геометрия на пътя е променена. Освен това по пътя редовно имало наноси. На опасния път, при дъжд, водата пресича пътя няколко пъти. България продължава да е най-опасното място за живеене в ЕС по отношение пътната безопасност, каза Богдан Милчев. По думите му, МВР е можело да глоби собственика на пътя - АПИ, между 2 и 7 хиляди лева, както и да спре движението по него.", "date": "2018.09.04", "title": "Какво казват резултатите от проверката на пътя край Своге: Много нередности, бездействие на институциите"}
{"url": "https://www.faktor.bg/bg/articles/gratskite-moryatsi-prekratiha-stachkata", "text": "Профсъюзите на морските превозвачи в Гърция и техните работодатели се споразумяха, с което сложиха край на стачката на фериботите. 24-часовите протестни действия, които се очакваше да продължат и днес, оставиха блокирани на пристанищата хиляди пътници от и до гръцки острови. Много туристи се оплакаха, че отказът на служителите на морския транспорт да работят, е провалил плановете им за лятната отпуска. Профсъюзите настояваха за повишаване на доходите и данъчни облекчения.", "date": "2018.09.04", "title": "Добра новина за хилядите блокирани туристи: Гръцките моряци прекратиха стачката"}
{"url": "https://www.faktor.bg/bg/articles/dvama-novi-ministri-v-kabineta-na-makron-na-ekologiyata-i-na-sporta", "text": "Популярността на френския президент Еманюел Макрон отбеляза забележителен спад от 10 пункта за един месец, предаде \"Франс прес\", цитирайки публикувано днес проучване на социологическия институт \"Ифоп\" за сп. \"Пари мач\", посочва БТА. Проучването на \"Ифоп\" е извършено онлайн. В него са участвали 1015 души на възраст над 18 години.  Само 31% от французите одобряват дейността на президента спрямо 41% миналия месец. Премиерът Едуар Филип е загубил 3 на сто, достигайки до подкрепа от 35%. Това е най-ниското равнище на популярност за Макрон от встъпването му в длъжност през май миналата година. Той се представя дори малко по-зле от предишния президент Франсоа Оланд, който имаше популярност от 32 на сто на същия етап от своя мандат, през септември 2013 г., отбелязва \"Франс прес\". Само 32% от французите одобряват икономическата политика на Макрон, а 68% са на противоположното мнение. Едва 22 на сто смятат, че той разбира какво ги притеснява. Точно преди почивката си Макрон беше разтърсен от скандала с бившия си телохранител Александър Бенала. Президентът е подложен на постоянни критики от опозицията и трябва да извърши промени в правителството си, засегнато от оставката на популярния министър на екологията Никола Юло. Днес той е последвана и министъра на спорта -  Лора Флесел, двойна златна олимпийска шампионка по фехтовка и знаменосец на Франция на Олимпиадата в Лондон през 2012 г. Освен това правителството се занимава от няколко дни с радикални промени в данъчното законодателство. От вторник Еманюел Макрон е назначил на тяхно място новите министри, предадоха световните агенции. На мястото на подалия оставка миналата седмица Никола Юло, Макрон определи за министър на екологията досегашния председател на Националното събрание Франсоа дьо Рюжи. Дьо Рюжи се ползва с репутацията на прагматик, който подкрепи решението на Макрон от миналата година да отложи поетапното намаляване на употребата на ядрена енергия при производството на електричество във Франция, отбелязва Ройтерс. След като днес неочаквано подаде оставка и министърката на спорта Лора Флесел, Макрон назначи на нейно място бившата световна шампионка по плуване Роксана Марасинеану, съобщи Франс прес.", "date": "2018.09.04", "title": "Популярността на Макрон се срива, министри хвърлят оставки"}
{"url": "https://www.faktor.bg/bg/articles/sarbiya-ne-izklyuchva-provezhdaneto-na-mezhdunarodna-konferentsiya-za-kosovo", "text": "Министърът на външните работи на Сърбия Ивица Дачич не изключва провеждането на голяма международна конференция за разрешаване на косовския въпрос, съобщи ТАСС. Това е заявил Дачич в коментар за сръбския вестник „Телеграф“. Условие за подобно нещо е позициите на двете страни да се сближат, заявил министърът, отбелязвайки, че в момента становищата на двете страни са много отдалечени. Решението би могло да бъде един вид „Дейтън 2“, т.е. решението да се търси на голяма международна конференция, която би следвало да се състои преди май 2019 г., когато изтича мандатът на Европейската комисия, пояснил Дачич. Има реален шанс през следващите три месеца да бъде постигнато споразумение между Сърбия и Косово, което да разреши всички проблеми между двете страни. Това каза в Брюксел по време на конференция с посланиците от страните от ЕС върховният представител по въпросите на сигурността и външните работи Федерика Могерини.", "date": "2018.09.04", "title": "Ивица Дачич: Сърбия не изключва провеждането на международна конференция за Косово"}
{"url": "https://www.faktor.bg/bg/articles/novini/balgariya/nankov-otryaza-api-iskali-da-si-kupyat-dzhipove-za-220-hil-lv-za-administratsiyata", "text": "Министърът в оставка Николай Нанков е спрял поръчката на АПИ за луксозни джипове, пише \"Труд\" като се позовава на потвърдена информация от МРРБ. Нанков не е бил информиран за търга, коментираха от кабинета му. Освен това цената и параметрите на обществената поръчка не били съгласувани и не получили одобрение от МРРБ. Поръчката на АПИ беше за покупката на два джипа на обща стойност 220 хил. лв., предвидени за централната администрация на структурата. Агенцията е поръчала и други 51 нови автомобила, като общата стойност на поръчката достига 1,3 млн. лв. Двата автомобила трябвало да са високопроходими и да могат да преминават през тежки терени, както и двигателят да е мощен, е описано в обществената поръчка. Цветът задължително трябвало да е черен металик.", "date": "2018.09.04", "title": "Нанков отряза АПИ: Искали да си купят джипове за 220 хил. лв. за администрацията"}
{"url": "https://www.faktor.bg/bg/articles/novini/balgariya/evropeyskata-komisiya-pozdravi-balgariya-za-postizheniyata-na-predsedatelstvoto", "text": "В писмо до постоянния представител на Република България в Европейския съюз генералният секретар на Европейската комисия изрази силното си впечатление от постигнатото по време на Българското председателство на Съвета на Европейския съюз 2018, съобщиха от пресцентъра на Министерството на външните работи. „Комисията оценява тесните и конструктивни отношения, които изградихме. Работихме ръка за ръка и можем да сме горди от постигнатия прогрес по дневния ред на ЕС“, се казва в писмото, подписано от Мартин Зелмайер. Особено внимание се обръща на успеха на срещата на върха ЕС—Западни Балкани, която се проведе в София на 17 май 2018 и потвърди ангажимента към европейската перспектива за региона, както и на приключването на общо 46 законодателни досиета по време на председателството. В писмото се изразяват специални благодарности и за прогреса, който България като председател е успяла да постигне в сферата на Банковия Съюз - системата за банков надзор и преструктуриране, която работи на базата на действащи в целия ЕС правила; постигането на преговорен мандат за споразумението пост-Котону, което ще зададе общата рамка на отношенията на ЕС с държавите от Африка, Карибите и Тихоокеанския басейн в следващите две десетилетия; реформата на Общоевропейската система за бежанците, определяща правилата за регистрация и разпределение на мигранти; Реформата на Дъблинския регламент, който седи в основата на общата европейска бежанска политика; както и за бързото стартиране на диалога по Многогодишната финансова рамка - следващия бюджет на Европейския съюз за периода от 2021 г. до 2027 г. Писмото завършва с ръкописно послание от Зелмайер, че „Съединението прави силата – и след Българското председателство!“", "date": "2018.09.04", "title": "Европейската комисия поздрави България за постиженията на председателството"}
{"url": "https://www.faktor.bg/bg/articles/novini/balgariya/m-karadaya-smyanata-na-ministri-i-predsrochni-izbori-ne-sa-reshenie", "text": "\"Новият политически сезон ни поднася тревожна политическа обстановка и нарастващо напрежение\", заяви лидерът на ДПС Мустгафа Карадайъ от трибуната на НС. По думите му, в момента наблюдаваме противопоставяне между институциите. \"Институциите говорят помежду си в оправдателно-обвинителен режим. Зпочват да се изживяват като независими бастиони на властта\", смята той. \"За съжаение популисти и националисти са във властта и войнствено и безцеремонно налагат своите представи\", заяви лидерът на ДПС. Според него, смяната на министри и промяна на формулата, както и предсрочни избори няма да доведат до решение. Карадайъ заяви още, че общата цел на парламента и политиците трябва да бъде \"възстановяване на държавността\".", "date": "2018.09.04", "title": "М. Карадайъ: Смяната на министри и предсрочни избори не са решение"}
{"url": "https://www.faktor.bg/bg/articles/sas-zapoved-na-premiera-za-zam-ministar-na-obrazovanieto-e-naznachena-karina-angelieva", "text": "Със заповед на министър-председателя Бойко Борисов за заместник-министър на образованието и науката е назначена Карина Ангелиева. Тя заема мястото на проф. Иван Димов, който ще продължи да подпомага работата на екипа на МОН като съветник, съобщиха от пресцентъра на Министерски съвет. До момента Карина Ангелиева е работила като съветник към Постоянното представителство на България в ЕС, отговарящ за европейските политики в областта на образованието и научните изследвания. Била е главен директор на „Структурни фондове и международни образователни програми” към Министерството на образованието и науката и директор на Съвместния иновационен център към Българската академия на науките. Завършила е магистърски степени по европейска интеграция и съвременна история от Софийския университет „Св. Климент Охридски”.", "date": "2018.09.04", "title": "Със заповед на премиера за зам.-министър на образованието е назначена Карина Ангелиева"}
{"url": "https://www.faktor.bg/bg/articles/novini/balgariya/d-ganev-valeri-simeonov-e-v-rolyata-na-vitse-opozitsioner", "text": "\"Симеонов си изгради свой политически дневен ред. Доста от темите бяха в противоречие с други представители на правителството, някои от законодателните му инициативи не бяха добре синхронизирани. Той е в ролята на нещо като вице-опозиционер\", коментира пред БНТ политологът Димитър Ганев и добави още, че правителството и Валери Симеонов са дистанцирани един от друг. \"Изглежда големият проблем е в това властта да не попадне в нечии други ръце, а това не е полезно за българския политически процес\", коментира и политологът Страхил Делийски.", "date": "2018.09.04", "title": "Д. Ганев: Валери Симеонов е в ролята на вице-опозиционер"}
{"url": "https://www.faktor.bg/bg/articles/taksata-za-izdavane-na-vremenen-balgarski-pasport-v-chuzhbina-se-namalyava-s-edna-chetvart", "text": "Таксата за издаване на временен български паспорт в чужбина се намалява с една четвърт, а досегът на гражданите с бюрокрацията ще бъде облекчен. Това предвижда Постановление за изменение на нормативни актове на Министерския съвет, което прие правителството, съобщвата от пресслужбата на кабинета след днешното му заседание. Промените са по предложение на Екатерина Захариева, заместник министър-председател и министър на външните работи. До намалението се стига чрез премахването на две такси на обща стойност 17 евро. Временните български паспорти, издавани в чужбина, ще струват 50 евро вместо досегашните 67 евро. Мерките са част от усилията на правителството за облекчаване на административната тежест. До момента при приемане и обработване на заявления за издаване на българските лични документи дипломатическите и консулските представителства на Република България в чужбина събират такси за всеки отделен документ включително за получаване на формуляр-заявление в размер на 1 евро. Сега тази такса, както и компонентата, събирана от името на МВР - 16 евро, отпадат. Друг текст в постановлението предвижда намаляване на таксата за издаване на свидетелство за съдимост при подадено в чужбина заявление. Досега за услугата се заплащаха 20 евро по Тарифа № 3 за таксите, които се събират за консулско обслужване в системата на Министерството на външните работи. Тази такса се намалява на 10 евро - наполовина. Гражданите вече няма да заплащат дължимите такси по Тарифа № 3 с държавни таксови марки. Отпада и събирането на такси чрез Министерството на външните работи или дипломатическите или консулски представителства на Република България относно съдействие за издирване в чужбина на физическо лице.", "date": "2018.09.04", "title": "Таксата за издаване на временен български паспорт в чужбина се намалява с една четвърт"}
{"url": "https://www.faktor.bg/bg/articles/novini/svyat/y-han-malchi-shte-prieme-li-es-razmyana-na-teritorii-mezhdu-kosovo-i-sarbiya-po-etnicheski-priznak", "text": "Комисарят по разширяването Йоханес Хан отказал да отговори на въпрос дали ЕС би приелпромяна на границите и размяна на територии по етнически признак между Сърбия и Косово, съобщава сръбското радио В-92. Той добавил, че \"за\" решаването на всеки двустранен конфликт, но, че всяко решение трябва да допринася за стабилността на региона, така че двустранното решение да не е във вреда на други държави в региона\". След като сръбски журналисти го попитали отново дали това означава, че не е изключена размяната на територии, Хан отговорил, че \"трябва да ги оставим те да си говорят за това\". \"Те съвсем ясно знаят какви са нашите \"рамкови параметри\" и мисля, че ако искат да постигнат нещо трябва да мислят и \"извън шаблона\". Нашето условие е да има повече стабилност в региона и всяко решение, всеки договор за решаването на двустранни проблеми трябва да допринася за цялостната стабилност и развитие на региона, като крайната цел е шестте страни от Западните Балкани да станат членки на ЕС\" изтъкнал Хан. На въпрос опасява ли се, че промяна на границите ще има негативен ефект върху Босна и Херцеговина, Македония и дори други страни извън региона Хан отговорл, че е твърде рано да се говори за това.", "date": "2018.09.04", "title": "Й. Хан мълчи ще приеме ли ЕС размяна на територии между Косово и Сърбия по етнически признак"}
{"url": "https://www.faktor.bg/bg/articles/novini/svyat/chavushoglu-ako-gratskite-kiprioti-prodalzhavat-da-sondirat-kray-kipar-turskite-sashto-shte-startirat-sondazhi", "text": "Турският министър на външните работи Мевлют Чавушоглу заяви, че страната му е закупила платформа за сондажи и тази есен може да започне използването й в източната част на Средиземно море. На съвместна пресконференция с външния министър на турските киприоти Кудрет Озерсай първият дипломат на Анкара заяви, че Севернокипърската турска република (СКТР) има териториални води и континентален шелф, който ще бъде защитен от Турция с всички средства, предава държавната информационна агенция Anadolu Agency. „Турция има изключителна икономическа зона (ИИЗ) в източната част на Средиземно море“, добави Чавушоглу. По думите му преди време Турция е предотвратила началото на сондажни дейности в региона. „Сега, ние имаме платформа и можем да започнем сондажи“, заяви той и отбеляза, че Анкара е обсъдила въпроса с различни компании, както и с представили на Гърция, страна-гарант съгласно споразумението за Кипър от 1960 г., припомня \"Фокус\".  Турският министър добави, че ще проведе среща с гръцкия си колега Никос Коциас в Измир, в рамките на която ще обсъди кипърския въпрос. По думите му, ако гръцките киприоти продължават да сондират край острова, турските киприоти също „скоро ще стартират сондажи“ в съответствие с вече предоставения на „Търкиш петролиум“ лиценз. Турските киприоти също имат право да използват ресурсите в района, многократно подчерта ръководителят на външнополитическото ведомство в Анкара.  Остров Кипър е разделен от 1974 г. насам. След преговори, продължили две години, през 2017 г. последният опит за обединение приключи с неуспех.", "date": "2018.09.04", "title": "Чавушоглу: Ако гръцките киприоти продължават да сондират край Кипър, турските също ще стартират сондажи"}
{"url": "https://www.faktor.bg/bg/articles/novini/balgariya/obshtinskite-savetnitsi-v-loznitsa-otmeniha-pozornoto-reshenie-da-se-otkrie-pametnik-na-pencho-kubadinski", "text": "Общинският съвет в Лозница  отмени скандалното си решение от май миналата година, в града да бъде издигнат паметник на комунистическия велможа и един от основните виновници за  Възродителния процес Пенчо Кубадински. Това потвърдиха пред Faktor.bg от общинската администрация, както и областният управител на Разград Гюнай Хюсмен.  Монументът трябваше да бъде открит на 6 септември, но новината за издигането му предизвика гражданско недоволство и провокира специална декларация на група интелектуалци до президента, премиера и областният управител на Разград, да спрат откриването на позорния паметник. Преди дни и ръководството на областния съвет на ДПС в Разград излезе с декларация, с която призоваха съпартийците си от Лозница да отменят позорното решение. Притиснати от гражданската нетърпимост общинските съветници в Лозница са преразгледали решението си и позовавайки се на Закона за обявяването на комунистическият режим в България за престъпен, са спрели откриването на паметника. Парадоксът е, че въпросният закон е действал и през миналата година, когато е прието решението. Това е официалната версия. Източници на Faktor.bg обаче твърдят, че до новото решение се е стигнало след санкция от Боянските сараи. Ще има и наказани. В Лозница от началото на прехода управлява ДПС. През 1992 г. те избраха Пенчо Кубадински за почетен гражданин, но след реакция на Доган отмениха решението си. \"Приветствам, че здравият разум надделя сред общинските съветници в Лозница. Отмениха едно позорно решение - това е по-малкото зло, но голямото зло, че тръгнаха да издигат паметник на Кубадински остава в историята\", коментира пред Faktor.bg областният управител Гюнай Хюсмен, който беше сред първите, реагирали остро на реабилитирането на комунистическия деец.", "date": "2018.09.04", "title": "Общинските съветници в Лозница отмениха позорното решение да се открие паметник на Пенчо Кубадински"}
{"url": "https://www.faktor.bg/bg/articles/novini/balgariya/ts-tsvetanov-yarostta-na-opozitsiyata-plashi-i-otlaskva-horata", "text": "\"Съединението успява защото е общобългарско дело и в негова защита застават всички, защото съзнават значението му за бъдещето на българската държава. Да търсим съгласие в името на Дългария. Гражданите очакват от нас отговорни решения на проблемите, а дневния ни ред трябва да отговаря на дневния ред на техните проблеми\", заяви при откриването на есенната сесия на НС председателят Цвета Караянчева. \"Есенната сесия на НС се открива при подчертано добра ситуация на страната ни в международен план и перспектива за интеграция в евроатлантическите структури на Западните Балкани. Увереността, че сме ценени и подкрепяни тревожи политическите ни опоненти. Докато отношенията ни с Македония достигат нови хоризонти, лявата опозиция продуцира скандали, езикът отдавна премина границите на приличието. Знаем, че сме неудобна коалиция за опонентите си, защото дадохме отпор на безотговорния популизъм. Тяхната ярост плаши и отблъсква хората\", заяви от парламентарната трибуна заместник-председателят и председател на ПГ на ГЕРБ Цветан Цветанов. \"За пореден път заявяваме воля да следваме управленската програма на коалиционното правителство, заради постоянството ни да изпълняваме обещанията получаваме обществена подкрепа и доверие и това ще проличи на изборите през следващата година\", прогнозира Цветанов. \"Длъжни сме да оценим по достойнство българското председателство\", заяви той и изтъкна решението на ЕС да започне преговори през юни 2019 година със страни от Западните Балкани.  Той изтъкна някои от законодателните приоритети като реформи на съдебната система, данъчното законодателство, киберсигурността, финансирането на здравеопазването, защитата на жертвите на домашно насилие, хората с увреждания, развитието на мрежа от зарядни станции за електромобили. Вижте пълния текст на Декларацията на ГЕРБ, която председателят на ПГ прочете при откриването на новата парламентарна сесия:", "date": "2018.09.04", "title": "Ц. Цветанов: Яростта на опозицията плаши и отблъсква хората"}
{"url": "https://www.faktor.bg/bg/articles/korneliya-ninova-kato-vanga-zapochva-bitka-tsvetanov-borisov", "text": "Искаме оставката на това правителство и разпускане на този парламент, край на тази агония, предсрочни избори. Тази зала, това мнозинство не могат да решат проблемите. Този парламент, тази зала с това мнозинство е изчерпало своята функция. Това заяви лидерът на БСП Корнелия Нинова при откриването на сесията на Народното събрание в реч, която беше абсолютен връх на популизма.  \"Двадесет души от БСП ще останат в залата, останалите идваме при вас, българи, с нашата готовност да ви чуем. Аз съм председател на \"БСП за България\", но ви говоря като българка. Скъпи сънародници, отворени сме към въшите идеи, към вашия ум, към вашите идеи, към вашия труд. Протягаме ръка за бъдещ модел на управление на България. Скъпи, българи, не казваме, че сме най-умните и най-добре измислилите бъдещия модел на България. Ние ви даваме идеи. ...Тръгваме към вас, не искаме гласовете ви за БСП. Имаме нужда от националната ви енергия, от българщината, от грижата ви за семейство, за род и отечество. Идваме при вас, защото искаме, молим всеки разумен българин да даде своя принос“, заяви Нинова. Тя поясни, че  решението за напускане на залата е взето от парламентарната група на БСП.  \"Започваме тази сесия с криза на правителството и нестабилност в управляващото мнозинство\", обясни още лидерът на БСП. Нинова крайно неумело се опита да се вживее в ролята на ясновидката Ванга. \"Следващите дни ще сме свидетели на битката Цветанов- Борисов. Подадени оставки от премиер Борисов се оспорват от г-н  Цветанов\", предрече тя. Срина се Търговският регистър, блокира целият икономически живот в страната, а държавните институции бяха абсолюттно безпомощни..", "date": "2018.09.04", "title": "Корнелия Нинова в тържество на популизма: Напускаме парламента и отиваме при народа"}
{"url": "https://www.faktor.bg/bg/articles/svirepiyat-tayfun-dzhebi-vrahletya-yaponiya-s-220-km/ch", "text": "Много силен тайфун, смятан за най-мощния от 25 години, ударил директно Япония, стигна днес страната, като наруши сериозно транспортните връзки и работата на предприятията, предаде Франс прес. Тайфунът Джеби - 21-ият за сезона в Азия тази година, връхлетя югозападната префектура Токушима на остров Шикоку, съобщи националната метеорологична служба. Скоростта на съпътстващите ветрове достига на места близо 220 км/ч. В централната му част тя е 160-190 км/ч, което го прави най-мощния от 1993 г. насам, уточни за АФП Риута Курора, представител на ведомството. Джеби се измества доста бързо в посока север-североизток със скорост 45 км/ч; очаква се да мине през западната част на остров Хоншу. Синоптиците прогнозират и поройни дъждове; властите настояха населението в зоните, застрашени от наводнения и свлачища, да се подготви за евентуална евакуация.", "date": "2018.09.04", "title": "Свирепият тайфун Джеби връхлетя Япония с 220 км/ч."}
{"url": "https://www.faktor.bg/bg/articles/nastimir-ananiev-14-mesetsa-predi-katastrofata-mvr-alarmira-api-za-problem-s-patya-kray-svoge", "text": "Според всички налични данни пътят, на който се случи тежката катастрофа край Своге, е бил проблемен.  Това заяви в предаването \"Преди всички\" на БНР бившият депутат Настимир Ананиев, който в момента е експерт в Института за пътна безопасност. \"Там беше направен един експеримент, свързан с друг автобус, който трябваше да влезе в този завой на този път с 53 километра в час. Това е невъзможно. Другото нещо, което аз вчера видях с очите си, това е един констативен протокол, от МВР е направен. Конкретно за тази отсечка има проблем с пътя, със слоят, който се износва. Незабавно трябва да се предприемат действия и е пратен до Областно управление на АПИ. Не знам каква е била реакцията, тъй като това писмо е пратено юни месец 2017-та година, това са 14 месеца преди тази катастрофа\". По-късно днес института ще представи резултатите от независимото си разследване на автобусната катастрофа, при която загинаха 17 души. По думите на Ананиев полеви тест поставя под въпрос официалните данни, че шофьорът на автобуса се е движил с превишена скорост.", "date": "2018.09.04", "title": "Настимир Ананиев: 14 месеца преди катастрофата МВР алармира АПИ за проблем с пътя край Своге"}
{"url": "https://www.faktor.bg/bg/articles/novini/svyat/povecheto-britanki-sa-protiv-brekzit", "text": "Във Великобритания подкрепата за оставане на страната в ЕС е много по-голяма сред жените, отколкото при мъжете. Ново проучване на YouGov показва, че 56 процента от анкетираните жени са за оставане в блока и 44 на сто за Брекзит. При мъжете това съотношение е 51 към 49 на сто. Проучването е направено в навечерието на стартирането на нова кампания под надслов „Жени за народен глас“, която цели да се чуят гласовете и на жените в дебата за Брекзит. Според анкетата, почти две трети от жените са загрижени, че обещанията, давани от политиците, няма да бъдат изпълнени, а цели 83 процента са на мнение, че процесът по напускане на ЕС е „пълен хаос“.  Учредителите на кампанията смятат, че още след референдума мъжете са започнали да доминират в дебата за Брекзит, било то в медийното пространство или по-високите обществени и политически постове. Организаторите и техните последователи подкрепят вече стартиралата кампания „Гласът на народа“, настояваща за провеждане на нов референдум за одобряване на сделката, която се очаква да бъде постигната между Лондон и Брюксел по бъдещите отношения след Брекзит.", "date": "2018.09.04", "title": "Повечето британки са против Брекзит"}
{"url": "https://www.faktor.bg/bg/articles/novini/svyat/vselenskiyat-patriarh-shte-reshim-vaprosa-za-avtokefalnost-na-ukrainskata-tsarkva-bez-uchastieto-na-ruskata-pravoslavna-tsarkva", "text": "Патриарх Вартоломей е заявил, че Вселенската църква има правото да реши въпроса за предоставяне на автокефалност на украинската църква без участието на Руската православна църква, съобщава \"Интерфакс\". \"Доколкото Русия, която е отговорна за сегашната болезнена ситуация в Украйна, не е способна да реши проблема, Вселенската патриаршия взема инициативата за решаването му в съответствие с пълномощията, предоставени и от свещените канони и юрисдикцията над епархия Киев, след като получи молба за това от украинското правителство и от киевския патриарх Филарет\", заявил патриарх Вартоломей. Той нарекъл намесата на Москва, както и изискването от страна на РПЦ за подчинение \"неканонични\". \"Още от началото на XIV век, когато Киевската патриаршия беше преместена без канонично разрешение на Майката-църква в Москва, нашите киевски братя водят непхрестанна борба за независимост от църковния контрол от страна на московския център\", казал Вартоломей. Този контрол, по думите му, е довел до \"поглъщане на епархии, неканоничен избор на епископи, възникване на разкол, от който страда благочестивия украински народ\". \"С томосът (указ) провъзгласяващ Москва за патриаршия, земите на сегашната Киевска митрополия не са били предадени под юрисдикцията на Москва\", подчертал патриархът. От своя страна Руската православна църква заплаши с разкол в православието заради възможното предоставяне на автокефалност на украинската православна църква.", "date": "2018.09.04", "title": "Вселенският патриарх: Ще решим въпроса за автокефалност на украинската църква без участието на Москва"}
{"url": "https://www.faktor.bg/bg/articles/novini/balgariya/anton-todorov-stilat-bosa-noga-v-politikata-iska-da-se-prevarne-v-botush-kaishev", "text": "„Проклетникът на прехода! Стилът \"боса нога\" в политиката заплашва да прерасне в стила \"ботуш-каишев\". Това казва в свой коментар политологът Антон Тодоров, посветен на вчерашното изявление на президента Румен Радев за новия политически сезон. „Мисля, че някой силно се е объркал за времето, в което живее - ерата на диктатурите и личния култ отдавна премина. Всеки, който се опита да заиграва с тях със сигурност ще си строши зъбките”, предупреждава Тодоров, визирайки амбициите на президента да реализира свой политически проект.  Политологът е публикувал и една от скандалните снимки на Радев като президент – бос, с потник в двора на резиденция „Бояна”. Тя съвсем не е компромат на нахален папарак, а бе пусната в социалната мрежа като активен пиар от музата му Десислава Радева. От там е и иронията със стила „боса нога”, защото изборът на Корнелия Нинова и ген. Леонид Решетников наистина се оказа много бос политически и държавнически. Но амбициите да командва държавата, тласкат Радев към стила „ботуш-каишев”.", "date": "2018.09.04", "title": "Антон Тодоров:Стилът „боса нога” в политиката иска да се превърне в „ботуш-каишев”"}
{"url": "https://www.faktor.bg/bg/articles/borisov-prie-georgi-parvanov-i-predstaviteli-na-rakovodstvoto-na-abv", "text": "Министър-председателят Бойко Борисов прие в Министерския съвет представители на ръководството на ПП АБВ, съобщават от пресслужбата на правителството. Тема на срещата са отношенията между България и Република Македония.От АБВ вече неведнъж се обявиха за по-твърда позиция на страната ни относно изказванията на македонския премиер Зоран Заев за Илинденско-Преображенското въстание. В срещата, която е проведена днес, преди заминаването на Бойко Борисов за Израел, премиерът е приел Георги Първанов и Румен Петков. От страна на правителството, пък е участвал зам.-министъра на външните работи Георг Георгиев и началникът на кабинета Румяна Бъчварова. След края на срещата от АБВ дадоха и кратък брифинг в Министерски съвет. \"По време на срещата изложихме позицията на АБВ и нашето настояване за развитие на договора от гледна точка на българския национален интерес и съхраняване на историята. Ние сме системни в тези си искания и настоявания”, обяви председателят на АБВ Румен Петков. \"Партията настоява да има дебат, в който да се достигне до общобългарска позиция, и институционална, и политическа, на дефиниране на понятието \"обща история\". Защото за нас е неприемливо политически фактори в Македония да загърбват историята и общото ни Илинденско-Преображенско въстание и да ограничават общата ни история само във времето на Османската империя и османското робство. За нас стремежът да подкрепим Македония за нейното евроатлантическо бъдеще е въпрос на осъзната необходимост за перспективите на държавата и на региона като цяло. За да може да е съвършено ясно, че това бъдеще не може да минава през истината за нашата обща история и през грабеж на историята на България, през поругаване на историческите факти и през поругаване на ценности, които са съхранили българщината през годините“, каза още Петков. Той обяви, че АБВ ще поиска среща и с Комисията по външна политика в Народното събрание, за да се достигне до дискусия, с която да се достигне до единна позиция, независеща от конюнктурата и в България, и в Македония и гарантираща българския интерес.", "date": "2018.09.04", "title": "Първанов и Румен Петков настояват пред премиера за по-твърда позиция към Заев"}
{"url": "https://www.faktor.bg/bg/articles/novini/svyat/gruevski-e-obsazhdal-smyanata-na-imeto-na-makedoniya-oshte-prez-2008-g", "text": "Поверителни документи показват, че още през 2008 година Скопие е било готово да промени името на държавата на Северна Македония с условието за признаване на македонска нация и език, съобщава Al Jazeera Balkans. Документите на американското посолство в Скопие са публикувани от \"Уикилийкс\". Документът \"Какво трябва да направят македонците, за да решав спора с името\" е с дата 29 юли 2008 година и е съставен от тогавашния американски посланик в Скопие Джилиан Милованович. От него става ясно, че Милованович е направил изводите си след разговор с тогавашния президент Бранко Цървенковски и премиера Никола Груевски,оито му съобщили какви условия биха приемливи за страната. \"Посолството на САЩ в Скопие смята, че македонското правителство е склонно заради членството в НАТО и ЕС да се съгласи на името \"Република Северна Македония\" във всички международни организации\", се казва в текста. Подчертава се, че езикът и националността трябва да запазят името \"македонски\", но, според посланика, трябва да се \"постъпи внимателно\" - чрез анекс или вътрешен документ на ООН, който няма да бъде \"предмет на одобряване от страна на Гърция\".", "date": "2018.09.04", "title": "Груевски е обсъждал смяната на името на Македония още през 2008 г."}
{"url": "https://www.faktor.bg/bg/articles/novini/svyat/bild-alternativa-za-germaniya-se-izkachi-do-vtora-politicheska-sila", "text": "Популистката „Алтернатива за Германия“ измести Германската социалдемократическа партия (ГСДП) като втора политическа сила в страната. Това показва проучване на института INSA, проведено по поръчка на вестник Bild. Рейтингът на ГСДП пада с половин пункт до 16%, докато партията на Александър Гауланд печели подкрепата на още 0,5% от избирателите в страната, достигайки до 17%. Най-силен остава Християндемократическият съюз (ХДС) на канцлера Ангела Меркел с 28,5%. Свободната демократическа партия събира 9,5% (минус 0,5%), „Левица“ – 10% (минус 0,5%), цитира \"Фокус\".  Според резултати от анкети на други изследователски институти ГСДП все още е пред „Алтернатива за Германия“, подчертават от редакцията. Прочуването на INSA е проведено в периода 31 август-3 септември и е обхванало 2069 имащи право на глас граждани на ФРГ. Не е отчетена възможността за статистически грешки, а това е от значение, тъй като с половин процент разлика картината може да изглежда различно, подчертава Bild.", "date": "2018.09.04", "title": "Bild: „Алтернатива за Германия“ се изкачи до втора политическа сила"}
{"url": "https://www.faktor.bg/bg/articles/rumyana-kolarova-avtoritetat-na-prezidenta-e-silno-eroziran", "text": "Часове преди началото на новия политически сезон наблюдавахме един добре познат сюжет – посред нощ и след близо 4 часа коалиционен съвет, управляващите решиха да запазят властта си. Поредните компромиси в името на стабилността бяха предшествани от остра критика на Волен Сидеров към поведението на вицепремиера Валери Симеонов и искане за неговата оставка. Всичко това на фона на сатиричните опити на Красимир Каракачанов да омиротворява патриотичното трио със синя каска.   \"Проблемът на този кабинет не е парламентът, а изборите, които предстоят догодина. Именно бъдещето му ще се реши на тези избори. Действията на коалиционните партньори са продиктувани от тях. Политиката в България е на ниско ниво и всеки министър мисли как да оцелее\", отбеляза политологът доц. Румяна Коларова.  \"Отношенията между \"Патриотите\" са истерични. Хем ще крепят кабинета, хем ще осигуряват парламентарна подкрепа на ГЕРБ, хем не се понасят. Проблемът на този кабинет са министрите. Те са некадърни и потънали в корупция. Държавата започна да се разпада. Пътища, търговски регистър… Всички системи блокират и се разпадат, а главният прокурор само мига с очи\", пък допълни проф. Михаил Мирчев, виден социалист.  Доц. Коларова посочи в \"България сутрин\", че единствената възможна политическа заплаха за сегашното правителство би била алтернатива в ляво.  \"Авторитетът на президента е силно ерозиран. Той беше избран със заявката, че ще бъде алтернатива на властта. БСП не е алтернатива. Там има възраждане на нещо старо, което инстинктивно отвращава българските избиратели. Заплаха за това правителство би била алтернатива в ляво, но БСП държи здраво контрола там и потиска всяка инициатива\", подчерта тя.  Проф. Михаил Мирчев изтъкна пред Bulgaria ON AIR, че причината, поради която рейтингът на управляващите не пада, въпреки постоянните сътресения, е именно фактът, че в момента няма реална убедителна алтернатива.", "date": "2018.09.04", "title": "Румяна Коларова: Авторитетът на президента е силно ерозиран"}
{"url": "https://www.faktor.bg/bg/articles/izlizat-rezultatite-za-sastoyanieto-na-patya-kadeto-stana-tezhkata-katastrofa-pri-svoge", "text": "Институтът за пътна безопасност ще представи резултатите от предварителния доклад-анализ за състоянието на пътя, където стана тежката катастрофа при Своге, при която загинаха 17 души. Независимото експертно обследване беше предприето в първия работен ден след инцидента.  След обследване с видеорегистратор, проучване на терена и външна експертиза, представители на неправителствената организация още тогава излязоха с предположението, че състоянието на пътя е една от причините за катастрофата. Така за първи път се заговори за лошите пътища, като за потенциален убиец: \"Видимо фракциите в горната част на пътя и в тази са различни. Видно е с просто око, че тук асфалтовото покритие не отговаря на изискванията за второкласен път\", каза тогава Диана Русинова експерт в Института за пътна безопасност.  Какво още е установено при анализа, ще стане ясно днес. Вчера започна ремонтът на този опасен участък. Работите се извършват в едната лента и движението не се спира. Необходимо е шофьорите да карат внимателно и със съобразена скорост, предупреждават от пътната аганция.", "date": "2018.09.04", "title": "Излизат резултатите за състоянието на пътя при Своге"}
{"url": "https://www.faktor.bg/bg/articles/novini/svyat/nova-stachka-v-gartsiya-nay-malko-oshte-24-ch-bez-feriboti-i-korabi", "text": "Синдикатът на моряците и пристанищните служители в Гърция обяви нова 24-часова стачка. На котва остават фериботи и кораби до сряда сутринта, съобщи БНР. И вчера продължиха преговорите между синдикатите и работодателите, без да се постигне споразумение за исканото увеличение на заплатите. Анулирани са всички фериботни връзки от гръцките острови. Туристите принудително ще останат до сряда, ако успеят да намерят места в първите фериботи след протестите. В същото време е прекратено и снабдяването със стоки към островите. Засега не се чувства липса на хранителни продукти, но ако стачката продължи, е възможно и това да се случи. Стачката засегна не само туристите. Опашки от чакащи тирове има на всички гръцки пристанища. Все още няма изявление от работещите на пристанище Кавала дали ще продължат и утре да обслужват фериботите към остров Тасос, където почиват много българи. От Външното ни министерство съветват българските туристи да потърсят информация от съответните туристически компании, както и от бреговата охрана. При необходимост засегнати от стачните действия български граждани могат да потърсят допълнителна информация на телефоните на посолството ни в Атина.", "date": "2018.09.04", "title": "Нова стачка в Гърция: най-малко още 24 ч. без фериботи и кораби"}
{"url": "https://www.faktor.bg/bg/articles/novini/svyat/yaponiya-se-gotvi-za-nay-moshtniya-tayfun-ot-chetvart-vek", "text": "Япония се готви за най-мощния тайфун от 25 години, предаде Франс прес, като се позова на властите. Той ще премине днес над централната западна част на архипелага, като ще наруши сериозно транспорта и работата на компаниите. Тайфунът Джеби е 21-ият за сезона в Азия тази година. Скоростта на съпътстващите ветрове достига 162 км/ч, с отделни пориви до 216 км/ч, съобщи националната метеорологична агенция, цитирана от ДПА. Над 500 полета вече бяха анулирани като предохранителна мярка. Много влакове бяха спрени от движение. В някои райони се очаква да паднат проливни дъждове. В началото на юли най-малко 226 души загинаха в Западна Япония при наводнения и свлачища, предизвикани от порои. 10 човека остават в неизвестност след най-смъртоносното природно бедствие в страната от повече от три десетилетия, припомня ДПА.", "date": "2018.09.04", "title": "Япония се готви за най-мощния тайфун от четвърт век"}
{"url": "https://www.faktor.bg/bg/articles/mayk-pompeo-ruskiyat-vanshen-ministar-zashtitava-rusko-siriyskiya-shturm-na-idlib", "text": "Държавният секретар на САЩ Майк Помпео заяви, че руският външен министър „защитава руско-сирийския щурм“ на провинция Идлиб – последната контролирана от антиправителствените сили в Сирия и допълни, че народът на страната „страда от агресия“, предава The Hill, цитирана от \"Фокус\". „Лавров защитава руско-сирийския щурм срещу Идлиб. Руснаците и Асад се съгласиха да не допускат това. САЩ смята, че това е ескалация на и без това опасния конфликт“, заяви Помпео. „Трите милиона сирийци, които вече са изгонени от домовете си и се намират сега в Идлиб, ще страдат от тази агресия. Това не е хубаво – светът гледа“, допълни държавният секретар. Според американските медии САЩ вече са съставили списък с обекти в Сирия, които могат да станат цел на въздушни удари, ако правителствените сили на страната решат да извършат нападение с химическо оръжие.", "date": "2018.09.04", "title": "Майк Помпео: Руският външен министър защитава руско-сирийския щурм на Идлиб"}
{"url": "https://www.faktor.bg/bg/articles/novini/balgariya/lyuben-dilov-belyata-mopang-pokaza-che-ne-sme-gotovi-za-istinska-ekokatastrofa", "text": "Разливът от потъналия край Созопол кораб „Мопанг” показа, че не сме готови за истинска екокатастрофа. Това е беля, но е малка беля, посочи Любен Дилов-син в предаването „Тази сутрин”.  По думите му във всеки момент през Черно море минават около 50 големи плавателни съда, много от които превозват нефт и ако премиерът Борисов не се е ангажирал лично със случилото се, то още щяхме да се чудим кое министерство отговаря. Дилов посочи, че разливът е възможно да се окаже не особено вреден за природата. По думите му в кораба кипи живот – миди, риби и др. и явно не се отразява лошо на околната среда. Водолазите започнаха да работят от вчера - бързо и енергично. Корабът ще бъде пробит на много места, за да се вдигне естествено мазута и да бъде събран, посочи още Дилов. В горивните камери ще бъде засмукано с помпи. „Под водата няма вълнение, проблемът е със съдовете отгоре. До 30-40 дни ще приключи операцията”, каза той. По повод катастрофата край Своге Дилов посочи, че е нормално такава трагедия да „разрита обществения кошер”. За него големият разговор е на ниво функциониране на обществени поръчки и ремонти в сектора. Управляващите не звучат достоверно, смята той. Винаги съм бил да се прави кабинет на  малцинство – политически зряло е, добави писателят по повод търканията в управляващата коалиция.", "date": "2018.09.04", "title": "Любен Дилов: Белята \"Мопанг\" показа, че не сме готови за истинска екокатастрофа"}
{"url": "https://www.faktor.bg/bg/articles/zhurnalist-prokuraturata-da-proveri-koy-pokri-razsledvaneto-i-signalite-sreshtu-arabadzhievi-do-stanishev", "text": "\"Ветко Арабаджиев участва само в една фирма, други от неговото семейство не участват, това ще затрудни много разследването. Да не забравяме, че Арабаджиев държи и захарен завод в Пловдив, наследен от Илия Павлов, това не е случайно\",  заяви финансистът Емил Хърсев в \"Здравей, България\" на Нова телевизия. Журналистът Стефан Ташев, който също беше гост в студиото, заяви: \"Бих посъветвал прокуратурата да провери малко по-назад от 2008 г. При една много мащабна операция на НСБОП през 2005 г. срещу контрабандата на турско-китайско карго през страната и свързаните с това измами. И пране на пари бяха арестувани шефката на митническо бюро „Горубляне“ Снежина Ангелова и  шефът на казиното в хотел „Марица“, известен като Жоро Хубавеца. Тогава неофициално е имал разследване и са открити връзки с г-н Арабаджиев за измами с ДДС, но някой покри това. Имало е дори заповед семейството да бъдат арестувани. Той тогава е напуснал страната за дълго време, но някой тогава провери това разследване. Много е лесно да се провери кой покри това разследване. Ще припомня още един случай. 20008 г. в парламентарната комисия по борба с корупцията беше постъпил един сигнал от сдружение във Варна срещу г-н Арабаджиев до премиера Станишев, до ОЛАФ.  Председателят на комисията Бойко Великов заяви, че сигналът ще бъде проверен, ще бъде разгледан. Естествено нищо не е разглеждано\".   Единият вариант е тези хора да са извън ЕС или в Турция. В Турция ги грози арест, подобен на този на Митьо Очите, чрез Интерпол. Адвокатът им твърди, че те скоро ще се явят, по думите на Ташев. \"Данъчните измами по ДДС имат 13 механизма. Тази, която е използвана в \r\nслучая, най-вероятно, е с липсващият търговец, като не се вкарва ДДС-то \r\nна стоки в хазната. Крадецът си е крадец\", заяви още \r\nЕмил Хърсев. Припомняме, че края на 2013 година Комисията по досиетата на кредитните длъжници разсекретява агентите, кредитни милионери на банка \"Хеброс\"-Пловдив. Точно там попада името на Вълчо Кузмов Арабаджиев като агент Стефан към ОУ на МВР-Пловдив, отдел Държавна сигурност. Фирма, в която той е бил съдружник, е един от големите длъжници на фалиралата банка.", "date": "2018.09.04", "title": "Журналист: Прокуратурата да провери кой покри разследването и сигналите срещу Арабаджиеви до Станишев и ОЛАФ"}
{"url": "https://www.faktor.bg/bg/articles/novini/balgariya/ts-tsvetanov-kak-prezidentat-govori-za-zakonnost-sled-kato-zaradi-bashta-mu-e-obvinen-nevinen-chovek", "text": "\"Коалиционното управление е стабилно, но конструкцията на една коалиция винаги е под напрежение\", заяви пред бТВ заместник-председателят и председател на ПГ на ГЕРБ Цветан Цветанов. \"Всеки министър, когато полага клетва винаги е с оставка в джоба и участието във властта не се \"полага\", а е свързано с отговорности. Политическо решение на парламентарната група на ГЕРБ и ние винаги сме заявявали, че се съобразяваме с предложенията, направени от МС и премиера\", каза Цветанов по повод оставките на тримата министри и добави, че решението е взето след разговори с представители на Изпълнителния съвет на партията. Той коментира, че коалиционния диалог не трябва да се води през медиите, защото това създава впечатлението, че управлението не е стабилно. Според него, напрежението в коалицията е дошло заради липсата на редовна комуникация. Цветанов съобщи, че решението за заместниците на министрите в оставка ще бъде взето в понеделник зедно с партньорите. \"Има серозна подкрепа за министър Нанков, почти половината кметове застанах в подкрепа на регионалния министър\", каза Цветанов и обясни, че това е обяснимо, заради позицията и работата, която той е свършил. \"Премиерът не взема еднолично решение, а проблемът е в това, че всеки адресира проблемите си към него. Затова и бях критичен към вицепремиерите, те трябва да бъдат по-публични, за да се вижда това, което се случва в държавата. Много са позитивните новини, които могат да бъдат представени пред обществото\", коментира заместник-председателят на ГЕРБ. \"Смятам, че като приехме ветото на президента в закона за приватизацията доказва, че не е имало никакъв лобизъм. Правителството работи само и единствено в полза на обществото. Президентът търси конфронтацията във всяко свое появяване. Той изпадна в изолация, дискредитира се с пазициите си, искаше отлагане на санкциите, обяви се против СЕТА\", каза по повод обвиненията на президента Румен Радев Цветанов. \"Как си предстявяте, че президентът говори за законност при условие, че един невинен човек, инвалид, е обвинен без да е виновен и за това е отговорен бащата на президента\", попита Цветанов. \"Това, което мога да кажа на Румен Радев - ако имаше смъртен случай в Харманли, как щеше да се чуства той, че е укрил този случай\", попита Цветанов. \"Никога не съм бил в дома на Бенчо Бенчев и не съм участвал в среща с него\", заяви категорично Цветанов и добави, че Кадиев и БСП трябва да отговорят на много въпроси за финансирането на кампаниите. Цветанов заяви, че той няма да лъбде следващия министър на вътрешните работи.", "date": "2018.09.04", "title": "Ц. Цветанов: Как президентът говори за законност, след като заради баща му е обвинен невинен човек"}
{"url": "https://www.faktor.bg/bg/articles/novini/balgariya/kmetat-na-tsarevo-ne-moga-da-kazha-dali-shte-ima-stroitelstvo-kray-plazh-silistar", "text": "Не мога да кажа дали ще има строителство край плаж „Силистар”, каза заяви пред бТВ кметът на Царево Георги Лапчев. Поводът беше спорното решение на общинските съветници, с което се стартира процедура по застрояване на парцел в близост до плажа. „Това зависи от институциите, тъй като собственикът е онзи, който трябва да вземе съответното съгласуване от РИОС, от земеделието, и когато предостави тези документи, едва тогава процедурата може да бъде завършена. Ние като община само даваме старт на една процедура, като причината е да подсигурим достъпа до плажа”, посочи той. По думите му решението на общинските съветници е взето, за да се предотвратят евентуални дела към държавата и към общината и за да се реши 10-годишният проблем, свързан с пътя. „В едната част се намира река, а над него преминава държавен горски фонд. Вече опитахме с областния управител да прокараме трасе през държавния горски фонд, за да може да го заобиколим, но РИОСВ и природен парк „Странджа” ни отказаха. В реката няма как да преминават колите, така че единственият достъп до плажа преминава през този частен имот”, заяви Лапчев. „Няма как да има каквато и да е договорка, институциите са онези, които гарантират, защото собственикът трябва да получи съответните съгласувания, общината не е собственик”, увери той. По думите му няма внесен план за застрояване, а има внесено искане за стартиране на процедура по ПУП.  „Дали тя ще завърши и ще получи съответните съгласувания, зависи от това дали собственикът ще го пожелае. Ние не сме собственик, така че няма как да преследваме такива желания”, подчерта Лапчев.", "date": "2018.09.04", "title": "Кметът на Царево: Не мога да кажа дали ще има строителство край плаж \"Силистар\""}
{"url": "https://www.faktor.bg/bg/articles/boyko-borisov-zaminava-na-rabotno-poseshtenie-v-izrael", "text": "Премиерът Бойко Борисов заминава на двудневното работно посещение в Израел. Той ще участва в годишната конференция на Международния институт по контратероризъм. Това е второто му посещение в страната за тази година. От 12 до 14 юни премиерът отново посети страната и се срещна с колегата си Бенямин Нетаняху и с президента Реувен Ривлин. Бойко Борисов проведе среща и с българската общност в Тел Авив. Той се поклони на Божи гроб и беше приет от патриарха на Йерусалим Теофилос Трети.  Утре Бойко Борисов ще се срещне с премиера на Израел Бенямин Нетаняху. След последната им среща на 13 юни израелският премиер заяви, че страната му никога няма да забрави как българите са легнали върху жп релсите, за да спасят евреите си. Бойко Борисов изтъкна важността на Израел за сигурността и стабилността в Близкия Изток, предава \"Фокус\" .  На тържествена церемония в парк „Чарлз Клор“ в Тел Авив ще бъде открит паметник- символ на повдига на българите за спасяването на евреите през Втората световна война. Идеята за поставяне на паметник се зароди през 2013 година, по повод отбелязването на 70-годишнината от спасяването на българските евреи от Холокоста. Тогава правителството отпусна 150 хил. лева, за да се отбележи годишнината и да се направят два еднакви паметника- за София и за Тел Авив. 5 години след отливането на монумента стана ясно, че той се е повредил заради неправилно съхранение. На 14 март кабинетът отпусна 36 хил. лева за промяна на дизайна му и нова отливка на паметника.  В края на май Бойко Борисов откри паметна плоча на Димитър Пешев в Киев. Площадът, на който беше поставена плочата, носи името на Пешев по инициатива на българското посолство. Димитър Пешев остава в историята заради ключовата си роля за спасяването на евреите от Холокоста. В края на юни в родния му Кюстендил бяха отбелязани 124 години от рождението му.  Премиерът посещава Израел за втори път в годината, в която отбелязваме 75-ата годишнина от спасяването на българските евреи. През 2010 година Борисов отново посети Израел, като това беше първата визита на ниво министър-председател от 18 години. Премиерът беше на посещение в страната и през 2016 година.", "date": "2018.09.04", "title": "Бойко Борисов заминава на работно посещение в Израел"}
{"url": "https://www.faktor.bg/bg/articles/oon-opredelenieto-na-feysbuk-za-terorizam-mozhe-da-dovede-do-prekomerna-tsenzura", "text": "Определението на \"Фейсбук\" за тероризъм е прекалено общо и има опасност да доведе до прекомерна цензура, предупреди специален докладчик на ООН, предаде Франс прес, цитирана от БТА. Независимата експертка на ООН по защитата на човешките права в контекста на борбата срещу тероризма Фионуала Ни Аолен каза, че е писала на основателя и шеф на \"Фейсбук\" Марк Зукърбърг, за да изрази тревогата си от опитите на социалната мрежа да попречи на терористи да я използват. \"Използването на прекалено общи и неточни определения, служещи като основа за регламентиране на достъпа и използването на платформата \"Фейсбук\", може да доведе до дискриминационно прилагане на прекомерна цензура и произволен отказ за достъп и използване на услугите на \"Фейсбук\", предупреди Аолен. Тя заяви в комюнике, че сегашното определение на социалната мрежа приравнява с терористични организации всички недържавни групировки, които използват насилие с цел да постигнат своите цели.  Според нея \"използването на толкова разтеглива дефиниция е особено обезпокоително, тъй като някои правителства опитват да поставят клеймо на различни форми на дисидентство и опозиция, било то мирни или съпроводени с насилие\".", "date": "2018.09.04", "title": "ООН: Определението на \"Фейсбук\" за тероризъм може да доведе до прекомерна цензура"}
{"url": "https://www.faktor.bg/bg/articles/novini/balgariya/ts-karayancheva-nie-sme-razlichni-partii-no-ni-obedinyava-koalitsionnata-programa", "text": "\"Коалицията остава. Разговорите от снощи потвърдиха това. Ние сме различни партии, но ни обединява коалиционната програма. Понякога се разминаваме във вижданията за отделни политики. Може би трябва да се засили диалогът между коалиционните партньори\", коментира пред БНТ председателят на Народното събрание Цвета Караянчева.  \"Оставките на тримата министри ще бъдат гласувани след коалиционното заседание. В понеделник те ще бъдат обсъдени и гласувани след обсъждане. Те са внесени при премиера, като председател трябва да ги придвижа. Аз лично не съм участвала в обсъждания на нови имена на министри, това е право на министър-председателя Бойко Борисов. След понеделник ще бъде оповестено кой остава, кои са новите министри\", заяви още Караянчева.  \"Ако се гласуват оставките, тримата министри Нанков, Радев и Московски се връщат в парламента. Те са професионалисти, няма да бъдат изгубени за политиката, парламентът ще спечели с тях\", добави тя.", "date": "2018.09.04", "title": "Ц. Караянчева: Ние сме различни партии, но ни обединява коалиционната програма"}
{"url": "https://www.faktor.bg/bg/articles/novini/svyat/tramp-predupredi-asad-rusiya-i-iran-da-ne-napadat-idlib", "text": "Президентът на САЩ Доналд Тръмп предупреди сирийския си колега Башар ал Асад и неговите съюзници Иран и Русия да не \"нападат безразсъдно\" контролираната от бунтовници северозападна сирийска провинция Идлиб, предадоха световните агенции. \"Президентът на Сирия Башар ал Асад не бива да атакува безразсъдно провинция Идлиб. Руснаците и иранците ще направят голяма хуманитарна грешка, ако участват в тази потенциална човешка трагедия. Стотици хиляди хора може да бъдат убити. Не позволявайте това да се случи\", написа Тръмп в Туитър. Вчера Иран призова за прочистване на сирийската провинция Идлиб от терористи, така както режимът на Асад и неговите съюзници наричат всичките си противници в Сирия. Това стана в момент, когато Техеран се готви за разговори с Москва и Дамаск за провеждане на офанзива срещу последния голям бунтовнически бастион на сирийска територия. При посещение в Сирия вчера, иранският министър на външните работи Мохамад Джавад Зариф каза, че \"оставащите терористи в части от Идлиб трябва да бъдат победени\", за да има в Сирия мирен процес, който да позволи завръщането на бежанците, отбелязва ДПА. Сирийското правителство има правото да \"се бори с терористите до край и да прочисти страната от тях\", заяви говорителят на иранското външно министерство Бахрам Гасеми. В петък в Техеран ще има тристранна среща на върха Иран-Русия-Турция за обсъждане именно на ситуацията в Идлиб. Турция, която подкрепя някои бунтовнически групировки в Сирия, разположи свои войски в северозападната провинция и се опитва да предотврати офанзива на сирийските правителствени сили и техните съюзници, отбелязва Ройтерс. Асошиейтед прес посочва, че в Идлиб и околностите живеят около 3 милиона души, близо половината от които са избягали от други сирийски райони. ООН предупреди, че евентуалната офанзива може да предизвика най-голямата хуманитарна криза от началото на конфликта в Сирия преди седем години и половина, като прокуди 800 000 човека от Идлиб и разубеди бежанци да се върнат по домовете си. Тръмп се опитва да подобри отношенията на Съединените щати с Русия, но така и не успя да я разубеди от военната и дипломатическата си подкрепа за режима в Дамаск, отбелязва Ройтерс. Вашингтон ще възприеме евентуалната офанзива срещу Идлиб като ескалация на конфликта, обяви в петък държавният секретар на САЩ Майк Помпейо. Представител на Държавния департамент предупреди, че Съединените щати ще отговорят на всяка химическа атака от страна на Дамаск. \"Всички очи са насочени към действията на Асад, Русия и Иран в Идлиб. #НеНаХимическитеОръжия\", написа снощи в Туитър постоянният представител на САЩ в ООН Ники Хейли, цитирана от Ройтерс. Франс прес припомня, че през последните седмици сирийското правителство струпа войски около северозападната провинция Идлиб, която граничи с Турция. Режимът в Дамаск и неговият съюзник Русия са взели по-конкретно на мушка джихадистката коалиция Тахрир аш Шам, водеща роля в която играе бившият клон на Ал Каида в Сирия. Трима сирийски войници са били убити и девет - ранени, при атака на бунтовници с безпилотни самолети срещу позиции на армията в крайбрежната провинция Латакия, предаде ТАСС, като се позова на генерал-майор Владимир Савченко, ръководител на руския Център за помиряване на враждуващите страни в Сирия. Нападението е било извършено в неделя от района на град Джиср аш Шугур, провинция Идлиб. В него са участвали пет самоделни летателни апарата. Руският генерал определи атаката като поредната провокация от страна на бунтовниците срещу сирийските правителствени сили в планинската част на провинция Латакия.", "date": "2018.09.04", "title": "Тръмп предупреди Асад, Русия и Иран да не нападат Идлиб"}
{"url": "https://www.faktor.bg/bg/articles/zapochva-noviyat-politicheski-sezon-na-narodnoto-sabranie", "text": "Започва новият политически сезон на Народното събрание. Първото заседание на есенната политическа сесия на парламента стартира в 13:00 часа с декларации от всички парламентарно представени партии. По правилник есенната сесия на НС започва в първата сряда на септември, но преди лятната ваканция, депутатите решиха да заседават извънредно, за да почиват на 7 септември след деня на Съединението. Очаква се в първите дни на парламента в дневния ред на народните представители да влязат и спешни промени в Закона за движение по пътищата за задължителни колани в автобусите след катастрофата край Своге, при която загинаха 17 души.", "date": "2018.09.04", "title": "Започва новият политически сезон на Народното събрание"}
{"url": "https://www.faktor.bg/bg/articles/novini/balgariya/promenlivo-vreme-slantse-po-chernomorieto", "text": "Днес преди обяд ще преобладава слънчево време. Максимални температури между 27 и 32 градуса по Целзий, в София - около 26 градуса, съобщиха от Националния институт по метеорология и хидрология към Българската академия на науките. Около и след обяд над Западна и Централна България ще се развива купеста и купето-дъждовна облачност. Ще има краткотрайни валежи придружени с гръмотевици, има условия и за градушки. Ще духа слаб, предимно северен вятър. Атмосферното налягане ще се понижава и ще е по-ниско от средното за месеца. По Черноморието ще е предимно слънчево с временни увеличения на облачността. Ще духа слаб до умерен предимно източен вятър. Максималните температури ще са между 28 и 30 градуса. Температурата на морската вода е 26-27 градуса. Вълнението на морето ще бъде 1-2 бала. В планините около и след обяд ще се развива купеста и купето-дъждовна облачност. Ще има краткотрайни валежи от дъжд с гръмотевици. Ще духа до умерен вятър от запад-северозапад. Максималната температура на височина 1200 метра ще е около 21 градуса, на 2000 метра - около 14 градуса.", "date": "2018.09.04", "title": "Променливо време, слънце по Черноморието"}
