{"url": "http://www.faktor.bg/bg/articles/devet-darzhavi-poiskaha-izvanredno-zasedanie-na-saveta-za-sigurnost-na-oon-za-himicheska-ataka-v-siriya", "text": "Девет държави поискаха свикването на извънредно заседание на Съвета за сигурност на ООН за предполагаемата химическа атака в сирийския град Дума, Източна Гута, предава AFP, като се позовава на дипломатически източници.  Искането за заседанието е подписано от Франция, САЩ, Обединеното кралство, Кувейт, Швеция, Полша, Перу, Нидерландия и Кот д'Ивоар. То трябва да се проведе в понеделник, поясниха източниците на агенцията, цитирани от \"Фокус\".", "date": "2018.04.08", "title": "Девет държави поискаха извънредно заседание на Съвета за сигурност на ООН за химическата атака в Сирия"}
{"url": "http://www.faktor.bg/bg/articles/sasht-rusiya-nosi-otgovornost-za-brutalnite-himicheski-ataki-v-siriya", "text": "Държавният департамент на САЩ съобщи, че докладите за масовите жертви от възможното химическо нападение в град Дума в Сирия са „ужасяващи“ и че ще иска международна реакция, ако то бъде потвърдено, предава Reuters. „Тези доклади, ако бъдат потвърдени, са ужасяващи и изискват незабавна реакция от международната общност“, съобщи прессекретарят на Държавния департамент Хийтър Нойерт. Посочвайки предишните данни, че сирийският президент Башар Асад е използвал химическо оръжие, тя заяви, че той, както и подкрепящата го Русия трябва да бъдат държани отговорни. „Всяка по-нататъшна атака трябва да бъде предотвратявана“, допълни тя. „Русия с нейната подкрепа за режима носи отговорност за тези брутални атаки“, заключи прессекретарят.", "date": "2018.04.08", "title": "САЩ: Русия носи отговорност за бруталните химически атаки в Сирия"}
{"url": "http://www.faktor.bg/bg/articles/novini/svyat/ankara-sasht-formirat-sayuz-s-teroristite", "text": "Турският външен министър Мевлют Чавушоглу заяви, че американската политика за въоръжаване на сирийските групировки в Сирия е „повод за неразбирателство“ между Анкара и Вашингтон, предава Anadolu Agency, цитирана от \"Фокус\". „Повод за неразбирателство със САЩ е това, че те въоръжават ПКК и „Отрядите за народна самоотбрана“ все едно са войници, макар и да имат история на тероризъм“, заяви Чавушоглу. Той допълни, че въоръжаването „на терористи е правно и морално съмнителна политика, която бе подготвена от администрацията на бившия президент Барак Обама и пропълзяла в администрацията на Тръмп“. Министърът допълни, че САЩ „играят в полза на критиците и опонентите си, решавайки да формират съюз с терористите, въпреки ценностите си и техния 66-годишен съюз с Турция“. „Надявам се новият държавен секретар на САЩ Майк Помпео да сметне за приоритет поправянето на тази насока“, допълни Чавушоглу.", "date": "2018.04.08", "title": "Анкара: САЩ формират съюз с терористите"}
{"url": "http://www.faktor.bg/bg/articles/novini/svyat/sekretno-saobshtenie-dokazva-uchastieto-na-moskva-v-otravyaneto-na-sergey-skripal", "text": "Прехванато секретно съобщение доказва участието на Москва в отравянето на бившия шпионин на ГРУ Сергей Скрипал и дъщеря му Юлия, пише британският вестник Sunday Express.  Именно представянето на това доказателство е убедило повечето световни лидери да демонстрират солидарност с Великобритания и да се стигне до организираното изгонване на над 150 руски дипломати от много страни от Европа и други части на света. Електронно съобщение от Москва, изпратено в деня на отравянето на Сергей и Юлия Скрипал, което съдържа фразата \"пакетът е доставен\". По-рано е прехванато друго съобщение от подслушвателен пост в Кипър от района на Дамаск, в което се казва, че \"пакетът е доставен\" и двете лица \"са напуснали успешно\". Това съобщение е излъчено на 4 март сутринта.  На Сергей Скрипал и 33-годишната му дъщеря ще бъде предложена възможността да заживеят в САЩ под нова самоличност, за да могат да се предпазят от бъдещи опити за убийство. Това обяви в свой материал неделният вестник \"Съндей Таймс\", позовавайки се на свои високопоставени източници от британското правителство, цитирани от БГНЕС. Вестникът издава, че сътрудниците на британската разузнавателна служба МИ-6 вече са обсъдили с колегите си от ЦРУ въпроса за преселването на Скрипал извън Обединеното кралство към момента британските власти разглеждат възможността бившия руски агент и дъщеря му да бъдат настанени в САЩ, Канада, Австралия или Ново Зеландия. За момента обаче Щатите се смятат за най-сигурното място за тях.", "date": "2018.04.08", "title": "Секретно съобщение доказва участието на Москва в отравянето на Сергей Скрипал"}
{"url": "http://www.faktor.bg/bg/articles/novini/balgariya/velingrad-izmesti-vashington-ot-knigata-na-gines-s-nay-mnogo-boyadisani-velikdenski-yaytsa", "text": "Успяхме! България се сдоби с рекорд за \"Гинес\" за най-много боядисани великденски яйца. В събитието, водено от Тити Папазов, се включиха точно хиляда души, сред тях и деца от центрове за настаняване в приемни семейства.  Боядисаните здрави яйца във Велинград са 990. Досегашният рекорд принадлежеше на Вашингтон, където през 2014 година бяха боядисани 582 яйца, предаде bgonair.bg.  Преди да бъдем вписани в Кигата на \"Гинес\" обаче предстоят процедури по одобрение, които продължават между два и шест месеца.", "date": "2018.04.08", "title": "Велинград измести Вашингтон от \"Гинес\" с най-много боядисани великденски яйца"}
{"url": "http://www.faktor.bg/bg/articles/novini/svyat/pone-70-dushi-sa-zaginali-pri-gazovi-ataki-v-siriya-papata-zakleymi-ubiytsite", "text": "Спасители и лекари заявиха, че поне 70 души са загинали в Сирия при предполагаеми газови атаки в град Дума, последният бастион на бунтовниците в Източна Гута, съобщава Би Би Си. Спасителите от „Белите каски“ показаха ужасяващи кадри в социалната мрежа Туитър на тела в мазета и предупредиха, че броят на жертвите вероятно ще се увеличи. Засега не е направена независима проверка на тези твърдения. Сирийското правителство нарече обвиненията в химическа атака „изфабрикувани“. Държавният департамент на САЩ заяви, че Русия, която подкрепя сирийското правителство на Башар Асад, трябва да поеме отговорността.  \"Нищо не оправдава използването на средства за изтребление срещу беззащитни хора\", заяви днес папа Франциск в края на литургия на площад \"Свети Петър\" във връзка със съобщенията за химическа атака в Сирия, предаде Ройтерс. \"Няма такова нещо като добра война и лоша война\", категоричен беше Светият отец.  Той призова \"военните и политическите лидери да изберат друг път, този на преговорите, единственият, който може да донесе мир, а не смърт и разруха\".", "date": "2018.04.08", "title": "Поне 70 души са загинали при газови атаки в Сирия, папата заклейми убийците"}
{"url": "http://www.faktor.bg/bg/articles/novini/svyat/yuriy-chayka-london-da-varne-v-rusiya-500-miliarda-rubli", "text": "Генералният прокурор на РФ Юрий Чайка призова Лондон да върне на Москва 500 милиарда рубли, които граждани на Русия, осъдени в страната за икономически престъпления или просто заподозрени, са изнесли във Великобритания. Това Чайка каза в интервю за телевизия НТВ. Даже изглежда си го мислеше сериозно. Във Великобритания от февруари действа закон, по който властите могат да замразят подозрителни активи на чужденци, докато те не обяснят произхода на парите или имуществото.  «Това, което са откраднали в Русия, сега Великобритания ще прибере  в своя бюджет. Престъпниците можете да оставите при себе си, а парите върнете. Те са наши », — каза генералният прокурор на Руската федерация.  През юни 2017 года Чайка вече се оплака, че Лондон не бърза да върне на Русия тези пари.  По думите му, във Великобритания има  над 60 човека, обявени от руската страна за международно издирване по подозрение в икономически престъпления.     По данни на британското Национално агентство за борба с престъпността, през страната по този начин ежегодно влизат 90 милиарда фунта (127 милиарда долара).", "date": "2018.04.08", "title": "Юрий Чайка: Лондон да върне в Русия 500 милиарда рубли"}
{"url": "http://www.faktor.bg/bg/articles/novini/svyat/tramp-putin-rusiya-i-iran-sa-otgovorni-za-podkrepata-na-zhivotnoto-asad", "text": "Президентът на САЩ Доналд Тръмп предупреди за „високата цена“ на „безмозъчната“ химическа атака в Сирия, извършена близо година след американските въздушни удари в страната с ракетите „Томахоук“, предава новинарският телевизионен канал CNN. „Множество загинали, включително жени и деца, в безмозъчна химическа атака в Сирия. Зоната на жестокостта е затворена и обкръжена от сирийската армия, което я прави напълно недостъпна за външния свят. Президентът Путин, Русия и Иран са отговорни за подкрепата на животното Асад“, категоричен бе лидерът на Белия дом.  Сирийски активисти съобщиха в събота, че срещу град Дума в Източна Гута са използвани химически оръжия, в резултат на което са ранени и убити десетки цивилни граждани. Дамаск отрече обвиненията, а Москва ги определи като провокация.", "date": "2018.04.08", "title": "Тръмп: Путин, Русия и Иран са отговорни за подкрепата на животното Асад"}
{"url": "http://www.faktor.bg/bg/articles/novini/balgariya/politsiyata-poluchila-stotitsi-signali-za-izbyagalite-zatvornitsi", "text": "Полицията получила стотици сигнали, че избягалите затворници Владимир Пелов и Радослав Колев са забелязани на различни места в страната, но в крайна сметка нито едно от обажданията не е довело до конкретни следи, информира БНР. Радиото отбелязва, че последният по-конкретен случай е от вчера. В МВР е постъпило информация, че избягалите са засечени във вила близо до село Огоя, което се намира до Своге. На място са били изпратени сили на полицията, които са претърсили района, но двамата затворници не са открити. Пелов и Колев избягаха от Централния софийски затвор във вторник, след като стреляха по надзиратели и ги заплашиха с оръжие. Полицията все още се опитва да установи как двамата затворници са се сдобили с пистолет. Следствието по случая се води в СДВР, но в издирването на двамата мъже участват всички областни дирекции на МВР в страната, допълва радиото", "date": "2018.04.08", "title": "Полицията получила стотици сигнали за избягалите затворници"}
{"url": "http://www.faktor.bg/bg/articles/novini/svyat/erdogan-pkk-shte-svarshite-v-ada", "text": "Президентът на Турция Реджеп Тайип Ердоган отново изостри тона срещу поддръжниците на „Работническата партия на Кюрдистан“ (ПКК), предупреждавайки ги, че ще „свършат в ада“, и обещавайки, че военните на Анкара ще продължат операциите срещу тях в Сирия и Ирак, пише вестник Hurriyet, цитиран от \"Фокус\" „Ще продължим борбата си в рамките на стратегията, която сме определили. Благодарим на всяка партия, която ни подкрепя в тази борба. На тези, които говорят като ръководители на терористични организации, казваме – ще свършите в ада\", заяви Ердоган в рамките на митинг на управляващата „Партия на справедливостта и развитието“ в югоизточната провинция Сиирт. Ердоган направи коментарите само ден, след като обвини Франция, че подстрекава „терористите“, като ги „посреща“ в Елисейския дворец в Париж, при това на фона на протеста от страна на Анкара, съюзник на Франция в НАТО, за подкрепата, която тя демонстрира към Сирийските демократични сили (СДС). На 30 март френският президент Еманюел Макрон се срещна със сирийска делегация, включваща представители на „Народни отряди за отбрана“ (YPG) и „Партията на демократическия съюз“ (PYD), давайки им гаранции за подкрепата на Париж за стабилизиране на Северна Сирия от дейността на „Ислямска държава“ в региона.  Според Анкара YPG е пряко свързана с ПКК и поради тази причина на 20 март тази година стартира операция „Маслинова клонка“ в района на сирийския град Африн.  Според управляващите в Анкара обещанието на Макрон е „подкрепа за тероризма\" и може да превърне Франция в „цел на Турция\". „Франция, подбуждате тероризма. Подкрепяте го, като го посрещате в Елисейския дворец. Няма да можете да обясните това. Няма да можете да се освободите от това терористично бреме ... Докато Западът подхранва тези терористи, той ще потъва\", заяви по-рано Ердоган. В неделя тонът на турския президент отново се изостри. „Ние водим безпрецедентна борба срещу тероризма. Те (французите – бел.р.) стоят срещу нас с гласа и исканията на терористични организации, въпреки че те трябва да ни подкрепят \", категоричен бе Ердоган.  „Когато става въпрос за техните интереси, те не се въздържат от маршируване с терористични организации. Дори терористи в Елисейския дворец. След това се опитват да ми дават съвети. Пазете си ги за себе си. Ако сте против терористичните организации, тогава трябва да стоите до нас. Ако не го направите, трябва да знаете, че всички тези терористични организации ще ви създадат главоболие\", добави Ердоган. Той обеща, че Турция ще продължи операциите си в Сирия и Ирак срещу силите на ПКК, като добави, че до този момент в рамките на операция „Маслинова клонка“ военните на Анкара са „неутрализирали“ 4017 „терористи“. „Какво ви казахме? Няма значение къде ще избягате [ПКК], ние ще бъдем там \", закани се турският президент.", "date": "2018.04.08", "title": "Ердоган: ПКК, ще свършите в ада!"}
