{"url": "http://www.faktor.bg/bg/articles/novini/svyat/izolatsionizam-zasilvane-na-represiite-prodalzhenie-na-segashnata-epoha-na-putin-tova-ochakva-rusiya-sled-izborite", "text": "Изолационизъм, засилване на репресиите, продължение на сегашната \"епоха на Путин\" - ето какво очаква Русия след президентските избори през март. Така смятат експерти, участвали в приключилия вчера в Москва Гайдарски форум на социално-икономически теми, пише \"Ведомости\". Аналитиците не очакват тази година мащабни промени в Руската федерация. Според тях най-вероятно започва година на подготовка за промени, например за приемане на нова конституция или \"разработване на нови правила, които ще позволят на днешния държавен глава да остане на кормилото възможно най-дълго\". През това време Русия ще се развива според очерталите се вече тенденции - изолационизъм, засилване на \"избирателните репресии\", нагнетяване на информационен фон, прогнозира вчера на дискусия в рамките на форума политологът Владимир Гелман. Според наблюдателя Николай Петров, за да избегне държавният глава имиджа на оттеглящ се лидер, Кремъл трябва да стартира нов сериозен процес - \"прехвърляне на властта от президента Путин към вожда Путин\". Междувременно страната все тъй \"малко по малко ще деградира\", уточнява експертът Дмитрий Орешкин. По думите на анализатора Дмитрий Орлов, неучаствал в дискусията, Путин ще запази влиянието си върху руската политика и след евентуалния си нов мандат, който ще изтече през 2024 г. Руският лидер обаче няма интерес да го прави чрез промени в конституцията или кардинални реформи в държавното управление. Всички опасения в тази връзка \"спадат по-скоро към фобиите, а не към рационалните прогнози\", добавя Орлов. (БТА)", "date": "2018.01.19", "title": "Изолационизъм, засилване на репресиите, продължение на сегашната \"епоха на Путин\" - това очаква Русия след изборите"}
{"url": "http://www.faktor.bg/bg/articles/karakachanov-s-novi-sotsidei-minalite-prez-voenna-sluzhba-s-privilegii-za-rabota-i-kandidatstvane-v-universitet", "text": "Доброволно постъпилите за военна служба да имат привилегии при кандидатстването в университет или за работа. Тази идея лансира в кулоарите на парламента военният министър Красимир Каракачанов.  „Тези български граждани, които предпочетат да загубят част от личното си време, за да служат на страната си, да получат военни способности, за да могат да я защитават, след това да се ползват от определени предимства при постъпване на работа, при кандидатстване във висше училище и т.н.“, каза министърът. Идеята за военно обучение не е нова, но сега кабинетът подготвя законопроект за доброволната служба, които ще засегне младежи и девойки, желаещи да служат. Предстои експертите да решат дали доброволната служба да бъде 6 или 9 месеца. Според Каракачанов още тази година военното обучение в училищата може да бъде въведено експериментално. В тези градове, в които има военни училища или големи гарнизони и могат да се осигурят квалифицирани преподаватели, посочи той и добави, че подходящи градове са Варна, Бургас, Велико Търново и Пловдив. Дали обаче можело да се случи - според Каракачанов, зависи от финансовия министър Владислав Горанов.", "date": "2018.01.19", "title": "Каракачанов с нови социдеи: Миналите през военна служба  - с привилегии за работа и кандидатстване в университет"}
{"url": "http://www.faktor.bg/bg/articles/novini/balgariya/d-atanasova-motivite-na-bsp-sa-stranna-kompilatsiya-ot-sotsiologicheski-izsledvaniya-i-vestnikarski-izrezki", "text": "\"Вотът на недоверие внесен от БСП е несериозен, а темата за корупцията е доста екзотична. Мотивите са странна компилация от социологически изследвания и вестникарски изрезки\", заяви пред БНТ депутатът от ГЕРБ Десислава Атанасова. Тя и добави, че що се отнася до реалните данни прокуратурата вече работи по тях. \"По времето на управлението на БСП \"усещането\" за корупция е било много по-висок протест. И само БСП не подкрепи антикорупционния закон\", припомни Атанасова. \"Скандалът \"Суджекгейт\", на който се позовават от БСП показва модела на ГЕРБ за борба с корупцията. Този човек напусна, изключен е то всякъде, а от БСП има човек, който е обвиняем за купуване на гласове\", каза още тя. \"В доклада на ДАНС, на който толкова се позавават от БСП няма нищо толкова скандално и сериозно. Докладът ще бъде разсекретен и доколкото имам информация от финансовия министър вече е разгледан и са предприети мерки, нещо повече, не предтставляват престъпление\", обясни Атанасова.", "date": "2018.01.19", "title": "Д. Атанасова: Мотивите на БСП са странна компилация от социологически изследвания и вестникарски изрезки"}
{"url": "http://www.faktor.bg/bg/articles/premierat-v-ostavka-babish-shte-se-sreshtne-s-borisov-v-ponedelnik", "text": "Чешкият премиер в оставка Андрей Бабиш ще посети България в понеделник, съобщава местното издание Lidovy Noviny.  Според източниците от Прага Бабиш ще говори с Борисов и за сделката за продажбата на активи на ЧЕЗ, посочва Канал3. По неофициална информация от декември българската \"Инерком\" е избрана за купувач на българския бизнес на CEZ, като предлага малко над 300 млн. евро.  А иначе в момента Бабиш е в оставка, след като правителството му загуби вот на доверие в парламента. Кабинетът на малцинството, формиран от милиардера след изборите през есента, ще остане на власт, докато се формира друго правителство, а това може да отнеме седмици или месеци. Още след като партията на Бабиш, АНО, спечели изборите с почти една трета от гласовете, всички други осем партии отхвърлиха възможността да се коалират с него.  Президентът на Чехия Милош Земан, който спечели първия тур на изборите миналата седмица и отиде на балотаж, обаче каза, че ще даде на Бабиш нов мандат, за да опита още веднъж да състави правителство.", "date": "2018.01.19", "title": "Премиерът в оставка Бабиш на среща с премиера Борисов в понеделник"}
{"url": "http://www.faktor.bg/bg/articles/ruski-miliarderi-se-gotvyat-za-byagstvo-v-es", "text": "Над 730 топ руски бизнесмени са си купили малтийско гражданство срещу сумата от € 900 000. Сред тях са имената на Аркадий Волож, Борис Минц, Алексей Mари и други, които присъстват в списъка на руския Forbes, съобщава РБК. Списъкът на гражданите на Малта е достъпен на уебсайта на правителството на Малта, която е член на Европейския съюз от 2004 г. насам. През последните три години броят на представителите на големия руски бизнес сред новите граждани на Малта се е увеличил значително. А паспортите са били издадени не само на самите бизнесмени, но и членове на техните семейства. От 2013 г. в страната функционира програмата \"Малтийско гражданство за инвестиции\", одобрена от Европейската комисия. С него държавата планира да привлече 1800 инвеститори, които ще се добавят към местната хазна по € 1 млрд. В програмата има условие размерът на инвестициите да не бъде по-малък от € 880 000., като тук не влизат комисионните и таксите. След това този частен инвеститор може да кандидатства за гражданство на страната,  след като внесе в малтийския бюджет 650 000 евро. 70% от тази сума е предназначена за Националния фонд за развитие и социална политика на Малта, а останалите средства отиват в държавния бюджет. В допълнение, кандидатът ще трябва да закупите имот на острова, за сума, не по-малко от € 350 000, или отдаване под наем на жилище в продължение на пет години, на обща стойност най-малко € 80 000 за целия период. Всеки нов инвеститор може да придобие малтийски облигации, одобрени от правителството, в размер не по-малко от € 150 000, с падеж не по-рано от пет години. Кандидатът, от своя страна, може да получи паспорт за себе си и членовете на семейството, включително и за баби, дядовци и внуци, както и на зетьове и снахи. Паспорти могат да получат и техни деца, родени или осиновени от родители, които вече са получили малтийски паспорт. По потвърдена информация Борис Минц е гражданин на Малта от март 2016 г.  Семейството на собственика на голямата компания за развитие FGC \"Лидер\" Владимир Воронин също има гражданство на Малта. Ръководителят на руското представителство на компанията \"Candy-Hoover Group\" и бивш вицепрезидент на \"Lenovo\" Глеб Мишин също потвърди, че той и семейството му имат малтийски паспорти, позовавайки се бонуса \"виза за свободно движение на света\", което е особено важно за семейството му, тъй като децата им учат в чужбина. А в дългосрочен план, това не изключва възможността за регистрация на собствен бизнес в малтийския юрисдикция. \"Освен това Малта има лоялни условия за получаване на гражданство и предоставя либерални данъчни условия, които са подходящи за инвестиции\", казва Мишин. В списъка попадат още топ мениджърите на \"Kaspersky Lab Alexey de Monderik\" и Татяна Мраморнова; един от най-високоплатените мениджъри на Русия от версията на \"Форбс\" на генералния директор на златната компания \"Полиус\" Павел Грачев; основателите на компанията \"Sportmaster\" Дмитрий Дойчан и Николай Фартушиак; братът на бившия министър на транспорта на Русия Леонид Левитин и неговото семейство, генералният директор на Централната камара на  железопътните работници Влада Велигодская, както и Екатерина Кибовска, сестрата на ръководителя на Министерството на културата в Москва Александър Кибовски. Въпреки това Кибовска заявява, че не притежава гражданство на Малта.", "date": "2018.01.19", "title": "Руски милиардери бягат от режима на Путин, спасяват авоари в Малта"}
{"url": "http://www.faktor.bg/bg/articles/spartan-avarira-na-graf-ignatievo", "text": "Военнотранспортен самолет C-27J „Спартан” е аварирал при извършване на учебна маневра на територията на авиобаза „Граф Игнатиево”, съобщиха от военновъздушните сили, информира Би Ти Ви. Няма пострадали военнослужещи от екипажа. На самолета, обаче, са нанесени материални щети. Инцидентът е станал на земята.", "date": "2018.01.19", "title": "„Спартан” аварира на Граф Игнатиево"}
{"url": "http://www.faktor.bg/bg/articles/136-lv-otgore-za-politsaite-na-ulitsata", "text": "36 лева увеличение на заплатите на униформените полицаи. Това предвиждат промените в наредбата, с която се определя заплащането в МВР. Полицаите на улицата ще вземат най-голям процент увеличение като за някой от тях ще достигнат до 22%. Увеличението идва след като премиерът Бойко Борисов обеща на синдикатите допълнителни 100 милиона да влязат в бюджета на МВР.", "date": "2018.01.19", "title": "136 лв. отгоре към заплатите за полицаите на улицата"}
{"url": "http://www.faktor.bg/bg/articles/novini/balgariya/ts-tsvetanov-koruptsiyata-e-s-nay-visoki-niva-pri-upravlenieto-na-bsp", "text": "\"Радваме се, че България ще задава политиките през 6-те месеца на европредседателството, от своя страна правителството получи кредит на доверие от страна на европарламента и евроинституциите\", заяви пред БНТ заместник-председателят и председател на ПГ на ГЕРБ Цветан Цветанов. \"ГЕРБ през всичките години на управление е бил под прожекторите и това, което направихме беше да градим доверие, да се подготвим за европредседателство. Не смятам, че трябва да говорим \"протести\" и \"пари\", а за икономика и възможности за растеж\", коментира Цветанов темата за протестите по време на европредседателство. \"Знаете ,че и управляващи и опозиция говореха за недофинансиране на МВР. Разбира се, че диалогът трябва да придължи и когато увеличим доходите на полицаите ще бъдат много по-мотивирани. Ние направихме всичко възможно и в образованието, и в науката, и в здравеопазването да има достойно финансиране. Когато се обсъжда темата за бюджета всичко е на база възможности, но ние се надяваме да увеличим приходите в бюджета\", каза още той. \"Има неразбиране и се създаде противопоставяние между местните хора и природозащитниците по отношение на казуса \"Пирин\", каза Цветанов и припомни, че подкрепата за втория лифт и за хората от Банско е дошла от цялата област, от кметове от всички възможни партии. \"Трябва да се спре с тези спекулации, на Банско ще има само втори лифт и нищо повече\", категоричен беше той и призова за консолидация, за да може да се постигне целта на нашето председателство-перспектива за Западните Балкани. \"Знаете, че обществото не само в България е много чувствително към темата корупция и затова БСП се заиграват с нея. Но нека кажем, че през 2013 и 2014 година БСП показаха, че корупцията е на най-високите си нива при тяхното управление\", припомни Цветанов. Той беше категоричен, че ГЕРБ не се притеснява от вота на БСП. \"Част от подкрепата в ЕП беше и от европейските социалисти, защото знаете, че БСП подкрепи в Брюксел Истанбулската конвенция, но не и в България. Ние сме поели ангажимент, заедно с другите европейски държави, за да защитим жените от насилие. Държави по-консервативни от нас държави-Турция, Албания, Сърбия са ратифицирали тези конвенции, в същото време имат забрана за еднополови бракове. Коалицията няма да се разпадне заради конвенцията\", беше категоричен Цветанов. \"Не знам как имат очи БСП говорят за тази конвенция или пък искат да бламират Станишев, за да не може да се кандидатира пак за лидер на ПЕС\", каза той. \"Нямаме специални отношения с ДПС\", увери Цветанов. \"Има празнота, която хстоеше през годините на прехода в знанията на децата. Политиците и политическите партии се намесваха винаги, за да не можем да говорим за периода 44-89 година. ГЕРБ даде гаранции, че учебната програма ще бъде изготвена само от учени, необвързани с политически партии\", заяви той и добави, че позицията на БСП за закриването на Комисията по досиетата е неморална.", "date": "2018.01.19", "title": "Ц. Цветанов: Корупцията е с най-високи нива при управлението на БСП"}
{"url": "http://www.faktor.bg/bg/articles/novini/balgariya/nigyar-dzhafer-koruptsiya-e-prekaleno-vseobhvatna-tema-za-vot-na-nedoverie", "text": "ДПС ще подкрепи вота на недоверие срещу правителството, внесен от ДПС, но ще изложи свои мотиви срещу кабинета „Борисов 3” в пленарната зала, заяви пред бТВ депутатът от движението и зам.-председател на Народното събрание д-р Нигяр Джафер. „Корупцията е прекалено всеобхватен проблем”, посочи тя във връзка с избрания от социалистите мотив за вота и коментира, че е по-добре дебатът да е насочен към секторните политики. „ДПС продължава да бъде опозиция, ще продължава да настоява при правене на коалиция партиите да управляват на базата на близки програми и общи цели”, отговори д-р Нигяр Джафер. По думите и, националистите и ГЕРБ и в момента имат противоречия, които са по-дълбоки от Истанбулската конвенция и втория лифт на Банско.  Джафер обясни, че по Истанбулската конвенция ДПС ще има позиция в началото на следващата седмица, но личното й мнение е, че страната ни трябва да го ратифицира.", "date": "2018.01.19", "title": "Нигяр Джафер: \"Корупция\" е прекалено всеобхватна тема за вот на недоверие"}
{"url": "http://www.faktor.bg/bg/articles/novini/balgariya/prof-kelbecheva-izuchavaneto-na-komunizma-shte-pokazhe-che-bkp-ne-e-donesla-nishto-dobro-na-obshtestvoto", "text": "Няма политическо вмешателство, а има подкрепа и политическа воля да се случи промяната в програмата по история. Това заяви в студиото на Би Ти Ви проф. Евелина Келбечева, която е и един от авторите на програмата по история за X клас. Тя посочи, че де факто и тази година българските деца свършват до Първата световна война. Освен  вина на СУ и на тяхната комисия за определяне на темите за кондидатстване, не третира нито една тема, която да засяга този период от историята. Трето  - социологическите проучвания показват пълно невежество сред подрастващите за този период.  Според проф. Келбечева вина за това имат в известна степен медиите, които замитаха тези теми, както и реакциите на левите сили, които си имат щаб, който трябва да брани социализма.  Сега, с промяната на програмата по история,  тяхната легитимация като партия, която е донесла нещо добро в обществото, изтъкна тя.  Проф.Келбечева нарече днешната декларацията на БСП „манипулативна и не отговаряща на истината за това какво ще се изучава по история“ и отхвърли обвиненията, че програмата не е била публично обсъждана. Обсъжданията бяха публични,  с представите на голям брой от историческата общност. Фалшивите обвиненията, че е нямало обществен дебат, са неверни. Освен това тази програма вече от доста време стои на сайта на МО. Второ – сравнявайки с предишните програми, няма нито един факт и понятие, което се съдържа в поредната широка дискусия, която да не отговаря на истината. Хронологически е много по-издържано съдържанието в тази програма. Имаме нови понятия, като Народен съд, репресивната система на комунизма, диво и масово изселване, знания за лагерите – ТВО, ясно се различава социалистическата индустриализация и коопериране, посочени са примери за дисидентство, където трябва да се търсят и постижения в областта на културата. Падна обаче понятието „окупация от червената армия“ както и 10-годишния период, в който БКП подготвя България за 16-та съветска република. Има достатъчно документи, според които има прогласувано решение на Политбюро, което обаче е засекретено. Това показва още веднъж, че имаше широк дебат с участието на  много хора, от различни спектри, коментира тя. Проф.Евелина Келбечева сподели също, че този процес – комунизмът да влезе в учебниците по история, тече от много време, предвид това, че имаме и национално, и международно законодателство, което задължава фактите и събитията от този период да се изучават в училище. Според проф. Келбечева много често тези знания се предават в семейството повече емоционално, като формират едно емоционално и носталгично настроение, затова ни трябва училището.", "date": "2018.01.19", "title": "Проф. Келбечева: Изучаването на комунизма ще покаже, че БКП не е донесла нищо добро на обществото"}
{"url": "http://www.faktor.bg/bg/articles/obshtestvo/ulitsata/sled-6-g-otkriha-misteriozno-izcheznaliya-sobstvenik-na-avtobusa-ubiets-ot-bakadzhika", "text": "Задържан е собственикът на автобуса, който уби 18 души на \"Бакаджика\" през май 2009 г. Новината съобщи Би Ти Ви, позовавайки се на прокуратурата в Ямбол. Слав Славов е открит в Северна България, след като беше обявен за издирване преди 6 години. Подозренията бяха, че се крие в чужбина. Трагедията стана на Спасовден, когато автобус \"Чавдар\", собственост на фирмата на Славов, буквално се вряза в хората, празнуващи в местността Бакаджика край Ямбол. Шофьорът и собственикът на фирмата са осъдени на по 10 години затвор. Водачът почина, докато излежаваше присъдата си, а Славов успя да се укрие и остана в неизвестност до задържането си.", "date": "2018.01.19", "title": "След 6 г. откриха \"мистериозно\" изчезналия собственик на автобуса убиец от Бакаджика"}
{"url": "http://www.faktor.bg/bg/articles/otkriha-bezzhizneno-tyalo-na-mazh-v-rayona-na-chepinsko-shose", "text": "Безжизнено тяло на мъж е било намерено в района на Чепинско шосе, посока Нови Искър, съобщиха от МВР. Сигналът е получен тази сутрин към 8:27 ч. На място веднага е пристигнал екип от столични криминалисти. Според първоначалните данни мъжът е починал при пътнотранспортно произшествие. И в момента продължава огледът в района, тепърва ще се изяснява и самоличността на починалия.   Стартирали са оперативно-издирвателни действия за установяването на шофьора на превозното средство, който по всяка вероятност след инцидента, е напуснал мястото на произшествието. Временно движението в района е ограничено, обходният маршрут е през село Чепинци.", "date": "2018.01.19", "title": "Откриха безжизнено тяло на мъж в района на Чепинско шосе"}
{"url": "http://www.faktor.bg/bg/articles/tpi-golemi-chyzhdectpanni-ompanii-shte-vlozhat-nad-460-mln-leva-v-ppoizvodctvata-ci-y-nac", "text": "Tpи гoлeми чyждecтpaнни ĸoмпaнии paзшиpявaт бизнeca cи в Бългapия и oтвapят пoвeчe oт 1500 нoви paбoтни мecтa. Aмepиĸaнcĸaтa АDМ, тypcĸaтa Каѕtаmоnu и гepмaнcĸaтa Wіttе Аutоmоtіvе щe влoжaт нaд 460 млн. лeвa в пpoизвoдcтвaтa cи y нac пpeз cлeдвaщитe 3 гoдини. Te пoлyчиxa cepтифиĸaти ĸлac A, ĸoитo им гapaнтиpaт oблeĸчeни aдминиcтpaтивни пpoцeдypи пpи изпълнeниe нa пpoeĸтитe, пише money.bg. Aмepиĸaнcĸaтa ĸoмпaния щe влoжи 242.5 млн. лв. в cвeтo пpeдпpиятиe \"Aмилyм\" в Paзгpaд, yдвoявaйĸи ĸaпaцитeтa зa пpoизвoдcтвo нa пpoдyĸти oт цapeвицa. Koмпaниятa пpepaбoтвa 1/4 oт цapeвицaтa в Бългapия в глюĸoзo-фpyĸтoзeн cиpoп, цapeвичнo нишecтe и тexничecĸи cпиpт, a гoлямa чacт oт пpoдyĸциятa й ce изнacя ocнoвнo зa Югoизтoчнa Eвpoпa.", "date": "2018.01.19", "title": "Tpи гoлeми ĸoмпaнии щe влoжaт нaд 460 млн. лeвa в пpoизвoдcтвaтa cи y нac"}
{"url": "http://www.faktor.bg/bg/articles/balgariya-shte-predlozhi-balkanski-koridor-za-visokoskorosten-internet-5g", "text": "България ще предложи Балкански коридор за високоскоростен интернет от пето поколение 5G, който може да бъде паралелен на изгражданите в момента пътни връзки между държавите от региона. Това заяви министърът на транспорта, информационните технологии и съобщенията Ивайло Московски на среща днес в София с ръководителя на Генерална дирекция \"Съобщителни мрежи, съдържание и технологии\" в Европейската комисия Роберто Виола, съобщиха от министерството.  \"Проектите за изграждането на коридори 8 и 10 предвиждат полагане на оптична инфраструктура за свръх бърз интернет, което е още една съществена предпоставка за осъществяването на този дигитален коридор. Нашата политическа амбиция е държавите от Западните Балкани да се интегрират в общото европейско семейство, което със сигурност включва и 5G мрежата\", е казал министър Московски.  Той е призовал Европа да стане проактивна към бъдещето на тези държави и е подчертал, че България като председател на Съвета на Европейския съюз, ще положи максимални усилия това да се случи. От своя страна Роберто Виола е потвърдил, че Европейската комисия ще помага активно в този процес и подчерта, че цифровизацията и свързаността ще са едни от най-важните теми, които ще се дискутират на срещата на върха в София за Западните Балкани на 16-17 май, в която се очаква да участват председателят на комисията Жан-Клод Юнкер, неговите заместници и голяма част от комисарите. Българското председателството може да има привилегията да затвори успешно една от най-важните теми - Кодексът за електронните съобщения, е заявил Роберто Виола. По думите му, това ще бъде голямо постижение във връзка с разгръщането на високоскоростен интернет от пето поколение, паралелно с усъвършенствания транспорт.  Кодексът за електронните съобщения ще заложи добри условия за инвестиции в цифрови мрежи и справедливи условия за участниците на пазара. Министър Московски и Роберто Виола са изразили увереност, че по време на българското председателство, ще бъде постигнат значителен напредък и по новите европейски регулации за защита на личните данни на гражданите.  Ивайло Московски е поканил ръководителя на Генерална дирекция \"Съобщителни мрежи, съдържание и технологии\" в Европейската комисия на неформална среща на министрите на телекомуникациите, заедно с ресорния еврокомисар Мария Габриел в София през април. Срещата е била обсъдена и по време на телефонен разговор между министър-председателя Бойко Борисов с люксембургския му колега Ксавие Бетел.  Министърът е съобщил, че през следващата седмица между Министерството на транспорта, информационните технологии и съобщенията и Европейската комисия, ще бъде подписан меморандум за провеждането на най-голямото събитие в областта на технологиите в Европа през 2018 година - Цифровата асамблея. То ще се състои на 25 и 26 юни в София. Над 1200 представители на Европейската комисия, правителствата, бизнеса и неправителствени организация ще вземат участие в престижния форум.", "date": "2018.01.19", "title": "България ще предложи Балкански коридор за високоскоростен интернет 5G"}
{"url": "http://www.faktor.bg/bg/articles/ikonomika/turizam/ministerstvoto-na-turizma-zalichi-118-turoperatorski-firmi", "text": "Министерството на туризма ще заличи 118 дружества, регистрирани като туроператори, съобщиха от ведомството. Основна част от тях са със седалища и адрес на регистрация в София, Пловдив и Бургас. Процедурата по прекратяване на регистрацията и заличаването им от Националния туристически регистър вече започна, а причините за това са две.  Първата е, че компаниите не са представили задължителна застраховка „Отговорност на туроператора“, което е изрично условие за извършване на туроператорска дейност.  Другият основен мотив е, че дружеството не е получило удостоверението си за регистрация в регламентирания срок в Закона за туризма. Ако такова удостоверение не е налично, компанията няма право да изпълнява туроператорска и турагентска дейност.  Действията по заличаване се предприемат съгласно решение на Експертна комисия по регистрация на туроператори и туристически агенти към ведомството.  В нея участват експерти от Министерството на туризма, както и сдружения на туроператори и турагенти. През миналата година общо издадените заповеди за прекратяване на дейността по искане на туроператора са 7, от тях 6 са постъпили само през декември. Общо регистрираните туроператори и туристически агенции в Националния туристически регистър са 3 311.", "date": "2018.01.19", "title": "Министерството на туризма заличи 118 туроператорски фирми"}
{"url": "http://www.faktor.bg/bg/articles/grigor-dimitrov-pobedi-andrey-rublyov", "text": "Най-добрият ни тенисист Григор Димитров победи руснака Андрей Рубльов в труден мач от третия кръг на Откритото първенство на Австралия (Australian Open). Гришо се класира за осминафиналите на първенството, след като спечели с мъка с 6-3, 4-6, 6-4, 6-4 в мач от третия кръг на турнира.  Ракетата ни номер 1 показа характер, за да се справи по-добре от съперника си с адската жега в Мелбърн и да намери място в следващата фаза на надпреварата, където ще срещне Ник Кирьос или Жо-Вилфред Цонга.  С този мач Григор си върна гъпкано на на Рубльов за трисетовата загуба във втори кръг на миналогодишния US Open.   Гриш оочаква на осминафинал победителя от мача Ник Кирьос – Жо-Вилфред Цонга.  Мачът започна много зле за Григор, който тръгна с 0:40 на свой сервис и при третата възможност Рубльов проби, след като надиграваше категорично нашето момче. Зрителите обаче не чакаха много, преди Димитров да върне пробива – за 2:2 гейма, след като се възползва от слабо представяне на Рубльов от форхенд. Другата добра новина в този момент беше факта, че българинът успя да измъкне третия си сервис гейм в сета и мача, след като изостана с 15:40, като при първата точка вкара невероятно въртелив втори сервис.", "date": "2018.01.19", "title": "Григор Димитров победи Андрей Рубльов"}
{"url": "http://www.faktor.bg/bg/articles/ikonomika/turizam/61-ot-chuzhdestrannite-turisti-sa-ot-es", "text": "Повече от 61% от чуждестранните туристи у нас идват от страните от Европейския съюз, показват данните за периода януари-ноември миналата година.  В тези месеци те достигат 5,182 млн. и отбелязват нарастване от 7,7 на сто в сравнение с 11-те месеца на предходната година.  Министърът на туризма Николина Ангелкова уточни още, че страните-членки на ЕС са част от 50-те топ пазара за България, а 16 от тях се нареждат сред първите 20.", "date": "2018.01.19", "title": "61% от чуждестранните туристи са от ЕС"}
{"url": "http://www.faktor.bg/bg/articles/izlaga-li-pravitelstvoto-za-ski-stroezhite-v-pirin", "text": "Министърът на околната среда и водите Нено Димов днес е отхвърлил предложението на алпиниста Боян Петров за компромисно решение на казуса Пирин. Това оставя донякъде съмнението, че концесионерът в Банско няма да се задоволи само с втория кабинков лифт в Банско.  Само преди ден премиерът Бойко Борисов се кълнеше, че само това ще се строи. Реално отказът на Димов в плана за управление на парк \"Пирин\" да се запише строежа само на втората кабинка е знак, че са възможни и други ски строежи, стига \"Юлен\" да внесе инвестиционни предложения за одобрение в ековедомството, посочва Медиапул.  Преди ден Боян Петров внесе в ековедомството предложение за поправки в плана за управление на Пирин, където да се запазят старите забрани на строежи с единствено изключения за втория кабинков лифт. Според Петров, който е и известен природозащитник, така ще бъдат задоволени исканията на всички засегнати страни. Противниците на строителството в Националния парк искат гаранции, че няма да се секат вековните гори. Национален парк \"Пирин\" присъства и в списъка на световното природно наследство на ЮНЕСКО. Боян Петров каза, че ако управляващите отхвърлят предложението му, ще лъсне фактът, че втората кабинка е само параван за нови строежи в Пирин. Точно това се случи в петък, когато екоминистърът отхвърли идеята на Боян Петров с аргумента, че тя няма да помогне. Нено Димов каза, че предложението на алпиниста е за поправка в плана за управление на Пирин, който \"задава само режимите в парка\". Димов каза, че специализираният подробен устройствен план дава основата за строителство и подлежи на екологична оценка.", "date": "2018.01.19", "title": "Излъга ли правителството за ски строежите в Пирин?"}
{"url": "http://www.faktor.bg/bg/articles/otmeneno-e-bedstvenoto-polozhenie-v-karlovo", "text": "Отмениха бедственото положение в община Карлово след заседанието на кризисния щаб тази сутрин. Значителни са материалните щети, които е нанесъл ураганният вятър, вилнял вчера в региона. Назначени са комисии и екипи, които незабавно за започнали работа по описване на щетите и възстановяване на последствията от бедствието. Три комисии правят оценка на щетите в града, граждани продължават да подават сигнали за повреди в техните имоти. Назначени са работни групи, които отстраняват паднали дървета и клони по улиците, работи се по възстановяване на падналото знаково стопанство, тъй като много от пътните знаци са на земята, работи се и по повредите на уличното осветление, в действие е и допълнителна техника за извозване при почистването на улиците и тротоарите. Още вчера е извършено разпределение на строителни фирми, които да отстраняват и възстановяват щетите в местата с най-тежки поражения - болницата и училището в Карлово, както и в здравната служба в село Васил Левски. Помощ ще окаже и 61-ва Стрямска механизирана бригада, с военна техника ще бъде почистен районът около поделението и близкият квартал. След приключване на работа по отстраняване последствията от ураганният вятър, общината ще подаде документи в Междуведомствена комисия по бедствия и аварии за финансиране, тъй като със собствения си бюджет община Карлово не може да се справи с големите поражения.", "date": "2018.01.19", "title": "Три комисии правят оценка на щетите в Карлово, отменено е бедственото положение"}
{"url": "http://www.faktor.bg/bg/articles/za-350-hil-balgari-e-normalno-mazhat-da-udari-shamar-na-zhena", "text": "За 7% от българите мъжът може да удари шамар на жената. Това показва експресен сондаж на \"Галъп интернешънъл\", проведен между 15 и 16 януари сред 801 пълнолетни българи. От запитаните 92% не са съгласни с твърдението, че мъжът може да удари плесница на жената, а 1% не могат да преценят. Седемте процента, които оправдават шамар за жените, са приблизително равни на над 350 хил. души, посочват социолозите. Същевременно 10% са на мнение, че жената трябва да се подчинява на мъжа, докато 89 на сто не се съгласяват с твърдението. Идеята за превъзходство на мъжете се подкрепя в по-голяма степен от мъжете, а социолозите отбелязват, че сред подкрепящите подчинеността или насилието над жените личат най-вече представители на малцинствени групи. За 50% от запитаните, когато става дума за пола на един човек, най-важното е неговият биологичен пол. Според 38% най-важното е как човекът възприема себе си (т.нар. джендър). 12% от запитаните са се затруднили да посочат категоричен отговор. Според \"Галъп интернешънъл\" привържениците на ГЕРБ са в по-голяма степен склонни да приемат социалните аспекти на джендър ролите, докато привържениците на \"Обединените патриоти\", БСП и ДПС – не. \"Очевидно, повдигната от \"патриотите\" тема е вече възприета и от симпатизантите на БСП. Привържениците на ГЕРБ пък явно са възприели партийната позиция в контраст с повечето останали\", посочват социолозите.", "date": "2018.01.19", "title": "За 350 хил. българи е нормално мъжът да удари шамар на жена"}
{"url": "http://www.faktor.bg/bg/articles/lilyana-pavlova-shte-si-tarsi-pravata-sreshtu-falshivite-novini", "text": "\"Поредната злоупотреба с името ми и религията отново обикаля интернет. Във Фейсбук днес отново се разпространи „новина“, която опровергах още преди два месеца, когато се появи за първи път\". Това написа в личния си профил във Фейсбук министърът по евроинтеграцията Лиляна Павлова.  Ето какво още пише тя:  \"Тогава написах, че подобни измислени “новини” изкуствено нагнетяват напрежение там, където такова няма и че авторите им би трябвало да се замислят за последствията от подобни нелепи материали. Днес отново категорично заявявам, че нямам нищо общо със строежа на джамии. Нито позицията, нито отговорностите ми позволяват това. Никога, по никакъв повод и пред никоя медия не съм коментирала и дума на тема строеж на храмове. И никоя редакция или журналист не са се обръщали към мен с подобно искане за коментар. Става въпрос за поредната намеса на името ми във фалшив скандал. Няма да цитирам изданията, нито лъжите им, нито да посочвам тези, които ги разпространяват. Няма обаче да пропусна възможност да се защитя и да потърся правата си. Категорично няма да се уморя да повтарям, че фалшивите новини са заплаха за всички ни – персонално и като общество, за ценностите и за демокрациите ни. Споделям усилията на всички личности и институции, които опитват да се борят с това явление и полагат усилия да създадат правила и закони във виртуалното пространство. Ще направя всичко възможно Българското председателство да защити правото ни на живот в интернет!\", завършва Павлова.", "date": "2018.01.19", "title": "Лиляна Павлова гневна заради нова фалшива новина, този път ще си търси правата"}
{"url": "http://www.faktor.bg/bg/articles/valentin-radev-proveri-kak-gartsiya-raboti-s-migrantite", "text": "В рамките на работната си визита в Гърция, министърът на вътрешните работи Валентин Радев се срещна с гръцкия министър по миграционната политика Йоанис Музалас и с комисаря по миграция, вътрешни работи и гражданство Димитрис Аврамопулос. Българският вътрешен министър посети транзитния център Мория на остров Лесбос, където се запозна с обстановката и проблемите в центъра. В него са настанени 5190 лица, от които 166 непълнолетни. Гърция е направила много за подобряване на условията за прием и настаняване на пристигащите лица, каза министър Радев и увери домакините, че ще сподели техния опит по време на председателството на Европейския съвет с другите засегнати страни от мигрантската криза. Отбелязано беше, че изявлението ЕС - Турция за връщането на емигранти и бежанци, които нямат право на пребиваване, дава своите резултати и помощта на ЕК и ЕС трябва да продължи. „Основен приоритет на Българското председателство в областта на вътрешните работи е постигане на по-ефективно управление на миграцията и убежището и за баланса между отговорност и солидарност“, подчерта министър Радев. Реформата в областта на убежището ще бъде основна тема на предстоящата неформална среща на министрите на вътрешните работи в София на 25 януари, уведоми домакините министърът. В българската делегация участваха директорът на Дирекция „Миграция“ ст.комисар Николай Николов и Анжелина Тотева – началник на политическия кабинет на министъра на вътрешните работи.", "date": "2018.01.19", "title": "Валентин Радев провери как Гърция работи с мигрантите"}
{"url": "http://www.faktor.bg/bg/articles/novini/balgariya/tsveta-karayancheva-spornite-tekstove-v-istanbulskata-konventsiya-biha-mogli-da-se-zamenyat-s-rezervi", "text": "Дискусията за Истанбулската конвенция няма да бъде отложена. След обсъжданията, които предстои да направим, се надявам, че на обществото ще му бъдат разяснени много неточности и то ще разбере какво всъщност налага тя. Това посочи пред Bulgaria ON AIR председателят на парламента Цвета Караянчева. Тя каза още, че късно снощи са били получени разяснителни записки и възможни резерви, които могат да бъдат приложени в определени допускания на Истанбулската конвенция.   \"Надявам се дебатите във вторник (23 януари) да дадат отзвук на всичко онова, което се насади в общественото пространство и притеснява хората. Парламентът е длъжен да даде възможност на всички, които имат мнение по въпроса да го изкажат. Затова и разговорите ще бъдат отворени. На тях ще могат да присъстват различни неправителствени организации и хора, които са заинтересовани от темата\", подчерта председателят на парламента. Вчера \"Обединени патриоти\" категорично заявиха, че са против Истанбулската конвенция и няма да я подкрепят. Също така те призоваха ГЕРБ да я оттеглят и да не я вкарват в Народното събрание, защото имало нарушения при подписването ѝ. Цвета Караянчева бе категорична обаче, че това не би довело до напрежение в управляващото мнозинство, а спорните текстове биха могли да се заменят с резерви.", "date": "2018.01.19", "title": "Цвета Караянчева: Спорните текстове в Истанбулската конвенция биха могли да се заменят с резерви"}
{"url": "http://www.faktor.bg/bg/articles/temenuzhka-petkova-prizovavam-vseki-koyto-se-samnyava-za-kartelni-sporazumeniya-da-podade-signal", "text": "Малко над 270 милиона лева бяха дадени от правителството на бизнеса само за година. За нас конкурентноспособността на българския бизнес е един от важните приоритети. Тази помощ ще се получава до 2020 година. Това каза министърът на енегетиката Теменужка Петкова в ефира на БТВ. Повод за думите й стана заканата за протест от страна на бизнеса заради новата по-висока цена на тока за индустрията.  По думите й цената на тока за бизнеса се определя от свободния пазар и се договаря между бизнеса и търговците на електроенергия. Относно съмненията за нередност при продажбата на ток и твърденията, че търговците предлагат по-високи цени от миналата година за бизнеса, Петкова каза: \"Призовавам всеки, който се съмнява за картелни споразумения, да подаде сигнал\".  По отношение на темата, свързана с възможността да се газифицират домовете на социалнослабите хора, Петкова каза: \"Навлизането на азербайджански газ на пазара ни ще помогне да имаме по-конкурентни цени. Така ние ще решим един от най-сериозните проблеми - с чистотата на въздуха. Няма да се премине бързо към този процес, но отнякъде трябва да се започне\".  По темата за АЕЦ „Белене“, енергийният министър каза: „Натиск от държавата не е имало. По доклада на БАН за проекта АЕЦ \"Белене\", работиха 7 института. Когато говорим необходима ли е нова мощност, трябва да се направи един сериозен анализ. Едва след това трябва да се вземе решението и в каква посока ще се върви. За мен е най-важно да се гарантира енергийната сигурност на България“, увери тя.", "date": "2018.01.19", "title": "Теменужка Петкова: Всеки, който се съмнява за картелни споразумения, да подаде сигнал"}
{"url": "http://www.faktor.bg/bg/articles/novini/balgariya/obyaviha-obshtestvena-porachka-za-nad-460-000-leva-za-tayni-patnitsi-v-gradskiya-transport", "text": "От Центъра за градска мобилност обявиха обществена поръчка за над 460 000 лева за \"тайни пътници\" в градския транспорт.  Те ще проверяват както условията в обществения транспорт, така и отношението на шофьорите и спазват ли правилата на пътя. Ще бъдат напълно неразпознаваеми, с цивилни дрехи, съобщи  Нова телевизия. Лъчезар Пеков е ръководител и един от проверяващите на автобуси от Центъра за градска мобилност. Екип на „Здравей, България” се качи заедно с него в автобус 310. Същата линия, в която преди седмица шофьор не отвори вратите на пътник, за да слезе.  По думите на Пеков най-честите нарушения от страна на шофьорите са подминаване на спирките, не се отварят вратите на граждани, а в някои случаи отказват да продават билети. Шофьорите се проверяват още дали носят униформи. Преди време зрители на Нова тв сигнализираха за лошо отношение към пътници в градския транспорт. Някои водачи пък бяха заснети как карат с цигари и дори с телефон в ръка. При съвместната проверка в автобус 310 нарушения нямаше. Проверяващите от Центъра за градска мобилност в момента са 22-ма. С обявената обществена поръчка за над 460 000 лв. проверяващите вече ще са от външна, непозната фирма. Ще бъдат и 50, вместо 22-ма.", "date": "2018.01.19", "title": "Обявиха обществена поръчка за над 460 000 лева за \"тайни пътници\" в градския транспорт"}
{"url": "http://www.faktor.bg/bg/articles/parvan-simeonov-prezidentat-igrae-pasna-igra-no-zasega-pechelivsha", "text": "Политологът Първан Симеонов коментира пред БНТ последните проучвания на \"Галъп\" за нивото на доверие в президентската институция. Той се фокусира върху посланията, които излъчва сегашният президент Румен Радев, една година след встъпването му като държавен глава.  \"Румен Радев се води от инстинкта, от естествената интуиция да се противопостави на управленския модел. Слушах много внимателно новогодишната му реч - той каза две скандално ярки неща, които бяха неглижирани. Президентът каза: И през тази година нищо не постигнахме на тема справедливост, и второто: През следващата година демокрацията ще бъде в опасност. С това той зазвуча точно на езика на либералите - по инстинкт се опитва да звучи на езика и на двете опозиции - на червената и на извънпарламентарната фейсбук либерална опозиция, която пълни улиците. Това обаче е и печеливша, но и опасна игра, защото, ако не го правиш внимателно, веднага ще ти кажат: ти вече не си президент, ти заемаш страна. Засега е ОК, ще видим следващите години\", посочи Симеонов.", "date": "2018.01.19", "title": "Политолог: Президентът играе опасна игра,  засега печеливша"}
{"url": "http://www.faktor.bg/bg/articles/putin-s-piar-aktsiya-vleze-v-ledenite-vodi-na-bogoyavlenie", "text": "Множество руснаци, включително президентът Владимир Путин, се окъпаха тази нощ в замръзнали реки и езера в ледения студ, съобщава ТАСС, цитиран от БНТ. Властите в някои региони на Русия били принудени обаче да отменят този обичай, традиционен за православния празник Кръщение Господне или Богоявление. В обкръжението на свещеници и икони от местния Нило-Столобенски манастир Путин се потопи, гол до кръста, в ледените води на езеро Селигер северозападно от Москва при минус пет градуса по Целзий. Същото сториха и множество други жители на страната, скачайки в заледени водоеми въпреки студовете, достигнали минус 40 градуса в далекоизточна Якутия, съобщи министерството на извънредните ситуации, без да уточни броя на участниците в тези прояви. През 2017 г. в богоявленския обред участваха над два милиона хора в Русия.  ТАСС уточнява, че не става дума за църковен ритуал, а за народен обичай, на който Руската православна църква гледа благосклонно, ако хората се отнасят към него с благоговение и нямат здравни противопоказания. Температурите край езеро Селигер тази нощ не спадаха под минус 6-7 градуса, уточни пред журналисти прессекретарят на Путин Дмитрий Песков, цитиран от ТАСС. Той увери, че президентът изпълнява обреда вече от години. При все това Кремъл съобщава за пръв път, че Путин е участвал в него, макар той често да посещава православни храмове по време на църковни празници.", "date": "2018.01.19", "title": "Путин с пиар акция на Богоявление - влезе в ледените води на езерото Селигер"}
{"url": "http://www.faktor.bg/bg/articles/politsiyata-go-izdirva-svarzvat-go-s-ubiystvoto-na-danachniya-i-petar-hristov", "text": "Полицията издирва Румен Георгиев Запрянов във връзка с извършено тежко криминално престъпление.  Той е на възраст около 50 г., висок е 182 см., има сини очи, съобщиха от МВР. Гражданите, които разполагат с информация за издирвания, могат да сигнализират на тел. 112 или в най-близкото поделение на МВР. Анонимността е гарантирана.   Има твърдения, че той е издирван във връзка с убийствата на данъчния Иво Стаменов, други смятат , че е с това на бизнесмена Петър Христов.", "date": "2018.01.19", "title": "Полицията го издирва, свързват го с убийството на данъчния и Петър Христов"}
{"url": "http://www.faktor.bg/bg/articles/novini/svyat/obedinenata-makedonska-diaspora-poiska-ostavkata-na-spetsialniya-posrednik-na-oon-v-pregovorite-s-atina", "text": "Обединената македонска диаспора (ОМД) поиска оставката на специалния посредник на ООН в преговорите за разрешаване на спора между Атина и Скопие за името на Македония – Матю Нимиц, заради „конфликт на интереси“, съобщава скопското електронно издание MКД, цитирано от \"Фокус\". Отбелязва се, че наскоро в кабинета на американския дипломат е нает секретар от гръцки произход, което – наред с многобройните лични дарения, направени на Нимиц, е достатъчна причина за изискване на оставката му.  „С последния си опит от 17 януари за предполагаемото решаване на спора, ООН и техният медиатор Нимиц продължават да нарушават Временното споразумение от 1995 г. и Всеобщата декларация за правата на човека, където е заложен принципът за самоопределение. 137 страни-членки на ООН, сред които и четири постоянни членки на Съвета за сигурност на ООН, признават Македония под нейното име, но ООН все още не променя позицията си и чрез посредника Нимиц настоява Македония да продължи преговорите за името“. „Призоваваме правителството на Република Македония незабавно да прекрати преговорите и да внесе резолюция в ООН с ясна молба да бъде призната като Република Македония, а не с временното й име\" (БЮРМ).  \"Задължение на Нимиц, като посредник на ООН, е да уважава решението на Международния съд от 2011 г., в което се казва, че Гърция нарушава Временното споразумение с блокирането на членството на Македония в НАТО\", се казва в разпространено от ОМД изявление, в което организацията уверява, че ще продължава да работи за популяризирането на македонското име, език и култура.", "date": "2018.01.19", "title": "Обединената македонска диаспора поиска оставката на специалния посредник на ООН в преговорите с Атина"}
{"url": "http://www.faktor.bg/bg/articles/novini/svyat/kasapnitsa-v-uchilishte-v-rusiya-tineydzhar-napadna-s-bradva-i-kokteyl-molotov-sauchenitsi", "text": "Тийнейджър нападна днес с брадва и коктейл \"Молотов\" свои съученици в сибирско училище и рани най-малко седем души, съобщиха местните власти, цитирани от Франс прес, цитирана от БТА. По предварителни данни тази сутрин ученик от 9 клас е нападнал с брадва седмокласници от същото училище в град Улан Уде, административния център на автономна република Бурятия.  След това той подпалил учебното помещение, използвайки бутилка със запалителна течност, съобщи за ТАСС говорителката на федералното следствие Светлана Петренко.  По думите й са ранени петима ученици и един учител. Нападателят е задържан и настанен в болница след опит за самоубийство. Ранени са седем души, двама от които са в тежко състояние, заяви вицепремиерът на Бурятия Вячеслав Цибикжапов, цитиран от Интерфакс. Случаят се разследва от Следствения комитет на Руската федерация. Образувано е наказателно дело за опит за убийство и небрежност по служба. Правна оценка ще получат и действията на ведомствата, отговорни за сигурността в училището, подчерта Петренко. Това е второто нападение, извършено в руско училище тази седмица, припомня Франс прес. В понеделник двама юноши атакуваха с ножове ученици в уралския град Перм. Пострадаха общо 15 души. Случаят от понеделник разпали отново дискусиите за сигурността в руските учебни заведения - твърде чувствителна тема в страната след кризата в училището в кавказкото селище Беслан, където прочеченски командоси взеха заложници през 2004 г., отбелязва Франс прес. Тогава загинаха 331 души, включително 186 деца.", "date": "2018.01.19", "title": "Касапница в училище в Русия! Тийнейджър нападна  съученици с брадва и  \"Молотов\""}
{"url": "http://www.faktor.bg/bg/articles/parlamentat-dade-na-donchev-domashno-do-mart-da-e-gotov-s-doklad-za-elektronnoto-upravlenie", "text": "Депутатите приеха предложението на ГЕРБ до 31 март вицепремиерът Томислав Дончев да представи в парламента Доклад за текущото състояние на електронното управление, предаде Агенция „Фокус“. До тогава Дончев ще трябва да внесе и парламента Ежегоден отчет и Годишен план за развитието на информационните ресурси, след като бъдат приети от Министерски съвет.  Предложението на ПГ на \"БСП за България\" да се създаде комисия, която да направи преглед нa средствата за електронното управление, беше отхвърлено. От левицата настояха за цялостен анализ на причините за масовото разхищение на средства.  Депутатът от ГЕРБ Александър Ненков заяви: „Един от най-големите проблеми на електронното управление са самите администрации“. „Ние като законодатели, за да облекчим гражданите, трябва да видим по какъв начин да накараме самите администрации да направят крачка напред“, обясни той.  Народният представител от ПГ на \"БСП за България\" Георги Свиленски коментира: „Не е проблемът дали от БСП не знаем какво е електронно управление, а че министрите не знаят. Искаме създаване на комисия, за да стане ясно колко пари са изхарчени за електронно управление“, заяви той.   Вицепремиерът Томислав Дончев заяви, че няма как да има електронно управление без виждане и дизайн за цялостната система. За да може всяка инвестиция да отива на мястото си, да изгражда цялата конструкция.  Той коментира, че електронното управление не може да се сведе до купуването на компютри и принтери и изтъкна, че за първи път има ясна платформа за въвеждането му.  „Електронното управление не може да се случи естествено и от само себе си. Административната реформа не може да бъде оставена на администрацията. Задачата е на политиците, администрацията не може да реформира сама себе си“, аргументира позицията си вицепремиерът Дончев.", "date": "2018.01.19", "title": "Парламентът даде на Дончев домашно - до март да е готов с доклад за електронно управление"}
{"url": "http://www.faktor.bg/bg/articles/deputati-otryazaha-bsp-da-ima-komisiya-za-pregled-na-harchovete-po-e-upravlenieto", "text": "Депутатите отхвърли искането на БСП за създаване на временна комисия, която да анализира направеното до момента по изграждането на електронното управление и похарчените държавни средства за това до момента. Предложението, което бе направено по време на дебати в рамките на парламентарния контрол и отправени въпроси към вицепремиера Томислав Дончев, бе подкрепено само от 80 народни представители от БСП, получи 95 гласа \"против\", а четирима се въздържаха. Вместо да прави комисия, парламентът прие предложението на мнозинството до 28 февруари вицепремиерът Томислав Дончев, към когото бе отправено питането, трябва да представи доклад за текущото състояние на процеса по въвеждането на единното електрнонно управление в администрацията. От опозицията обвиниха, че до момента били похарчени 2 милиарда лева за нищо, а управляващите отрекоха твърдението с корекцията, че става въпрос само за 200 млн. лева. Колоритни изказвания и много хумор съпътстваше дебатите по време на разисканията, посочва Канал3. Петър Петров от Патриотите дръпна професионална лекция на депутатите по различните системи в електронното управление, разсмя почти до сълзи Цвета Караянчева и Нигяр Джафер на трибуната, както и залата. А соцдепутатът Александър Симов стана да му направи реплика, само с цел : \"Шоуто трябва да продължи!\" Петров не го удовлетвори, вместо него Тома Биков от ГЕРБ предупреди социалистите, че бъркат в контакта и ще ги удари токът, а на финала Славчо Велков от лявицата дори се вдъхнови да му отговори в рими: \"Този, който заплашва другите, че ще ги удари токът, трябва да внимава да не го клъвне смокът!\", скочи от трибуната Велков.", "date": "2018.01.19", "title": "Депутати отрязаха БСП да има комисия за преглед на харчовете по е-управлението"}
{"url": "http://www.faktor.bg/bg/articles/prokuraturata-razbitata-grupa-e-finansirala-prestapna-deynost-chrez-kriptovalutata-uankoyn", "text": "Германия е поискала помощ от българската прокуратура заради разследване срещу престъпна група, която е привлякла над 3 млн. потребители за криптовалутата уанкойн (OneCoin). \"Моля ви за търпение, защото към момента не можем да дадем много информация\", заяви говорителят на главния прокурор Румяна Арнаудова, цитирана от novini.bg. На специалната пресконференция бяха дадени подробности за разбитата престъпна група, занимаваща се с пране на пари чрез криптовалута. Заедно с Арнаудова участие взе и ръководителят на Специализираната прокуратура Иван Гешев.  \"Става въпрос за търговска измама и пране на пари. Чрез това пране на пари се е финансирала престъпна дейност. Проведохме редица претърсвания и разпити. Има разлика между биткойн и уанкойн. Биткойнът е децентрализирана криптовалута, а уанкойн е централизирана. Другата разлика е, че биткойн се купува и разпространява свободно в интернет, докато уанкойн може да се закупи само от определени асоциации или търговски дружества. Германските власти разследват и заобикалянето на търговското право. Дейноста на тази група е нова и най-вероятно представлява пирамидална структура. Дейността на асоциацията, която разпространява уанконйн, е виртуална. Германските колеги разследват тази група повече от 2 години\", разкри прокурор Гешев.  \"Тези престъпления са трудни за разследване. Те са на ръба на закона. Виждате, че и в Германия разследват повече от 2 години. Не само в България има по-дълги разследвания. Разпитали сме най-малко 50 човека. Не знам имената на всички свидетели. Част от дейността на групата е била да продават обучителни пакети. Логичното е, че стойността на криптовалутата се формира на базата на търсене и предлагане. Цената на биткойна се формира точно така. Не съм специалист по криптовалутите, но ми беше обяснено, че цената на уанкойн се формира чрез счетоводни тефтери и тя е нереална. Към молбата за помощ от Германия няма приложена Европейска заповед за арест. Германските колеги присъстваха на почти всички разпити и останаха много доволни от свършената работа. Иззели сме много документи, сървъри, всичко, което искаха германските власти\", добави Гешев.", "date": "2018.01.19", "title": "Прокуратурата: Разбитата група е финансирала престъпна дейност чрез криптовалутата уанкойн"}
{"url": "http://www.faktor.bg/bg/articles/hronologiya-na-golyamata-bitka-komunizmat-da-vleze-v-uchebnitsite-po-istoriya", "text": "Историята на битката за приемането на адекватно изучаване на тоталитарния комунистически режим в часовете по история в средните класове има дълга и прелюбопитна история, пише сайтът desebg.com, който я е проследил от самото начало. След като тази седмица Министерството на образованието и науката (МОН) публикува новата учебна програма по „История и цивилизации” за 10 клас, приет благодарение на активната работа на няколко професионални историци и на политическата подкрепа на отделни фигури от управляващите, БСП излезе с декларация, с която атакува програмата, която позволява изучаването на тоталитарната комунистическа диктатура в България да се изучава с нови знания и термини в часовете по история. Вижте хронологията на този сблъсък на различните виждания на българските историци и институции - от началото до днес:  Юни 2008 г. В Прага, Чехия, е проведена конференция „Европейската съвест и комунизмът”. На нея е поставен въпросът за еднакво третиране на престъпленията на нацизма и престъпленията на комунизма. Подчертано е, че престъпленията на комунизма все още не са получили достатъчно ясна оценка и присъда от юридическа, морална, политическа, а и от историческа гледна точка. Форумът изрично се позовава на Резолюция 1418 (2006) на ПАСЕ за необходимост от международно осъждане престъпленията на тоталитарните комунистически режими. Конференцията, в която участват политици и представители на различни държавни институции, свързани с изследването на комунистическите престъпления, приема специална декларация, подписана от участниците, сред които са чешкият президент (1993-2003) Вацлав Хавел и Йоахим Гаук, първият председател на Федералната комисия за разкриване на архивите на ЩАЗИ в Германия и впоследствие президент на Германия. В документа освен за постигане на общоевропейско разбиране, че както нацистките, така и комунистическите тоталитарни режими – всеки от тях оценяван и съден по собствените му ужасни „заслуги”, са разрушителни в своята политика на системно прилагане на крайни форми на терор и потъпкват всички граждански и човешки свободи, те трябва да бъдат смятани за най-голямото зло, поразило ХХ век, се призовава и за смяна на учебните програми с нови такива, в които да бъдат застъпени истинските факти за комунизма. Април 2009 г. Европейският парламент подкрепя Пражката декларация и приема резолюцията „Европейската съвест и тоталитаризма”, с която „решително и недвусмислено осъжда всички престъпления срещу човечеството и масовото нарушаване на правата на човека от страна на всички тоталитарни и авторитарни режими” и се призовава за оценка на престъпленията на комунистическите тоталитарни режими. Ноември 2009 г. С решение на 41-то Народно събрание народните представители, без тези на БСП, подкрепят резолюция 1481/2006 на ПАСЕ за международно осъждане на комунистическите и националсоциалистическите режими, както и резолюцията на Европейския парламент за „Европейската съвест и тоталитаризма”. Януари 2012 г.  Публикувано е изследването „Топоси на историческата памет” в книгата „Минало несвършващо” (съставител Евгения Иванова, НБУ). Теренното изследване е инициатива на Нов български университет, на Американския университет в България и отчасти на Софийския университет „Св. Климент Охридски”. То е проведено в периода октомври 2009 г. – юни 2010 г. (частично повторено октомври 2010 г. – януари 2011 г.), като обхваща всички малцинствени групи в страната. Целта е чрез него да се потърси отговор кои са онези местата, събитията, действащите лица в българската в сравнителна перспектива с балканската и европейската история, които имат формираща роля за идентичността на съвременните граждани. Проф. Евелина Келбечева (Американския университет в България),  един от участниците в изследването, отбелязва факта, че българите нямат памет за ключови места на репресии при комунистическия режим като лагерите „Белене” и „Слънчев бряг” край Ловеч. Тя предупреждава, че „внимателната манипулация на миналото продължава да е приоритет на определени кръгове, които имат нужда да подържат своята вече несъществуваща идеология с огромни исторически фалшификации. Такава фалшификация сама по себе си е всяка теза, която „нормализира”, тоест оневинява всичко направено от диктатурата на комунистическата партия в България”. Септември 2013 г.  Проведена е конференцията  „Образованието за комунистическия режим и европейските демократични ценности на младите хора в България днес“. Инициатива на неправителствените организации фондация „Конрад Аденауер”, Център за Европейски изследвания в Брюксел при ЕНП и фондация „Център Хана Аренд”. На конференцията е представено обширно национално представително изследване на НЦИОМ,  проведено в периода 7 – 19 юни 2013 г. Резултатите от него показват огромни празнини в информацията и знанието за комунистическия режим в България сред младите хора на възраст между 15 и 35 години. Проучването също така показва, че интернет и филмите са изместили учебниците по история на трето място като източник на информация за комунистическия режим. Участниците в конференцията правят извода, че в годините на преход от тоталитарен комунистически режим към демокрация държавната политика в България не цели да направи достояние истината за диктатурата в периода 1944-1989 г., а да я скрие от младите хора в училище. Проучването показва и някои други интересни факти: половината от младите хора смятат, че Държавна сигурност е репресивен орган, както и това, че след промените бившите комунисти и висшите кадри на ДС са забогатели. Младежите обаче не знаят нищо за горяните, лагерите, както и за убийството на писателя Георги Марков от ДС в Лондон през 1978 г. В рамките на инициатива е представено и изследването „Комунизмът в учебниците” на Любомир Пожарлиев, докторант в катедра „Социология” на СУ „Св. Климент Охридски”, в което той представя по какъв начин темата за комунистическия режим е застъпена в учебниците по история на различните издателства. Февруари 2014 г. Проф. Евелина Келбечева  инициира Петиция за необходимостта от промяна на учебните планове, като в тях се въведе изучаването на тоталитарните режими в сравнителен план, както и конкретно на българския комунизъм в средното училище. Инициативата е обявена на събитие в Благоевград с участието на близки на горяни от първата в Източна Европа въоръжена съпротива срещу съветизацията на България и налагането на тоталитарния комунистически режим. Петицията събира над 2000 подписа подкрепа. Тя е подкрепена от президентите Желю Желев и Петър Стоянов, както и много общественици и представители на академичната общност. В следващите месеци проф. Келбечева участва в различни предавания, в които се разисква проблема. Ноември 2014 г. Под егидата на президента Росен Плевнелиев се отбелязват 25 години от началото на демократичните промени в България. В рамките на инициатива са проведени първите открити уроци от страна на историци, разследващи журналисти, социолози и др. в различни училища в страната. Тогава е представено и проучване на общественото мнение за равносметката от „Преходът: митове и памет, 25 години по-късно”, осъществено от социологическата агенция „Алфа Рисърч”. То е проведено сред 1 200 български граждани над 16-годишна възраст чрез пряко стандартизирано интервю по домовете. Изследването показва, че общо 94% от най-младото поколение (16-30 г.) не знаят почти нищо за периода на комунизма 1944-1989 г. Фрапантното непознаване на комунистическия режим от младите поколения българи се допълва и следния факт: 40% от тях не могат да посочат дали краят на комунизма е белязан от рухването на Берлинската, Московската, Софийската или ... Китайската стена (!?). Изследването категорично показва и друг явен проблем, а именно, че университетите и средното училище не дават необходимите знания на студентите и учениците за тоталитарния комунистически режим. Май 2015 г. Президентът Росен Плевнелиев отравя публична критика срещу бездействието на управляващите (по това време коалицията ГЕРБ и Реформаторския блок) за това, че истината за комунистическия режим още не е влязла в учебниците по история, а продължават опитите за замазването на неговата същност. „Няма да спра да повтарям, че преходът ще приключи тогава, когато сложим комунизма по един обективен начин в музея и в учебниците. Българските граждани имат пълното основание да не са доволни, а българските политици са техни длъжници. Истината все още замазва. Все още се правят опити за романтичен поглед към този период”, отбеляза държавният глава. Той прави този коментар при откриването на изложбата „Желязната завеса” – България 1944-1989” в столицата. Плевнелиев подчертава, че като държавен глава, който има позиция и кауза и се интересува от тези теми,  „се притеснявам от начина, по който се отнасяме специално в Югоизточна Европа към историческото наследство на комунизма”. Подчертава, че докато в Германия и страните от Централна Европа отдавна комунизмът е получил своята обективна оценка от обществото и е намерил място в музея и учебниците по история, в нашата част на Европа това не е още факт. Септември 2015 г. 43-то Народно събрание по време на второто правителство на Бойко Борисов (коалиция ГЕРБ и Реформаторския блок) не приема предложения от депутата от Реформаторския блок Борис Станимиров законопроект за изменение и допълнение в Закона за народната просвета. С него той предлага изучаването на комунистическия режим да стане „чрез преразглеждане и коригиране на учебниците по история, така че младите хора да бъдат информирани за престъпленията на комунистическите режими у нас и по света по същия начин, по който са информирани за престъпленията на националсоциализма и фашизма”. Конкретният поправка гласи: „Принципите на демокрацията и правовата държава, на човешките права и свободи”, включват и информираност за престъпленията на тоталитарните режими в Европа, включително на комунистическия режим в България по смисъла на Закона за обявяване на комунистическия режим за престъпен (2000 г.)”. Ключово за неприемането на този текст е позицията на депутатите от ГЕРБ, повечето от които гласуват „въздържал се”. Декември 2015 г. По инициатива на народни представители от ГЕРБ, начело с Методи Андреев, в интернет стартира политическа петиция, чрез която се призовава за по-сериозното изучаване на тоталитарните режими през миналия ХХ век в часовете по история. Тя събира подписите на над 103 депутати от ГЕРБ, Реформаторския блок, ДПС и 2-ма депутати от БДЦ, както и 12 от българските евродепутати (6 от ГЕРБ, 1 от Реформаторския блок, 4 от ДПС и 1 от ВМРО). Документът е адресиран към министъра на образованието и науката проф. Тодор Танев (предложен на поста от Реформаторския блок). „През изминалите 25 години на преход в българската образователна система изучаването на тоталитарните режими през ХХ век остана частично и непълно застъпено в учебните програми. Обществената необходимост от осветляването на тези периоди става все по-осезаема за младите българи. Недопустимо е мирогледът на хората, които ще управляват държавата утре, да бъде моделиран с невежество и заблуди за миналото”, се посочва в петицията до него. Подписалите я депутати и евродепутати призовават министъра на образованието и науката да се разпореди да бъдат предприети действия, щото в учебните програми на българските училища да бъде включено изучаването на тоталитарните режими през ХХ век. „Основание за това наше искане е и фактът, че България остана единствената страна от бившия социалистически лагер, в която близкото минало не се преподава на подрастващите. Формирането на правилни ценности и изграждането на младите българи като достойни патриоти и родолюбци е в нашите ръце”, заключават депутатите. Реакция от страна на министъра не последва. Януари 2016 г. Президентът Росен Плевнелиев и всичките му секретари в президентството подписват политическата петиция за изучаването на комунистическия режим в училище.  „Слагам сърцето си в тази тема и подписвам без колебание петицията за  изучаване на тоталитарните режими през миналия ХХ век в часовете по история”, заявява Плевнелиев, преди да положи подпис в петицията. „Президентската институция подкрепя каузи. Каква по-смислена кауза от тази да си научим уроците от историята, защото истината е, че днес в Европа виждаме вече доста ненаучени уроци от историята, които се връщат със страшна сила към нас”, коментира още Плевнелиев при подписването на документа. Март 2016 г. Представители на Гражданското общество и политици, сред които проф. Евелина Келбечева и депутатът Методи Андреев се срещат с вицепремиера и нов министър на образованието и науката Меглена Кунева (сменила на този пост през февруари 2016 г. проф. Тодор Танев). Те внасят при нея двете петиции – гражданската и политическата – за необходимостта от изучаването на комунистическия режим в училище. Кунева заявява, че „сме готови да обсъдим всички конкретни предложения на инициаторите на петициите за необходимостта от изучаването на тоталитарните режими в училище”. Тя дава обещание проблемът да бъде решен с приемането на нов държавен стандарт по предмета „История и цивилизации”, но на практика не прави абсолютно нищо. В този период като министър  Меглена Кунева отговаря на парламентарно питане на Методи Андреев по проблема, като заявява, че в новите учебни програми се предвиждат повече часове по история, включително и за изучаването на тоталитарния период. Тези програми обаче не са правени с участието на заинтересованите представители на академичната общност. Март 2016 г. Броени дни след срещата при министър Кунева евродепутатът Андрей Ковачев (ГЕРБ/ЕНП) организира в Европейския парламент дискусия „Знание за миналото – памет за бъдещето”, посветена на изцяло на проблема с неизучаването на комунизма в училище. В инициативата участват историка проф. Евелина Келбечева, автор на гражданската петиция за изучаването на комунистическия режим в училище през 2014 г., социологът Любомир Пожарлиев, автор на изследването „Комунизмът в учебниците по история”, депутатът Методи Андреев (ГЕРБ), инициатор на петицията в българския парламент за изучаването на тоталитарните режими в училище и др. Поканена за участие и лично министър Меглена Кунева, но тя изпраща писмено обръщение, извинявайки се, че не може да присъства на дискусията. Изненадата на участниците е огромна, когато виждат Кунева в същия самолет, с който те се връщат в София от Брюксел след конференцията в Европейския парламент. Т.е. Кунева е била същия ден в Брюксел, но не е намерила необходимото време да участва в дискусията. Инициативата на Андрей Ковачев приема какви стъпки следва да бъдат предприети оттук нататък, за да се случи по най-правилния начин изучаването на комунистическия режим в училище. Проф. Евелина Келбечева очертава реалните действия за тази важна част от образователната реформа: Професионалните историци (извън кръга на онези, които участват във фалшифицирането на историята и обслужват поскомунистическата пропаганда и замитането на истината за комунистическия режим по време на прехода, бел. ред.) да представят на МОН концепция, съдържаща най-важното знание, трансформирано от документалните разкрития, фактите и процесите за истината за периода 1944-1989 г. На базата на тази концепция ръководството на МОН, което отговаря за изработването на държавните образователни стандарти, да зададе обективно и балансирано темите от периода на комунизма, които трябва да присъстват задължително в новите учебници по история, в паралел с другите два тоталитарни режима от ХХ век – фашизма и националсоциализма. Март 2016 г. Разследващият журналист и създател на сайтовете desebg.com и pametbg.com Христо Христов основава и регистрира в съда фондация в обществена полза „Истина и памет”, чиято основна цел е да работи за по-добрата информираност на обществото за комунистическия режим, неговите престъпления и съдбата на жертвите му. Една от поставените задачи е участва активно за приемането на нови учебни планове по история, чрез които да бъде преодолян проблема със слабото изучаване на тоталитарната комунистическа диктатура. В Управителния съвет на фондацията влизат проф. Евелина Келбечева, историкът Георги Михайлов (сайт desehistory.com) и юристът Александър Кашъмов. Май 2016 г. Фондация „Истина и памет” внася на вниманието на министъра на образованието и науката Меглена Кунева Списък с основните факти и процеси от тоталитарното управление на БКП, без които учебниците по история са немислими (виж списъка – ТУК). В документа до министъра е посочено: „Основната задача на обучението по най-новата ни история в средния курс е създаване на критично отношение към тоталитарния режим в България (1944-1989), както и неговите метастази в следващия период. Младите хора в България имат нужда да се ситуират в днешния ден, както по отношение на националната си история, така и по отношение на общите ценности в Европейският съюз. Няма съмнение, че те могат да бъдат изградени като образовани хора с активно ново гражданско съзнание чрез обучението по хуманитарни науки и преди всичко, чрез курсовете по история. Сегашното състояние на програмите, на разпределението на учебния материал, на учебниците и допълнителните материали не постига тези цели. Апелираме към радикална програма на държавните образователни стандарти за изучаване на история, за да може българското средно училище да бъде място, където по модерен начин да се преподават знания и умения, които ще доведат до създаване на хора с достатъчно знание за самооценка и за разбиране на динамично променящият се свят. В учебното съдържание по история до този момент, в една или друга степен все още има огромни бели полета, затова предлагаме в новите учебници те да бъдат попълнени, за да бъде създадена обективна картина на историята на България от най-ново време, без знанието за която не можем да мислим за образовано и граждански активно ново поколение”.  От МОН запазват мълчание. Юни 2016 г. Фондация „Истина и памет” организира и провежда в Дома на Европа в София конференцията „Знание и ценности” – (не)изучаването на тоталитарните режими в българското училище. Инициативата е първата по рода си, защото на едно място събира, политици, ангажирани с проблема, представители на академичната общност, образователни експерти, както и режисьори и документалисти. Министърът на образованието и науката Меглена Кунева е поканена, но не само не удостоява с внимание конференцията, но не изпраща дори експерт или служител от министерството, който да представлява МОН. В дискусията участват евродепутатът Андрей Ковачев, проф. Евелина Келбечева, доц. Лъчезар Стоянов (НБУ), доц. Виолета Стойчева от Великотърновския университет „Св. Св. Кирил и Методий”, Лиляна Друмева, председател на Съюза на репресираните „Памет” и дългогодишен образователен експерт и др. Конференцията стига до следния извод: Отсъствието на ясна държавна политика и политическа воля, фактът, че образованието не е приоритет на различните управляващи мнозинства по време на прехода, скъсаната връзка между академичната общност и системата на образованието, манипулативното криене на факти и събития за периода 1944-1989 г., както и ретроградно написаните учебници са сред основните причини в България да е налице неадекватно преподаване на тоталитарния комунистически режим за разлика от всички останали държави в бившия Източен блок (с изключение на Русия), преживели тоталитаризма от съветски тип. Юли 2016 г. От фондация „Истина и памет” внасят заключителните решения на своята конференция в МОН. Неправителствената организация приканва министър Кунева да организира открита експертна дискусия  за създаването на новите държавни образователни стандарти  и нови учебни програми за средното образование по история. От МОН не последва никаква реакция. Ноември 2016 г. Фондация „Истина и памет” съвместно с община Враца организира в града двудневна конференция научната конференция „Тоталитаризмът в България 1944-1989: Преосмисляне чрез знание“. Тя е открита от кмета на Враца Калин Каменов (ГЕРБ), а нея взимат участие водещи експерти, историци, изследователи и журналисти, проучвали периода на комунизма, както и председателят на Комисията по досиетата Евтим Костадинов. Инициативата е посетена от учители и ученици от Враца, както и от граждани на града. Тя е първата по рода си, организирана извън София и е опит да се покаже как трябва да се работи с младите хора. Февруари 2017 г. На предизборна среща със Съюза на репресираните от комунизма „Памет” в Арбанаси лидерът на ГЕРБ Бойко Борисов поема ангажимент, че ако партията му спечели парламентарните избори и сформира правителство ще настоява Министерството на образованието и науката (МОН) да е техен ресор, за да се извърши необходимата законодателна реформа и истината за комунистическия режим да се изучава по адекватен начин в училище. Той заявява, че образованието е приоритет за партията му. На срещата присъства евродепутатът от Андрей Ковачев (ЕНП/ГЕРБ), кметът на Велико Търново Даниел Панов и зам.-председателя на 43-то Народно събрание Димитър Главчев. Бойко Борисов се ангажира с проблема с неизучаването на комунизма в училище в България, след като Станка Георгиева, дъщеря за убит от комунистите горянин от сливенското село Желю войвода, посочва, че един от проблемите да не се преосмисля тоталитарния комунистически режим у нас е липсата му в училище. Септември 2017 г. Лиляна Друмева, главен съветник на министъра на образованието и науката Красимир Вълчев в третия кабинет на Борисов, както и председател на Съюза на репресираните от комунизма „Памет” кани проф. Евелина Келбечева и доц. Лъчезар Стоянов на обществено обсъждане на програмата за Х клас, която се провежда на 4 септември в МОН. В обсъждането участват и представители на академичната общност от Софийския университет „Св. Климент Охридски” и БАН. Разговорът, воден от съответния директор на дирекция в МОН, върви към мнение, че сегашната програма е добра и не се налагат сериозни промени. Противоположно мнение изразяват историците Келбечева и Стоянов. Те настояват за нов преглед на периода на тоталитарния комунизъм и въвеждането на нови понятия и знания. Предлагат да представят свои предложения. В същия период евродепутатът Андрей Ковачев провежда среща в МОН на ниво зам.-министър, като настоява за приемане на нова учебна програма за часовете по история, която по-обстойно да засяга периода 1944-1989 г. Октомври 2017 г. Доц. Лъчезар Стоянов и проф. Келбечева внасят своите предложения, но организирането на втора експертна среща по поставения от тях проблем се забавя. В този период започва игра на котка и мишка. На ниво администрация в МОН не са склонни да приемат предложенията, направени от двамата учени. Ноември 2017 г. На 9 ноември 2017 г. Изпълнителният директор на фондация „Истина и памет” журналистът Христо Христов внася в Министерски съвет изложение до министър-председателя за проблема с неизучаването на тоталитарния комунистически период в училище. Припомнено е предизборното обещание на Борисов тази реформа да бъде извършена, ако ГЕРБ спечелят изборите, нещо което впоследствие се случва и МОН става техен ресор. От името на неправителствената организация Борисов е призован управлението му да прояви политическа воля и да се стигне до така отлаганата реформа. Подобно изложение до премиера в същия период внася и историкът доц. Лъчезар Стоянов. На 10 ноември 2017 г. в гр. Ловеч се провежда научна конференция „100 години от болшевишкия преврат в Русия и влиянието му в България“, организирана от бившия депутат на ГЕРБ Антон Тодоров и община Ловеч. На нея доклади изнасят проф. Евелина Келбечева и доц. Лъчезар Стоянов. На инициатива присъства и зам.-председателят на ГЕРБ и председател на парламентарната група на партията Цветан Цветанов. Използвайки форума проф. Келбечева поставя на вниманието на присъстващите проблема с неадекватното изучаване на комунистическия режим. Припомнено е предизборното обещание на Бойко Борисов и нежеланието в МОН да бъде извършена необходимата реформа. Цветан Цветанов е впечатлен от казаното и в отделен разговор получава допълнителна информация за проблема от проф. Келбечева. След него той съдейства на учените за провеждането на среща между тях и министъра на образованието и науката Красимир Вълчев. Такава среща се провежда и на нея е обсъден проблемът. Министърът се разпорежда програмата за Х клас по история да бъде върната за актуализиране към ресорния зам.-министър Таня Михайлова. На 21 ноември 2017 г. проф. Келбечева дава интервю за сайта Faktor.bg, в която заявява, че все още съществува опасност да не бъде извършена необходимата реформа. „Очакваме МОН да си свършат работа и наистина в бъдещата програма, по която ще се пишат учебниците, да се включат предложенията, направени от доц. Лъчезар Стоянов и от мен. Настояваме за радикални промени. Започва нов кръг от обсъждания в МОН по изработването на нова програма за часовете”, заявява тя. Броени дни след интервюто на проф. Келбечева, в което тя вдига завесата на водените усилени разговори в МОН, пет извънпарламентарни партии – ДСБ, „Да, България”, „Зелените”, ДЕОС и БЗНС (с лидер Николай Ненчев) обявяват в медиите, че са изпратили писмо до министъра на образованието и науката Красимир Вълчев, с което го сезират за проблема с неадекватното изучаване на тоталитарния комунистически режим. Смешното, ако не и жалкото в случая е, че повечето от тях са били част от Реформаторския блок в предходния парламент и управление, в което са имали двама министри на образованието (проф. Тодор Танев и Меглена Кунева), пред които не са поставили приоритетно подобно искане. Декември 2017 г. Проф. Евелина Келбечева и доц. Лъчезар Стоянов продължават активна работа по изработването на новата програма. Провеждат се серия от обсъждания в МОН, на някои от които присъства и министъра на образованието Красимир Вълчев. Той заявява на двамата учени, че ще разпише програмата, след като получи тяхното одобрение. Януари 2018 г. Проведено е финалното обсъждане на новата учебна програма по „История и цивилизации” за Х клас, в която в отделна тема е разгледан периода 1944-1989 г. Около 90% от направените от доц. Лъчезар Стоянов и проф. Евелина Келбечева предложения са приети. Отпадат предложенията за въвеждане на нови термини като „съветска окупация” и „16-та република на СССР”. На 15 януари 2018 г. от МОН обявяват на своя сайт приемането на новите програми. Най-значимата реформа се отнася за програмата по история за Х клас и изучаването на периода на тоталитарния комунистически режим (виж програмата – ТУК). На 19 януари 2018 г., БСП, която проспива целия процес, иска с декларация отмяна на приетата програма по история за Х клас. Битката продължава.", "date": "2018.01.19", "title": "Хронология на голямата битка комунизмът да влезе в учебниците по история"}
{"url": "http://www.faktor.bg/bg/articles/politsiyata-zapechata-kabineti-na-administratsiyata-v-meditsinska-akademiya-sofiya", "text": "Полиция е запечатала кабинетите на ръководители и административни служители на Медицинския университет в София, съобщи Би Ти Ви. Акцията на спецпрокуратурата, ДАНС и ГДБОП е срещу организирана престъпна група, извършвала нерегламентиран прием на чуждестранни студенти. Проверките обхващат студенти, преподаватели и администрация. Акцията ще обхване документите на всички учащи и поради тази причина ще приключи в понеделник.", "date": "2018.01.19", "title": "Полицията запечата кабинети на администрацията в Медицинска академия-София"}
{"url": "http://www.faktor.bg/bg/articles/zelenite-s-tri-vaprosa-kam-ek-po-kazusa-pirin", "text": "Активисти от партия \"Зелените\" са отправили в четвъртък парламентарен въпрос на Европейската комисия по казуса с Национален парк Пирин. От формацията са входирали питането си чрез групата на \"Зелените\" в Европейския парламент този четвъртък (18 януари 2018 г.) Конкретните им въпроси са три: 1. Как Комисията оценява промените в плана за управление на Пирин, липсата на оценка за въздействието му върху околната среда и начина на приемането му от Министерския съвет? 2. Уверена ли е Европейската комисия, че законодателството на Европейския съюз е спазено? 3. Какъв е статутът на разследването 6240/14/ENVI. (В Европейската комисия в момента тече разследване за възможни нередности при дейности по заменянето на съоръжения от страна на концесионера на ски зоната в Пирин. - бел.ред.) \"Зелените\" са въвели въпросът като \"спешен\" и Европейската комисия е длъжна да отговори писмено в рамките на три седмици. При неспешен въпрос срокът е шест седмици. Стъпката е логично продължение на коментар на съпредседателя на Зелените в европарламента Ска Келер по-рано тази седмица. Новите въпроси по темата показват, че казусът ще бъде на дневен ред по време на цялото ни европредседателство.", "date": "2018.01.19", "title": "\"Зелените\" с три въпроса към Еврокомисията по казуса \"Пирин\""}
{"url": "http://www.faktor.bg/bg/articles/berluskoni-saedinenieto-pravi-pobedata", "text": "Бившият италиански премиер Силвио Берлускони и съюзниците му от десницата се споразумяха вчера за обща политическа програма преди парламентарните избори на 4 март, съобщи Ройтерс, цитиран от \"Фокус\". \"Съединението прави победата\", написа Берлускони в \"Туитър\" и обяви, че е сложил подписа си под обща предизборна програма с Матео Салвини, лидер на антиимигрантската партия \"Северна лига\", и Джорджа Мелони, лидерка на националистическата партия \"Италиански братя\". Според социологически проучвания техният съюз ще спечели най-много места в парламента, но няма да постигне абсолютно мнозинство. Затова е трудно да се предвиди какво коалиционно правителство ще бъде формирано след вота. Дясноцентристкият блок не публикува окончателна версия на предизборната си програма, но негови представители неотдавна казаха, че тя ще включва обещание за отмяна на законодателен акт от 2011 г., призоваващ за постепенно увеличаване на пенсионната възраст.  Тримата лидери казаха също, че ще обещаят да въведат плосък данък. \"Северната лига\" предлага 15-процентна данъчна ставка, а Берлускони смята, че трябва да е между 20 и 25 процента. В момента най-високата данъчна ставка е 43 процента. Те казват, че ще се борят срещу неплащането на данъци, а по-ниските данъци върху доходите ще стимулират икономиката.  Очаква се програмата да включва мерки за борба срещу незаконната имиграция и изменение на конституцията така, че тя да има превъзходство над всеки нормативен акт, одобрен от Европейския парламент. Такъв ход неминуемо ще предизвика конфликт с Брюксел, отбеляза Ройтерс. Предстои трите партии да се договорят кой да стане премиер на Италия, ако успеят да свалят лявоцентристкото правителство от власт.", "date": "2018.01.19", "title": "Берлускони: Съединението прави победата"}
{"url": "http://www.faktor.bg/bg/articles/novini/balgariya/mariya-gabriel-otkriva-v-sofiya-seminar-sreshtu-nasilieto-nad-zheni", "text": "Българският комисар Мария Габриел, отговаряща за цифровата икономика и цифровото общество, ще открие в София семинар на тема „Координационен механизъм за помощ на пострадали от домашно насилие – път към дългосрочното прекратяване на домашното насилие“. Това съобщиха от пресцентъра на Представителство на ЕК в България . Събитието е по инициатива на Фондация „Асоциация Анимус“ и ще се състои днес от 09.30 часа в \"Сити Хотел София\", ул. „Стара планина“ №6, Зала \"Сити\".", "date": "2018.01.19", "title": "Мария Габриел открива в София семинар срещу насилието над жени"}
{"url": "http://www.faktor.bg/bg/articles/emil-radev-pritesnitelno-e-antievropeyskoto-govorene-na-bsp", "text": "Много ме притеснява това антиевропейско и антицивилизационно говорене на БСП. Истанбулската конвенция дава пълна гама от мерки за борба с насилието срещу жените и с домашното насилие, каза в сутрешния блок на БНТ евродепутатът от ЕНП/ГЕРБ Емил Радев. В Истанбулската конвенция става дума за борба с насилието над жени. Тя не отваря вратата към никакви джендър идеологии и никъде в нея не се споменава нищо за налагане на трети пол. На базата на тази конвенция категорично никой не може да претендира да сключва еднополови бракове, заяви още Радев по повод разсъжденията на другия участник в разговора -  депутата от БСП Стоян Мирчевя, според когото чрез тази важна тема за обществото - насилието над жени, има опит \"да се вкарва една идеология, която е свързана с т.нар. джендър идеология, като ни се обяснява, че има проблем с превода\". \"Джендър идеологията касае сексуалната ориентация и това, че човек трябва на психическо ниво да определи какъв пол е и може да го сменя няколко пъти. Тази идеология обслужва едва между 1 и 5% от обществото\", обясни Мирчев. Самите страни членки решават какво да правят с новите правни норми. Ако еднополови бракове не бъдат приети от българския парламент, това няма как да се случи, опонира Радев. 44 държави са подписали конвенцията, 28 са я ратифицирали. Една от всеки три жени над 15 години е подложена на насилие по някакъв начин, добави евродепутатът.  \"Ние защитаваме правата на жените, но джендър идеологията казва \"няма пол, няма баща и майка\". Джендър идеологията използва болката на тези жени, а приемайки тази идеология, се опитваме да унищожим децата си. В конвенцията пише, че джендър идеологията трябва да бъде инфилтрирана в образователната система\", заяви Стоян Мирчев.", "date": "2018.01.19", "title": "Емил Радев: Притеснително е антиевропейското говорене на БСП"}
{"url": "http://www.faktor.bg/bg/articles/novini/balgariya/sinoptik-ot-20-yanuari-zapochvat-valezhi-fevruari-se-ochertava-studen", "text": "Локален циклон, в тила на който вятърът се усили, достигна страната ни. Това заяви синоптикът Анастасия Бойчева от БАН в студиото на „Здравей, България“ по Нова телевизия. „Ако беше обичайно, нямаше да му обръщане внимание“, коментира тя по повод тежката обстановк в страната. Стихията достигна до около 20 метра в секунда, посочи метеорологът. А в планините вятърът бе ураганен, допълни експертът. „Засега все още такива високи стойности в равнинната част на страната -това наистина е невъзможно“, смята синоптикът. По думите на Анастасия Бойчева силният вятър не може да се причисли към определен сезон. „Вятърът приключи, предстои нова динамична обстановка“, заяви синоптикът, като допълни, че три дни ще вали без прекъсвания. „Днес няма да има никакви опасни явления“, посочи метеорологът. От 20 януари започват валежи, януари е доста динамичен,а февруари се очертава студен, смята още тя.", "date": "2018.01.19", "title": "Синоптик: От 20 януари започват валежи, февруари се очертава студен"}
{"url": "http://www.faktor.bg/bg/articles/novini/balgariya/-alternativa-za-germaniya-vklyuchvaneto-na-balgariya-v-evrozonata-e-opasno", "text": "Председателят на популистката „Алтернатива за Германия“ Йорг Мойтен предупреди за опасностите от включването на България в еврозоната, отбелязва вестник Bundesdeutsche Zeitung, цитиран от \"Фокус\". Вместо във валутния съюз да бъдат включвани държави, които икономически не са подходящи за него, би следвало такива да напускат еврозоната, дори това да означава разпадането й и връщането към националните валути, категоричен бе Мойтен.  Председателят на Европейската комисия Жан-Клод Юнкер приветства програмата на българското председателство на съвета на ЕС за следващите шест месеца, която бе представена в Европейския парламент. Люксембургският политик описа като „мъдро решение\" консенсусът, постигнат от премиера Бойко Борисов по отношение на приоритетите на председателството.  „България многократно демонстрира, че може да допринесе за европейските компромиси и да изгради мостове - както в настоящите държави-членки, така и по отношение на нашите съседи в Западните Балкани. България е истинска история на успеха, която ще вдъхнови нашите съседи в Западните Балкани. Затова беше правилно българският министър-председател да превърне нашите отношения с тях в центъра на председателството на София“, подчерта Юнкер. Но лидерът на „Алтернатива за Германия“ не е въодушевен от усилията на България за включването й в еврозоната.  „Както правителството на България, така и председателят на ЕК Жан-Клод Юнкер искат да вкарат бедната балканска държава във валутния съюз. Това е опасно. Въпреки че официалните данни за инфлацията и държавния дълг отговарят на критериите, България структурно не може да използва еврото като своя валута“, заяви Мойтен.  Съгласно думите му, развитието на ситуацията в България присъединяването й към еврозоната ще бъде по примера на Гърция. А именно – краткосрочен икономически ръст с повишаване на заплатите, което обаче няма да бъде подплатено с устойчиво нарастване на производителността. Девалвацията на валутата вече няма да бъде възможна, което ще доведе до свиване на износа. След това дългът на държавата ще нарасне. Твърде високо платените служители ще загубят работата си, а разходите на правителството за справяне с безработицата ще продължават да се увеличават, а заедно с тях – и държавният дълг. В крайна сметка всичко това ще доведе до опасност от обявяване на държавен фалит. Така Европа отново ще преживее дежа вю, уверен е крайнодесният германски политик.", "date": "2018.01.19", "title": "„Алтернатива за Германия“ : Включването на България в еврозоната е опасно"}
{"url": "http://www.faktor.bg/bg/articles/tr-traykov-poveche-zagivat-ot-mrasniya-vazduh-otkolkoto-ot-katastrofi", "text": "Три са източниците на замърсяването на въздуха - индустрията, транспорта и отоплението.  С индустрията сме решили проблема си, защото тя почти не съществува. Остават транспортът и отоплението. У нас са загинали повече хора от мръсния въздух, отколкото при катастрофи, заяви пред бТВ Трайчо Трайков, бивш министър на икономиката. Проблемът със завишените фини прахови частици в София няма да се реши с намаляване на цената на билетчето за градския транспорт. Ситуацията в Западна Европа е различна от тази в България, обясни още Трайков, който в момента е общински съветник. Не е практично да се дава азерски газ на бедните хора. Самото газифицирне е скъпо, така че по-заможните хора го използват, подчерта Трайков. Това е въпрос на държавна политика. Това е непрактично решение, защото хората, които се нуждаят, са бедни и нямат газова инсталация и газови уреди. Когато отоплението е на газ и с централно топлоподаване – тогава ще се подобри въздухът на София, обясни той.  „Усилията трябва да бъдат фокусирани в проблема с отоплението. Горенето на дрехи и гуми са по-изолирани случаи. Системното решение е да има завишен контрол върху автомобилите, които замърсяват най-много. Системата за измерване може да бъде свързана с КАТ и шофьорите да бъдат санкционирани, предлага Трайков.  „Всяка година у нас умират три пъти повече хора заради усложнения от мръсния въздух“, посочи Трайков.", "date": "2018.01.19", "title": "Тр. Трайков: Въздухът в София ще се подобри при отопление на газ, но с централно топлоподаване"}
{"url": "http://www.faktor.bg/bg/articles/ryazka-promyana-na-vremeto-zaradi-yuzhnyaka", "text": "Днес времето ще е слънчево. След обяд от запад ще започне увеличение на облачността, предимно средна и висока. Вятърът ще се ориентира от юг-югозапад и ще е слаб до умерен. Ще се затопли и максималните температури ще са между 7° и 12°, за София около 9°. Това съобщи Агенция „Фокус”, цитирайки дежурния синоптик Мартин Славчев от Националния институт по метеорология и хидрология (НИМХ) при Българската академия на науките (БАН). По Черноморието ще бъде предимно слънчево. Ще духа умерен вятър от югозапад. Ще е топло с максимални температури 9°-12°. Температурата на морската вода е около 8°. Вълнението на морето ще е около 2 бала. В планините ще бъде предимно слънчево и все още ветровито. Северозападният вятър постепенно ще отслабва до умерен и през деня ще се ориентира от запад. Ще се затопли и максималната температура на височина 1200 метра ще е около 7°, на 2000 метра – около 0°. Атмосферното налягане е по-ниско от средното за месеца и ще остане без съществена промяна.", "date": "2018.01.19", "title": "Рязка промяна на времето заради южняка"}
