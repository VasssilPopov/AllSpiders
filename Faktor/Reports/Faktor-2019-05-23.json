{"url": "https://www.faktor.bg/bg/articles/novini/svyat/zelenski-rusiya-e-agresor-nyama-da-vodim-pregovori", "text": "Президентът на Украйна Владимир Зеленски изключи възможността за водене на преговори с Русия, предаде  , позовавайки се на украински медии.  Това заяви украинският държавен глава пред журналисти, преди изказването му на форума „IFORUM – 2019“.  На въпрос на журналист от украинската Обществена телевизия, ще има ли преговори с Русия, Зеленски отговори отрицателно.  По време на изказването си на форума, Зеленски на няколко пъти спомена Русия, като страна изпреварваща Украйна по всички показатели, но я определи, като „агресор“.  На 20 май по време на речта си при встъпването си в длъжност Зеленски заяви, че смята постигането на мир в Донбас, за своя първостепенна задача, за реализирането на която е готов „на всичко“. На 21 май от администрацията на Зеленски съобщиха, че президентът има намерение да инициира провеждане на референдум по въпроса за преговорния процес между Украйна и Русия, допълва агенцията.", "date": "2019.05.23", "title": "Зеленски: Русия е агресор, няма да водим преговори"}
{"url": "https://www.faktor.bg/bg/articles/boryana-dimitrova-1", "text": "Тезата на БСП, че ще се бори за предсрочни избори се оказа недостатъчна за европейските избори. Те имат един единствен фокус. Това заяви в предаването „Лице в лице” на Би Ти ВИ социологът Боряна Димитрова. Премиерът Борисов лично се се зае с кампанията на ГЕРБ, класическа кампания на успехите и класическа мобилизация анти-БСП.   Тези фотоси, видеа от автомобила, който той кара, ги разглеждаме и метафорично. Това символизира кой кара влака, кой кара автомобила в ГЕРБ, смята тя. Освен един активен Борисов имаме и един незабележим Цветанов, но....Ако съдим по неговата Фейсбук активност става ясно, че Цветанов всеки ден е на няколко срещи, а това са изборите на твърдите ядра, на организациите. Тази активна работа на г-н Цветанов не трябва да се подценява, посочи Димитър Ганев от социологическа агенция „Тренд”.  Има технологично объркване на част от симпатизантите на левицата заради „Коалиция за България”, от която е част АВБ.  Ще има коефициенти взети от БСП, допълни Ганев.  Не е невъзможно ГЕРБ да победи, но по-вероятно е БСП да го направи. Неизвестен фактор е Борисов. Как тази седмица се отразява на социологическите проучвания неговата активност? Пресоли с присъствието си или се показва като големия мъж, ще разберем на 26-ти. Борисов блестящо играе, но направи огромна груба грешка - присъедини президента към БСП, анализира социологът Андрей Райчев. Не смятам, че всичко е предрешено. На една писта играят ВМРО и ВОЛЯ. Голяма част от избирателите Марешки може да вземе от БСП. Това е кампания на амплитудите, забелязваме Браунови движения, посочи Боряна Димитрова. ДПС преди 2 години получи рана в сърцето. Тя се казва Лютви Местан, който взе 300 000 гласа. За ДПС тези избори са като контролен преглед на стадиона. За тях цифрата 350 000 е сакралната. Ако мине тази граница, са вътре, смята Андрей Райчев.  ВМРО са малко над ръба. Има нови избиратели, които са нестабилни и Джамбазки трябва да трепели до последно, предупреди Андрей Райчев.", "date": "2019.05.23", "title": "Боряна Димитрова: Бойко Борисов показва кой кара влака"}
{"url": "https://www.faktor.bg/bg/articles/novini/balgariya/ministar-petkova-shte-pitame-ek-za-malkite-proizvoditeli-na-energiya", "text": "\"Неоснователни и неаргументирани са протестите на малките ВЕИ-та, че Параграф 18 от Закона за енергетиката не се прилага правилно. Интересно е защо точно сега, точно в този момент тези производители на енергия от възобновяеми енергийни източници започнаха да изразяват недоволство и да обясняват как те ще фалират и да изброяват всички останали последствия като пагубни за тях, след като той е приет през 2015 година. Срещу техните тези стоят много ясни аргументи и действия от страна на Европейската комисия и българските власти\", коментира на пресконференция министърът на енергетиката Теменужка Петкова. От страна на Европейската комисия вече имало изпратено писмо до Държавен фонд \"Земеделие\", в което се казва, че ако бъдат предприети действия от българските власти за промяна в текста на параграфа или отмяна, веднага ще започне възобновяване на процедурата по налагане на финансова глоба. Петкова посочи, че темата за Параграф 18 от Закона за енергетиката отново ще бъде поставена пред ЕК, за да се види дали са настъпили промени и дали ще се разгледа отново въпросът на малките ВЕИ. Тя даде да се разбере, че с въвеждането на разпоредбата на Параграф 18 от Закона за енергетиката е определена такава цена, която да гарантира възращаемост на инвестицията със съответната норма на печалба.", "date": "2019.05.23", "title": "Министър Петкова:  Ще питаме ЕК за малките производители на енергия"}
{"url": "https://www.faktor.bg/bg/articles/novini/balgariya/bsp-sazdavat-haos-v-sofiya-chlenovete-im-v-sektsionnite-komisii-sa-neotkrivaemi", "text": "Голям брой от членовете на секционните избирателни комисии от квотата на БСП в София са неоткриваеми, или се отказват да поемат задълженията си, съгласно Изборния кодекс. От друга страна, от БСП не предлагат нови членове на тяхно място. Това разкриха пред Faktor.bg  източници от ЦИК, които са се видели в чудо две дни преди вота. Това е прецедент и е предпоставка за умишлено саботиране на изборния процес, тъй като секциите в София са най-много - около 2000. Предполагаемата цел е да се създаде хаос и мини Костинброд-2. В същото време разполагаме с информация, че членове на СИК от квотата на БСП са инструктирани, да не подписват протокола и при най-малката поправка в него, а да изискват нов, който трябва да се вземе от съответната РИК. Явно  е заедстван задкулисен план, а целта е умишлено забавяне на изборния процес и създаване на хаос. Нека да припомним, че в състава на СИК има представители от всички партии, представени в Народното събрание и Европейския парламент, и те са длъжностни лица, по смисъла на Закона, с всички права и задължения.", "date": "2019.05.23", "title": "БСП създават хаос в София, членовете им в секционните комисии са неоткриваеми"}
{"url": "https://www.faktor.bg/bg/articles/skripal-napomni-za-sebe-si-pratil-saobshtenie-na-plemennitsata-si-az-i-yulechka-sme-dobre", "text": "Известен руски всекидневник публикува на уебсайта си аудиосъобщение, което твърди, че е направено от бившия двоен агент Сергей Скрипал, предаде Франс прес. Според таблоид \"Московский комсомолец\" 30-секундният запис е съобщение, оставено от Скрипал на телефонния секретар на племенницата му Виктория, която живее в Русия. Той й се обадил на 9 май по случай Деня на победата над нацистите през Втората световна война, предава БТА. \"При мен всичко е нормално. При Юлечка също\", казва той, имайки предвид дъщеря си Юлия, с която бяха намерени в безсъзнание на 4 март 2018 г. в английския град Солсбъри. Оттогава Сергей Скрипал не е виждан и не се е изявявал публично. \"Искам да разбера вие как сте\", добавя 67-годишният Скрипал, бивш полковник в руското разузнаване, осъден за шпионаж в полза на Обединеното кралство, а по-късно разменен с други двойни агенти. Според изданието това е вторият път, в който Скрипал се обажда на Виктория. Първият път е бил преди няколко дни, след като съпругът й е бил ударен на улицата от мъж, обвинил го, че е свързан с двойния агент. Обединеното кралство обвинява Русия, че стои зад отравянето на Скрипал, а Москва отрича тези \"недопустими обвинения\".", "date": "2019.05.23", "title": "Скрипал напомни за себе си: Пратил съобщение на племенницата си: Аз и Юлечка сме добре"}
{"url": "https://www.faktor.bg/bg/articles/karayancheva-balgariya-razchita-na-sadeystvieto-na-italiya-za-realizirane-na-svoite-osnovni-prioriteti", "text": "България разчита на съдействието на Италия за реализиране на своите основни приоритети – ускорено социално-икономическо развитие, завършване на правосъдната реформа, справяне с миграционната криза, присъединяване към Еврозоната и Шенген. Това заяви председателят на Народното събрание Цвета Караянчева на срещата си с председателя на Сената на Италианската република Мария Казелати. Българска парламентарна делегация, водена от председателя на Народното събрание, е на двудневна визита в Рим и Ватикана по повод Деня на българската просвета и култура и славянската писменост 24 май. В състава на делегацията са председателят на Групата за приятелство България – Италия и на Комисията по европейските въпроси и контрол на европейските фондове Кристиан Вигенин и народните представители от Групата за приятелство Младен Шишков, Павел Шопов, Симеон Симеонов и Албена Найденова. Председателят на парламента подчерта, че България високо цени отличните си отношения с Италия, която е неин важен партньор в ЕС и съюзник в НАТО. Цвета Караянчева отбеляза доброто сътрудничество и диалог между парламентаристите на двете страни и изрази надежда то да продължи да се задълбочава. Несъмнено контактите между представителите на Групите за приятелство в законодателните институции на България и Италия са важен фактор за развитието на двустранните ни отношения, посочи председателят на Народното събрание. Споделяме оценките на Италия за сериозните предизвикателства, пред които ни изправят миграционните потоци към ЕС, подчерта председателят на българския парламент. Миграцията е общ проблем и дългосрочно решение може да бъде намерено единствено със съвместни усилия, заяви Цвета Караянчева. Като важен външнотърговски партньор на България Италия е сред ключовите инвеститори в страната, отбеляза председателят на Народното събрание. Цвета Караянчева подчерта, че има потенциал за по-значимо и активно икономическо присъствие на Италия в България и за увеличение на италианските инвестиции в страната ни. По време на визитата си в Рим българската парламентарна делегация ще има аудиенция при Негово Светейшество Папа Франциск.  Председателят на Народното събрание да проведе разговор на четири очи със Светия отец и ще има среща с Държавния секретар на Ватикана Негово Високопреосвещенство кардинал Пиетро Паролин.", "date": "2019.05.23", "title": "Цвета Караянчева: България разчита на съдействието на Италия за реализиране на основните си приоритети"}
{"url": "https://www.faktor.bg/bg/articles/borisov-merkel-i-tayani-zakrivat-kampaniyata-na-veber-v-myunhen", "text": "Председателят на ГЕРБ Бойко Борисов ще участва утре, 24 май 2019 г. (петък), в заключителното предизборно събитие на кандидата на ЕНП за председател на ЕК Манфред Вебер. Заедно с министър-председателя на България ще бъде и водачът на листата на ГЕРБ и СДС за европейските избори Мария Габриел. Форумът ще се проведе в столицата на германската провинция Бавария – Мюнхен, като на него са поканени и канцлерът на Германия Ангела Меркел, канцлерът на Австрия Себастиан Курц и премиерът на Хърватия Андрей Пленкович. Председателят на ГЕРБ ще направи и изказване, което ще бъде в рамките на заключителния панел на събитието. Освен Борисов, като говорители на него са предвидени и Ангела Меркел, председателят на Европейския парламент Антонио Таяни, бившият президент на Полша Лех Валенса и Манфред Вебер. В Мюнхен Бойко Борисов ще проведе и редица двустранни срещи, една от които с министър-председателя на Бавария и председател на ХСС Маркус Зьодер.", "date": "2019.05.23", "title": "Борисов, Меркел и Таяни закриват кампанията на Вебер в Мюнхен"}
{"url": "https://www.faktor.bg/bg/articles/novini/svyat/marin-lyo-pen-tryabva-da-plati-30-000-za-fiktivnoto-naznachenie-v-ep", "text": "Съдът на Европейския съюз отхвърли жалбата на лидерката на френската крайна десница Марин льо Пен срещу решение по дело за фиктивно назначение в Европейския парламент, предаде Франс прес. Това бе последната инстанция, на която Льо Пен имаше възможност да оспорва решението на Европейския парламент да му възстанови 300 000 евро, след като той реши, че тя е използвала неправомерно сумата за фиктивно назначаване на парламентарен асистент. Льо Пен отнесе случая до Общия съд на ЕС, който през юни миналата година потвърди решението на ЕП. Впоследствие лидерката на френската крайна десница обжалва решението на Общия съд пред Съда на ЕС (върховната съдебна инстанция на ЕС). В решението си Съдът на Европейския съюз посочва, че Льо Пен не е успяла да докаже, че назначената от нея Катрин Гризе наистина е вършила някаква работа за нея в ЕП в периода от края на 2010 до началото на 2016 г., когато Гризе е била на длъжност асистент на льо Пен в Европарламента. Гризе е шеф на кабинета на Льо Пен от 2015 г. и понастоящем е на десето място в листата на Националния сбор за евроизборите.", "date": "2019.05.23", "title": "Марин Льо Пен трябва да плати 30 000 за фиктивното назначение в ЕП"}
{"url": "https://www.faktor.bg/bg/articles/novini/svyat/shte-postradat-li-potrebitelitne-ot-targovskata-voyna-mezhdu-sasht-i-kitay", "text": "\"Потребителите засега няма да бъдат засегнати от търговската война между Съединените щати и Китай\", смята експертът по информационни технологии Борислав Сестримски. Някои големи американските компании прекратиха отношенията си с телекомуникационния гигант \"Хуауей\" и логично се появиха съмнения, че потребителите ще бъдат ощетени.  По думите на Сестримски, основна причина за започването на тази война е намерението на китайската компания да изгради 5G мрежата, която ще промени облика на Интернет.  Достъп до мрежата ще имаме директно от телефона си без договор с мобилен доставчик, а трансферът от 300 мегабита ще дава възможност за скорост 20 пъти по-висока от сегашната. \"Обикновеният човек, който ползва тази марка, спокойно може да продължи да си я използва. Съмнявам се, че нещата ще спрат утре сутринта. Но войната е по-далечна - тя е започнала още преди няколко месеца, с това че Хуавей имат вече сериозна сила да изграждат, така наречените 5G мрежи. Това е разковничето за почването на тази война, бих казал в кавички война, защото това е борба за надмощие в информационните технологии\", коментира той пред БНТ. \"Войната за надмощие е по-далечна, започна преди няколко месеца - \"Хуауей\" имат силата да изграждат 5G мрежа. По темата всички глобални участници търсят начин за надмощие\", добави Сестримски.", "date": "2019.05.23", "title": "Ще пострадат ли потребителитне от търговската война между САЩ И Китай?"}
{"url": "https://www.faktor.bg/bg/articles/novini/svyat/razbita-e-mezhdunarodna-mrezha-ot-pedofili-v-t-nar-dark-net", "text": "Разбита е международна мрежа от педофили в т. нар. \"тъмна интернет мрежа\", съобщава Франс прес, като се позовава на информация на Интерпол. След двегодишно разследване са арестувани девет души в Тайланд, Австралия и САЩ. Задържан е и главният администратор на сайта, базиран в Тайланд. Той е бил и извършител на посегателствата.  Мрежата е имала над 60 хиляди абонати в цял свят, като тя е поддържала материали с детска порнография на сайт в \"тъмната мрежа\". Спасени са 50 деца, съобщава Интерпол.  В съвместна акция на Интерпол следователи от няколко страни анализирали материалите и локализирали компютърни IP адреси в Тайланд, Австралия и САЩ. Според Интерпол сървърът на сайта е бил деактивиран от българския отдел за борба с киберпрестъпността.", "date": "2019.05.23", "title": "Разбита е международна мрежа от педофили в т. нар. \"дарк нет\""}
{"url": "https://www.faktor.bg/bg/articles/roditelite-na-zaginaliya-alpinist-ivan-tomov-s-priziv-ne-prashtayte-pari", "text": "Родителите на загиналия под връх Лхотце алпинист Иван Томов молят да не се изпращат повече пари по сметката, която бе разкрита преди два дни, за да се покрият разходите по връщането на тялото на сина им в България. Макар че часове след разкриването й премиерът Бойко Борисов обяви, че ГЕРБ ще преведе необходимите 70 000 долара, близо 20 души са изпратили още общо около 3000 лева. \"По 50 лева, по 100 лева са превеждали. В тези трудни времена за нас това е изключителен жест\", каза пред \"Монитор\" майката на младия мъж – Валентина. Вчера от ГЕРБ е преведена обещаната сума 122 660 лева. С останалите пари са събрани общо 125 008,47 лева. Майката Валентина, бащата Юрий и сестрата Елисавета изказват огромната си благодарност към хората, проявили съпричастност към огромната им болка.\"Когато разбираме, че не сме сами, сякаш ни става малко по-леко\", каза бащата на алпиниста и допълни, че парите, които останат, ще бъдат преведени за благотворителна кауза. В момента се решават организационни въпроси по транспортирането на тялото на сина им със съдействието на Министерството на външните работи и Консулството на България в Катманду. 35-годишният русенец загина на 17 май, след като покори без кислороден апарат връх Лхотце в Хималаите. Смъртта го застигна на височина 7850 метра под лагер 4 и това правеше акцията по свалянето на тялото сложна и рискована, но не и невъзможна.", "date": "2019.05.23", "title": "Родителите на загиналия алпинист Иван Томов молят да не се изпращат повече пари по сметката"}
{"url": "https://www.faktor.bg/bg/articles/borislav-sestrimski-tehnologichnata-voyna-e-zaradi-izgrazhdaneto-na-5g-mrezhata", "text": "Войната за надмощие е по-далечна, започна преди няколко месеца - \"Хуауей\" имат силата да изграждат 5G мрежа. По темата всички глобални участници търсят начин за надмощие. Това коментира експертът по информационна сигурност Борислав Сестримски пред БНТ. По думите му това, което не се казва, е, че изграждането на 5G мрежа ще промени изцяло системата - ще се промени комуникацията, интернет ще е достъпен директно от телефона, без мобилни оператори, трудно ще е проследяването на данни. Той очаква отлив на клиенти заради търговската война, но се говори, че \"Хуавей\" може да произведе собствени процесори и да създаде своя операционна система.", "date": "2019.05.23", "title": "Борислав Сестримски: Изграждането на 5G мрежа ще промени изцяло системата"}
{"url": "https://www.faktor.bg/bg/articles/i-premierat-ne-uspya-da-izkopchi-koy-e-ubietsat-v-dyavolskoto-garlo", "text": "Премиерът Бойко Борисов попита кой е убиецът в сериала \"Дяволското гърло\". Това стана в студиото на Нова тв минути след като премиерът бе гост в предаването \"Здравей, България\", заедно с водача на евролистата на ГЕРБ Мария Габриел. След края на ефира, премиерът се снима с акторите от едноименния сериал, чийто финал е днес от 22 ч. Те влизаха като гости в студиото след него, за да \"открехнат вратата на финала\" преди последния епизод.  Борисов се снима с актьорите и качи снимките във Фейсбук профила си с текст: \"С актьорите от Дяволското гърло Владимир Карамазов/ Vladimir Karamazov и Христо Петков. Попитах кой е убиецът в сериала? Ще разберем довечера във финалния епизод\".", "date": "2019.05.23", "title": "И премиерът не успя да изкопчи кой е убиецът в \"Дяволското гърло\""}
{"url": "https://www.faktor.bg/bg/articles/sport/naranyavaniyata-na-dudova-nyama-da-poprechat-da-se-sastezava", "text": "Европейската шампионка по борба Биляна Дудова вече е изписана от болница \"Свети Иван Рилски\" в много добро състояние,  съобщи началникът на Клиниката по обща и ендоскопска хирургия доц. Антоний Филипов. Доц. Филипов заяви, че нараняването няма да попречи на спортните й занимания: \"Европейската шампионка по борба Биляна Дудова вече е изписана от болница \"Свети Иван Рилски\" в много добро състояние,  съобщи началникът на Клиниката по обща и ендоскопска хирургия доц. Антоний Филипов. Доц.Филипов заяви,че нараняването няма да попречи на спортните й занимания.", "date": "2019.05.23", "title": "Нараняванията на Дудова няма да ѝ попречат да се състезава"}
{"url": "https://www.faktor.bg/bg/articles/dzhefri-rash-specheli-deloto-za-kleveta", "text": "Австралийският актьор Джефри Ръш спечели делото за клевета срещу него, като ще получи общо 2,9 милиона австралийски долара обезщетение за понесени морални и финансови щети. Носителят \"Оскар\" даде на съд издателство на вестник и журналист, които го обвиниха в неприлични действия спрямо актриса. 69-годишният актьор успя да осъди издателството на вестника от Сидни \"Дейли Телеграф\", както и журналиста Джонатън Моран за две статии и постер, публикувани в края на 2017 година. Съдията Майкъл Уигни отсъди в полза на Ръш и постанови той да бъде обезщетен с допълнителни 1,98 милиона австралийски долара за минали и бъдещи финансови щети, свързани с опетняването на името му. Магистратът се произнесе по делото в полза на Ръш и през месец април, когато присъди първото обезщетение на ищеца да бъде в размер на 850 хиляди австралийски долара, пишат от БТА.", "date": "2019.05.23", "title": "Носителят на \"Оскар\" Джефри Ръш спечели делото за клевета"}
{"url": "https://www.faktor.bg/bg/articles/karayancheva-zapochva-ofitsialno-tridnevno-poseshtenie-v-rim-po-sluchay-chestvaniyata-za-24-may", "text": "Председателят на Народното събрание Цвета Караянчева започва официално тридневно посещение в Рим по случай честванията за 24 май. Водената от Караянчева делегация ще се срещне днес с председателя на Сената в италианския парламент Мария Казелати. Караянчева и Казелати ще обсъдят парламентарното сътрудничество между двете държави и теми от взаимен интерес. Утре, в Деня на българската просвета и култура и на славянската писменост, Караянчева и водената от нея делегация ще бъдат приети във Ватикана от папа Франциск. Молебен за здраве и успехи на българския народ ще бъде отслужен в предоставения на българската църковна общност в Рим храм \"Свети Павел Ала Регула\". Официалната българска делегация ще се поклони пред гроба на Свети Константин-Кирил Философ в базиликата \"Сан Клементе\" и ще поднесе венци и цветя на паметника на Иван Вазов. На 24 май ще се проведе и традиционният официален прием в българското посолство в Рим по случай празника на духовността.", "date": "2019.05.23", "title": "Караянчева започва официално тридневно посещение в Рим по случай честванията за 24 май"}
{"url": "https://www.faktor.bg/bg/articles/katimerini", "text": "България стартира изграждането на газовата връзка с Гърция, на стойност 240 милиона евро, която ще сложи край на зависимостта на Балканската държава от руския газ и ще помогне за диверсификацията на доставките в Източна Европа, пише гръцкият вестник \"Катимерини\".  София, която досега получаваше газ единствено от Русия през една тръба, обеща да започне изграждането на газовата връзка със своите съседи и да диверсифицира доставките си през 2009 г., когато спорът за цените между Москва и Киев остави стотици българи без отопление в средата на зимата. След години закъснение, 182-километровата връзка между България и Гърция, с първоначален годишен капитал от 3 млрд. кубически метра, се очаква да бъде готова до края на 2020 г. и да транспортира предимно газ от Азербайджан до България.  Гръцкият премиер Алексис Ципрас и българският му колега Бойко Борисов обявиха в сряда символичното начало на изграждането на интерконектора близо до село Кирково – на 15 км. от гръцката граница. „Проектът е от стратегическо значение, не само за нашите две държави, но и за цяла Европа, включително за страните от Западните Балкани”, каза Борисов. „Той ще допринесе за реалната диверсификация на газовите доставки.” По-рано този месец, проектната компания ICGB избра гръцката компания J&P AVAX да изгради връзката между южния български град Стара Загора и гръцкия Комотини. ICGB е 50% собственост на Българския енергиен холдинг. Останалите дялове се държат от гръцката DEPA и италианската фирма Edison. Заедно с надеждите си за изграждане на газова връзка и сигурни доставки на газ от различни източници, включително втечнен природен газ от Съединените щати, България иска да запази и възможността си да получава руски природен газ, преминаващ през нейна територия до Централна Европа. Саудитски консорциум е избран да изгради 450-километровия тръбопровод от южната граница с Турция до западната със Сърбия – част от „Турски поток”.", "date": "2019.05.23", "title": "\"Катимерини\": България иска да сложи край на зависимостта си от руския газ"}
{"url": "https://www.faktor.bg/bg/articles/ikonomika/biznes/spas-ruse-kuppuva-rumanski-telekom", "text": "Cлeд ĸaтo в нaчaлoтo нa тoзи мeceц cдeлĸaтa зa aлбaнcĸия бизнec нa Dеutѕсhе Теlеkоm бeшe пpиĸлючeнa и нeин coбcтвeниĸ cтaнa ĸoмпaния зaд бългapcĸия бизнecмeн Cпac Pyceв, ceгa гepмaнcĸaтa ĸoмпaния изглeждa тъpcи ĸyпyвaч и зa бизнeca cи в Pyмъния. Peдицa мeдии в ceвepнaтa ни cъceдĸa излязoxa c инфopмaция, чe Теlеkоm Rоmаnіа ce гoтви дa нaпycнe cтpaнaтa и дa paзпpoдaдe вcичĸитe cи aĸтиви нa пaзapa тaм. Cпopeд инфopмaциятa cpeд eвeнтyaлнитe ĸaндидaти зa oпepaтopa, изчиcлявaн нa 1 милиapд eвpo, oтнoвo e Cпac Pyceв, пише money.bg.  Oт издaниeтo Вuѕіnеѕѕ Rеvіеw пocoчвaт, чe тoвa нe e пъpвият път, в ĸoйтo ce ĸoмeнтиpa възмoжнocттa няĸoй oт гoлeмитe игpaчи в индycтpиятa дa излeзe oт Pyмъния. Ho в ceгaшния cлyчaй c Теlеkоm Rоmаnіа имa peдицa пpeдпocтaвĸи, ĸoитo гoвopят, чe тoзи път peaлнo мoжe дa ce cтигнe дo cдeлĸa. Eдин oт фaĸтopитe e cтpaтeгиятa нa гpъцĸaтa Неllеnіс Теlесоmmunісаtіоnѕ Оrgаnіzаtіоn (ОТЕ), ĸoятo yпpaвлявa бизнeca нa Dеutѕсhе Теlеkоm нa Бaлĸaнитe, зa пo-гoлямa eфeĸтивнocт нa oпepaциитe ѝ в peгиoнa. Toзи пpoцec, зaпoчнaл пpeз 2016 гoдинa, дaдe пъpвoтo cи oтpaжeниe в пpoдaжбaтa нa Теlеkоm Аlbаnіа. Зapaди тoвa нe би билo мнoгo изнeнaдвaщo ОТЕ и нeйният гepмaнcĸи aĸциoнep ceгa дa пpoyчaт пoдoбни възмoжнocти и зa бизнeca cи в Pyмъния. Евeнтyaлнaтa пpoдaжбa нa Теlеkоm Rоmаnіа oбaчe би билa пo-cлoжнa oт тaзи нa aлбaнcĸия тeлeĸoм. Πpичинaтa зa тoвa e, чe бизнecът нa pyмънcĸoтo дpyжecтвo e paздeлeн нa двe чacти - eднaтa вĸлючвa тeлeвизиoннитe и интepнeт ycлyги, a дpyгaтa - мoбилнитe ycлyги. Дъpжaвaтa дъpжи пoчти 46% oт ĸoмпaниятa или пo-ĸoнĸpeтнo пъpвaтa oт двeтe дивизии, тaĸa чe пpeгoвopитe зa пoдoбнa cдeлĸa щe тpябвa дa ce вoдят диpeĸтнo c пpaвитeлcтвoтo нa cтpaнaтa. Cпopeд инфopмaция нa Gаzеtа Ѕроrturіlоr Теlеkоm Rоmаnіа вoди пpeгoвopи зa пpoдaжбaтa нa тeлeвизиoннaтa cи и интepнeт дивизия нa RСЅ & RDЅ, a мoбилния cи бизнec c Оrаngе Rоmаnіа. Oфициaлнo пoтвъpждeниe нa тaзи инфopмaция oт cтpaнa нa двeтe ĸoмпaнии зaceгa липcвa. Tpябвa дa ce имa пpeдвид, чe eвeнтyaлнo cпopaзyмeниe c Оrаngе Rоmаnіа тpyднo би пoлyчилo oдoбpeниeтo нa aнтимoнoпoлнитe opгaни в cтpaнaтa, тъй ĸaтo ĸoмпaниятa дъpжи 27% oт пaзapa нa мoбилни ycлyги. Oбeдинeниe c Теlеkоm Rоmаnіа би cъздaлo гpyпa, ĸoятo щe yпpaвлявa нaд 50% oт пaзapa. Дpyг pyмънcĸи изтoчниĸ - Есоnоmіса.nеt, твъpди, чe oт Теlеkоm Rоmаnіа цeлят дa пpoдaдaт вcичĸитe cи oпepaции в cтpaнaтa зa 1 милиapд eвpo, нo вepoятнo нe биxa пoлyчили oĸoлo 400 милиoнa eвpo зa тяx. Cъщo тaĸa мeдиятa cпoмeнaвa зa paзгoвopи c бългapcĸия бизнecмeн Cпac Pyceв, ĸaĸтo и c pycĸи инвecтициoнeн фoнд. Caмият Pyceв пpeди вpeмe ĸoмeнтиpa в интepвю пpeд \"Kaпитaл\", чe в cлeдвaщитe мeceци щe тъpcи възмoжнocти зa нoви cдeлĸи нa Бaлĸaнитe. Toгaвa тoй cпoмeнa, чe цeл зa нeгo мoгaт дa бъдaт дъщepнитe ĸoмпaнии нa Dеutѕсhе Теlеkоm в Ceвepнa Maĸeдoния и Pyмъния.", "date": "2019.05.23", "title": "Спас Русев купува румънски телеком?"}
{"url": "https://www.faktor.bg/bg/articles/partiyata-na-kasim-dal-glasuvayte-po-savest", "text": "Партията на Касим Дал \"Народна партия свобода и достойнство\" излезе с нарочна позиция по повод предстоящите европейски избори на 26 май. В нея те заявяват, че партията няма да участва в евровота, затова призовават техните членове и симпатизанти да гласуват по съвест. „МОШЕНИЦИ НАВСЯКЪДЕ. ПОЛОЖЕНИЕТО Е БЕЗНАДЕЖДНО“ Тези думи написа в блога си малтийската журналистка Дафне Каруана Галиция малко преди да бъде убита на 26 октомври 2017 г. пред дома си. За България те са особено актуални, затова си позволяваме да ги повторим в нейна памет. Уважаеми, учредители, Уважаеми, членове, Уважаеми симпатизанти Приятели, Информираме ви, че „Народна партия свобода и достойнство“ не участва в предстоящите избори за членове на Европейския парламент на 26.05.2019 г. Пропускаме изборите, защото бяхме предадени от така наречения (вече бивш) председател Орхан Исмаилов.  Стеклите се обстоятелства ни дават прекрасна възможност да запазим силите си и да подготвим структурите на НПСД за предстоящите местни и вероятно парламентарни избори, които ни очакват до края на годината. Като партия с ясно изразен, дясноцентристки профил, защитаваща преди всичко пътя на България в НАТО и Европейския съюз, ви призоваваме да не гласувате за партии като БСП, ДПС, тъй наречените „Петреоти“ (огради и паспорти), популистите от Воля или партии като ДОСТ, които се явяват на изборите с едничката идея да разбият десният вот или да добият дивиденти за хора с гнили задкулисни интереси. Липсата на доверие в политическата система в България води много хора до апатия и ниска избирателна активност. За съжаление точно това е целта на големите системни играчи – с ниска избирателна активност  да си разпределят повече депутатски мандати. Приятели, На 26.05.2019 г. отидете до избирателните урни и гласувайте по съвест, това ще направим и ние!\"", "date": "2019.05.23", "title": "Партията на Касим Дал: Гласувайте по съвест"}
{"url": "https://www.faktor.bg/bg/articles/darzhavite-v-es-nosyat-parvostepenna-otgovornost-za-pravilnoto-izpolzvane-na-evropeyskite-sredstva", "text": "Държавите в ЕС носят първостепенната отговорност за правилно и законосъобразно използване на средствата от европейския бюджет. Това заяви днес говорител на Европейската комисия по повод вероятните злоупотреби в Словакия. ЕК няма никаква търпимост към измамите с тези средства и настоява всички държави да предотвратяват подобни случаи. Комисията възприема всяко обвинение или подозрение в злоупотреба или лошо управление на тези средства много сериозно, добави говорителят. Той отбеляза, че заради данните от първоначалната проверка Европейската служба за борба с измамите със средства от ЕС ОЛАФ е предприела разследване. В случая със Словакия се проверяват данни за злоупотреба със средства, отпускани от местната земеделска разплащателна агенция. Заради разследването на този случай преди година бяха убити словашкият журналист Ян Куциак и неговата годеница Мартина Кушнирова.", "date": "2019.05.23", "title": "ЕК: Държавите в ЕС носят първостепенна отговорност за евросредствата"}
{"url": "https://www.faktor.bg/bg/articles/darzhavata-shte-podnovi-izkupuvaneto-na-chastni-gori", "text": "Държавата ще отдели 1 млн. лева, за да поднови изкупуването на частни гори, каза пред БНР лесовъдът Георги Костов, който е съветник на земеделския министър и бивш зам.-министър на земеделието с ресор „гори“. В България има близо 2 млн. парцела малки частни гори, които се управляват неефективно, а голяма част от собствениците дори не знаят къде се намира собствеността им: „Идеята е държавата да подпомогне тези собственици. От една страна, като им изкупи парцелите и те получат средствата, които представлява тази гора, а от друга страна да осигури устойчивото правилно управление“. Георги Костов каза още, че към пилотния проект за изкупуване на частни гори, реализиран преди 2 години, е имало огромен интерес, а средната цена, на която държавата е купувала, е била 580 лева на декар. „Основната идея е, че дребните собственици на гори нямат възможността да стопанисват и да управляват тази своя собственост устойчиво, което е много важно, когато се говори за гори“, каза още Костов в интервю за предаването „Преди всички“ и допълни: „В горската наука е доказано, че има минимални площи, от които нататък управлението става неефективно. Минималната площ обикновено е над 50 хектара, това е и ценният размер на горите в частната собственост в Западна Европа. У нас имаме над 2,5 млн. собственици на около 1,9 млн. парцела малки частни гори от по няколко декара, които са разкъсани. Често пъти самите малки парцели формират общи масиви, но собствениците не се познават. Често пъти самите собственици не знаят, че са собственици, тъй като това са наследствени имоти след реституцията през 1997 г. и поради тази причина управлението на тези имоти не е устойчиво“. ", "date": "2019.05.23", "title": "Държавата ще поднови изкупуването на частни гори"}
{"url": "https://www.faktor.bg/bg/articles/parlamentarna-delegatsiya-vodena-ot-tsveta-karayancheva-shte-bade-prieta-ot-papa-frantsisk-na-24-may", "text": "Парламентарна делегация, водена от председателя на Народното събрание Цвета Караянчева, ще бъде приета на аудиенция от Негово Светейшество папа Франциск на 24 май, съобщиха от пресцентъра на парламента. В състава на делегацията са председателят на Групата за приятелство България – Италия и на комисията по европейските въпроси Кристиан Вигенин, както и депутатите от групата за приятелство Младен Шишков, Павел Шопов, Симеон Симеонов и Албена Найденова. В нея са включени представители на изпълнителната власт, на Светия Синод и на Католическата църква. На 23 май 2019 г. Караянчева и водената от нея делегация ще разговарят с председателя на Сената на Италианската република Мария Казелати. Самата ауденция при папа Франциск ще е на 24 май, като преди това Караянчева ще проведе разговор на четири очи със Светия отец. По-късно шефката на НС ще се срещне с Държавния секретар на Ватикана Негово Високопреосвещенство кардинал Пиетро Паролин. На 24 май членовете на делегацията ще присъстват на молебен и поклонение пред мощите на Св. Кирил в базиликата „Сан Клементе“. Непосредствено след това ще бъдат поднесени цветя пред българската плоча в базиликата „Санта Мария Маджоре“, където славянските книги са получили официално признание от Ватикана. По време на визитата си в Рим българската делегация ще поднесе и цветя пред паметника на Иван Вазов. По-късно вечерта депутатите ще присъстват на приема в българското посолство в Рим по повод 24 май. На него председателят на българския парламент Цвета Караянчева ще връчи почетни плакети на Народното събрание по повод 140 години от установяване на дипломатически отношения между България и Италия на личности, допринесли за развитието на двустранните отношения.", "date": "2019.05.23", "title": "Парламентарна делегация, водена от Цвета Караянчева, ще бъде приета от папа Франциск на 24 май"}
{"url": "https://www.faktor.bg/bg/articles/novini/svyat/turtsiya-namalyava-kazarmata-napolovina", "text": "Турция смята да намали задължителната военна служба наполовина, написа местният в. Сабах. Според проект, който се очаква са бъде внесен в парламента в Анкара от министъра на отбраната Хулуси Акар след края на свещения за мюсюлманите месец Рамазан (3 юни), казармата ще бъде намалена от една година на шест месеца. За мъжете, желаещи да продължат своята служба във въоръжените сили на югоизточната ни съседка след шестте месеца, се предвижда месечно възнаграждение в размер на 2000 лири (около 290 евро). В проекта се предвижда и система за откупуване от задължителната военна служба. Всеки донаборник ще може да се освободи от казармата срещу сумата от 30 000 лири (приблизително 3400 евро). Въпреки откупа, всеки годен за военна служба гражданин ще преминава обучение. Турските въоръжени сили към 2017 г. са наброявали 850 000 души. Те са вторите по численост в НАТО след американските.", "date": "2019.05.23", "title": "Турция намалява казармата наполовина"}
{"url": "https://www.faktor.bg/bg/articles/novini/balgariya/garnevski-nad-70-sluzhiteli-na-tehnoimepks-ne-mogat-da-se-pensionirat-zaradi-izcheznal-trudov-stazh-ninova-se-krie", "text": "Депутатът от ГЕРБ Спас Гърневски ще сезира прокуратурата за разбойническо отношение към работници от „Техноимпекс”, фирмата приватизирана от Корнелия Нинова. Оказва се, че над 70 служители на външно-търговското дружество не могат да се пенсионират, защото документите за трудов стаж са им изчезнали. Пред Faktor.bg Гърневски разказа, че преди седмица пред Народното събрание с него се срещнала група граждани, които му разказали с какъв неочакван проблем са се сблъскали. „Хората бяха от Благоевградска област, но се оказа, че измамени с трудов стаж има и в Пазарджишко и Старозагорско. Става дума за над 70 служители и работници на „Техноимпекс”, които са работили в поделения на дружеството в чужбина. Оказва се, че след приватизацията на фирмата от днешния лидер на БСП Корнелия Нинова и екипа й, документите за трудовият им стаж изчезват. Много от тях имат по над 15-20 години във фирмата, тоест там е формиран основният им трудов стаж, а днес са изправени пред невъзможност да се пенсионират и да водят достоен живот. Ужилените от фирмата на Корнелия Нинова са се организирали и издирват всеки бивш служител на „Техноимпекс” със сходен проблем. Искали да направят среща с Нинова, но им казали, че тя не идва в парламента”, разказа Спас Гърневски.  Той коментира, че много фирми от годините на соца са фалирали и изчезнали, но документацията им продължава да се пази. Гърневски обаче е изумен най-много от факта, че благоевградчани не искали да се дава публичност на имената им. Хората изпитвали страх, твърдели, че при всеки опит да си потърсят правата срещали злостна съпротива от лица, свързани с „Техноимпекс”. „Корнелия Нинова непрекъснато спекулира, че е защитник на социалните права на трудещите, а се оказва, че измамени са нейните работници. Това е просто скандално. Като депутат и зам.-председател на парламентарната Комисия по корупция призовавам социалната Нинова да излезе и публично да обясни на хората как да решат проблема си, а не да се крие. Призовавам и прокуратурата да се самосезира, защото политиката си е политика, изборите са си избори, но хората трябва да имат право да се пенсионират и да ползват социалните си блага. До дни сам ще сигнализирам държавното обвинение за този скандален случай. През 2002 година БСП издадоха една брошура, в която включиха и приватизацията на „Техноимпекс” сред разбойническите. Днес напълно вярвам, че е така, след като виждам, че трудът на десетки българи е ограбен”, допълва Гърневски.", "date": "2019.05.23", "title": "Гърневски: Над 70 служители на „Техноимпекс” не могат да се пенсионират, заради изчезнал трудов стаж, Нинова се крие"}
{"url": "https://www.faktor.bg/bg/articles/novini/svyat/mey-shte-posreshtne-tramp-na-3-ti-yuni", "text": "Британският външен министър Джереми Хънт заяви днес, че Тереза Мей все още ще е премиер, когато президентът на САЩ Доналд Тръмп пристигне на посещение в страната в началото на следващия месец, предаде Ройтерс. \"Тереза Мей ще е премиерът, който ще го посрещне, и с основание\", каза Хънт в отговор на журналистически въпрос кой според него ще е премиер в началото на държавната визита на Тръмп на 3 юни. Мей е под силен натиск да обяви дата на оставката си, след като не успя при поредния си опит за прокара споразумение за Брекзит в парламента, а според коментари в европейската преса дните ѝ като премиер за преброени. Дните на британския премиер на поста са преброени, пише германският вестник \"Нордвест цайтунг\". Брекзитът все повече и повече се превръща в трагедия във Великобритания под ръководството на Мей. Министър-председателката отправя нови и нови предложения, за да прокара сделката си (с ЕС) в парламента, и отново и отново блъска главата си във все същата стена. Инициативите ѝ отхвърля не само опозицията, дори съпартийците на Мей все повече се дистанцират, отбелязва всекидневникът. При тези обстоятелства оставката на Мей е само въпрос на време. Фактът, че възможните ѝ приемници в Консервативната партия вече застават на позиция говори достатъчно. Препоръчително е Тереза Мей да признае, че е в затруднение и да се оттегли с достойнство, допълва редколегията.", "date": "2019.05.23", "title": "Мей ще посрещне Тръмп на 3-ти юни"}
{"url": "https://www.faktor.bg/bg/articles/novini/balgariya/alo-izmamnitsite-veche-zvanyat-i-na-mobilni-telefoni", "text": "Жители на Шумен са съобщили на полицейски служители, че са получили странни обаждания на мобилните си телефони. В единия от случаите жена получила обаждане от скрит номер. След като вдигнала, ѝ затворили. Третото обаждане било от номер, започващ с код 02. По време на разговора било съобщено, че се обаждат от “енергото” и че била засечена кражба на ток. Съобщили, че ще спрат тока на абоната, ако това не бъде преустановено. Жената питала за кой град и за какъв адрес става дума. Казали ѝ, че щом звънят на нея значи кражбата е от нейния електромер. Настоявали да си продиктува данни, за да бъде оформен протокол. Тя разбрала, че става въпрос за някаква измама и прекъснала разговора. От полицията напомнят отново на хората да не предоставят информация на непознати по телефона от къде са, къде живеят, как се казват, с кого живеят и с какви спестявания разполагат, за да не станат жертва на телефонни измамници. Ако получите подобно обаждане задайте няколко контролни въпроса, и когато не могат ви дадат конкретни отговори затворете. Не говорете с непознати и не давайте никакви данни за вас и близките си, защото информацията, която дадете може да бъде ползвана в друг сценарий за телефонна измама. При нужда звънете на телефон 112.", "date": "2019.05.23", "title": "Ало-измамниците вече звънят и на мобилни телефони"}
{"url": "https://www.faktor.bg/bg/articles/masovi-protesti-raztarsvat-rusiya-ot-arhangelsk-do-yakutsk-video", "text": "Смята се, че жителите на руските региони са готови да поддържат властта в Кремъл. Но това съвсем не е така. Географията на протеста в последните месеци не е ограничена до Москва и Санкт Петербург. Те избухват в цялата страна.  прави кратък преглед на протестите в Русия през последните месеци. Те се простират от Архангелск до Якутск... Но държавните медии и тези близки до властта мълчат...Ала засега Кремъл не може да спре интернет, въпреки че прави опити, включително законодателни.", "date": "2019.05.23", "title": "Масови протести разтърсват Русия от Архангелск до Якутск (ВИДЕО)"}
{"url": "https://www.faktor.bg/bg/articles/novini/svyat/burite-v-sasht-vzeha-7-zhertvi", "text": "Най-малко 7  души са загинали при бурите, които връхлетяха няколко щата в централната част на САЩ, съобщи телевизия АВС. Според американската медия само през последните 24 часа в щатовете Оклахома и Мисури са регистрирани над 20 случая на торнадо. В Мисури са загинали петима души, а другите две жертви са в Оклахома и Айова. Най-големи са щетите в Мисури. Стихията засегна и щатската столица Джеферсън. Според местните власти са нанесени сериозни щети на сгради и постройки в някои райони на града, има и пострадали хора. В редица райони в Мисури е прекъснато електроснабдяването, като властите предупреждават за опасност от наводнения заради проливните дъждове.   В няколко разположени на бреговете на реки градове в Оклахома и Канзас бе разпоредена евакуация на жители заради опасност от наводнения. Съобщено бе за опасност от скъсването на една от язовирните стени на река Арканзас.    В южните райони на САЩ миналия месец имаше около 16 случая на торнадо, при които загинаха над 10 души.", "date": "2019.05.23", "title": "Бурите в САЩ взеха 7 жертви"}
{"url": "https://www.faktor.bg/bg/articles/ikonomika/sindikalistite-na-skoda-balgariya-i-turtsiya-sa-finalisti-za-zavoda", "text": "Новата мултибрандова фабрика на Skoda ще бъде в Турция или България, след като двете страни бяха избрани от компанията майка Volkswagen за финалисти. В допълнение към автомобилите на Skoda, тук ще се произвеждат и други автомобили от портфолиото на Volkswagen Group, става ясно от изявление на синдиката на служителите на Skoda, публикувано в сайта им и цитирано в Bloomberg. Πpeди няĸoлĸo ceдмици Ѕkоdа oбяви, чe oт пъpвoнaчaлнитe чeтиpи вapиaнтa ca ocтaнaли caмo двa, но не ги назова. Тогава германският Наndеlѕblаtt писа, чe оставащите дестинации ca Бългapия и Typция. И в двете страни разходите за персонал са много по-ниски, отколкото в Германия, а самата инвестиция е за около 1 млрд. евро.  И двете страни имат редица предимства, твърди синдикалният лидер Ярослав Повшик. „Докато Турция има много добра инфраструктура, там политическата среда остава непредсказуема. България, от друга страна, е по-стабилна и е член на ЕС“, пояснява синдикалистът. Във връзка с изграждането на новия завод синдикатите ще поискат от ръководството на компанията разяснения дали това ще засегне заетостта в Чехия и как новият завод ще допринесе за печалбата на компанията. Благодарение на новия завод концернът ще може да увеличи производствения си капацитет, тъй като в момента местните заводи са максимално натоварени. Според информацията в седмичното ведомствено списание (на заводите на Skoda в Чехия) все още не е сигурно, че новият завод наистина ще се ръководи от Skoda, защото в самия концерн дискусиите по темата продължават. „Разбира се, ние се опитваме заводът да е под наш патронаж и въз основа на принципите на Škoda, но част от Надзорния съвет има различно мнение“, казва ръководителят на Škoda Auto Бернхард Майер. През миналата година Škoda Auto достави 1,25 милиона автомобила по целия свят. Компанията управлява три производствени предприятия в Чешката република, има и производства в Китай, Русия, Словакия, Алжир и Индия, най-вече чрез смесени предприятия, както и в Украйна и Казахстан в сътрудничество с местни партньори. Групата е активна на повече от 100 пазара. Припомняме, че преди 10 дни на годишното си Общо събрание германският концерн реши да започне конкретни преговори с „оставащите кандидати\". \"През последните месеци и дни сондирахме активно възможните държави, в които можем да построим новия си завод за няколко марки в Европа. Както решихме вчера в Надзорния съвет и Борда на директорите, започваме конкретни преговори с оставащите кандидати и скоро ще имаме решение\", заяви главният изпълнителен директор на Volkswagen Херберт Дийс в изказването си в рамките на годишното Общо събрание на акционерите на германския концерн в Берлин. Причината за решението е силното търсене на коли от марката Skoda, което е довело до натоварване на заводите на марката от 120%, поясни още Дийс, цитиран от Bloomberg TV Bulgaria.", "date": "2019.05.23", "title": "Синдикалистите на Skoda: България и Турция са финалисти за завода"}
{"url": "https://www.faktor.bg/bg/articles/s-kokteyl-molotov-podpaliha-sklad-v-kozloduy", "text": "Тази нощ около 3.30 часа след силен трясък, последван от гърмеж, се запалил склад в Козлодуй, съобщи сайтът zovnews. Сградата се намира в близост до блок 30 в града. Жители от съседни блокове чули и повикали пожарна и полиция. Живущите в района смятат, че палежът е умишлен. Според разследващите в сградата бил хвърлен коктейл „Молотов”. Сградата е собственост на местен бизнесмен. Стоян Кузов е известен в града с единствения такъв склад за търговия на едро и дребно. Това е второ пироманско посегателство над негово имущество, спомнят си местните хора. В края на месец февруари 2015 година бяха запалени два от служебните автомобили на предприемача. Тогава имаше предположения, че става дума за сплашване, но така и не стана ясно дали бизнесменът има прегрешения към някого, заради които е пострадал. Пред складовете и сега обикновено има много паркирани автомобили, с които се зареждат магазини, и само късметът е помогнал те да не се възпламенят, коментират местните.", "date": "2019.05.23", "title": "Подпалиха склад на местен бизнесмен в Козлодуй"}
{"url": "https://www.faktor.bg/bg/articles/barometar-1-1", "text": "ГЕРБ ще има 6 сигурни евродепутати, а БСП - 5, с възможност да нараснат с още един в зависимост от финалната избирателна активност в неделя. Това показва експресно проучване на Барометър България, проведено от 20 до 22 май.* Няколко дни преди изборите за Европейски парламент „Барометър България“ проведе финално експресно телефонно проучване за нагласите на българските избиратели. С наближаването на изборния ден намерението на гласоподавателите твърдо да отидат до урните леко се е повишило - от 33,8% на 37,5%, но и на твърдо решилите да не гласуват - от 29,7% на 33,6%, за сметка на колебаещите се - от 36,7% на 28,9%, като основните тенденции в предпочитанията им за кого да дадат вота си се запазват с превес на ГЕРБ над основния им опонент БСП и затвърждаване на подкрепата за ВМРО. По всяка вероятност избирателната активност ще остане относително ниска - 37,5%, като делът на колебаещите се намалява на 28,9%. Делът на тези, които вече заемат твърда позиция спрямо предишното изследване на „Барометър България“ се разпределя относително равномерно между изявилите желание да гласуват и тези, които със сигурност няма да го направят в неделя - 33,6%. Тенденцията за превес на ГЕРБ пред БСП се запазва, въпреки продължаващата размяна на предизборни остри реплики между лидерите им. Това не носи особена полза за никоя от двете формации, като по-скоро започва да отблъсква избирателите им. Твърдо желание да гласуват за ГЕРБ заявяват 30,9% от анкетираните, а столетницата подкрепят 27,2%. Това би гарантирало 6 сигурни евродепутата за ГЕРБ и 5 за БСП, с възможност да нараснат с още един в зависимост от финалната избирателна активност в неделя. ДПС също ще имат сигурно представителство в Европарламента със заявена подкрепа от 10,5% от участниците в проучването. Движението по всяка вероятност ще излъчи 2-3 евродепутата, като трябва да се има предвид, че социологическите прогнози и проучвания сред традиционния им електорат са трудни поради спецификата му – географска разпокъсаност в малки населени места. ВМРО с водач на листата Ангел Джамбазки продължава да привлича симпатизанти и подкрепа им нараства до 8,3% от анкетираните, което също осигурява представителство в Европарламента. Това донякъде отговаря и на общоевропейската тенденция за повишена подкрепа към патриотични организации и ако ВМРО съумее да запази и дори увеличи одобрението си до неделя, може да си осигури и втори евродепутат. Прави впечатление в хода на изследването, че значителен дял от избирателите не знаят дори датата на провеждане на изборите за Европейски парламент и отговарят с „не се интересувам“ – факт, който може да се обясни както с възприятието на евроизборите като нещо ирелевантно към ежедневието на българите, така и с провеждането на изборите по време на слетите почивни дни около неработния 24 май. * Характеристики Период на провеждане на изследването: 20-22.05.2019 г. Методология: Количествено проучване Представителност: населението на България с избирателни права Обем на извадката: 706 души на възраст над 18 г. Методика: Стратифицирана квотна извадка по признаците възраст и пол Метод: Телефонно интервю Финансиране: Собствено", "date": "2019.05.23", "title": "\"Барометър\" дава почти равни резултати за ВМРО и ДПС"}
{"url": "https://www.faktor.bg/bg/articles/puskat-pod-garantsiya-ot-10-000-leva-fermera-pregazil-kradets", "text": "Фермерът кипърец Димитракис Пирилис, който прегази крадец на 11 май т.г., излиза от ареста срещу парична гаранция от 10 000 лева. Това реши пловдивският апелативен съд, където бизнесменът от с. Болярино обжалва задържането си под стража, предаде „24 часа”. „Не съм искал никого да убивам. Обичам ромите, самият аз живея с ромка\", каза през сълзи в залата Пирилис. Прокурорът Светлозар Лазаров също поиска по-лека мярка и поясни, че най-вероятно деянието ще бъде преквалифицирано като непредумишлено убийство. Адвокатите на Пирилис - Съби Узунов и Константин Давчев, подчертаха, че фермерът дава хляб на много хора. Заради ареста му те стоят без заплати, а ако напуснат, няма кой да се грижи за 600-те животни в стопанството.", "date": "2019.05.23", "title": "Пускат под гаранция от 10 000 лева фермера, прегазил крадец"}
{"url": "https://www.faktor.bg/bg/articles/domashnata-arestanka-desislava-ivancheva-se-vpusna-v-predizborna-obikolka", "text": "Домашната арестантка Десислава Иванчева, която е осъдена на 20 г. затвор за подкуп на първа инстанция, ще излиза от апартамента си в столичния кв. \"Младост\", за да участва в предизборни дебати, съобщава „24 часа“. Разрешението ѝ е дал съдия Иво Хинов на 20 май. Като мотив той е записал, че това е необходимо заради \"нейното успешно представяне на евроизборите\" в неделя. Иванчева бе пусната под домашен арест от апелативния спецсъд на 8 май въпреки тежката присъда, която получи за поискани 187 500 евро подкуп от предприемача Александър Ваклин. От разпореждането на съдия Хинов става ясно, че отстранената кметица няма да е вкъщи продължително време. Днес тя ще е в Пловдив. Там тя може да участва в предизборни диспути до полунощ. На 24 май ще е в София. Предизборната ѝ заявка започва в 13:30 ч и приключва в 24 часа. \"Не може да се приеме, че има реална опасност подсъдимата да предприеме действия по укриване в рамките на няколко дни, които остават до изборите\", смята съдия Хинов. \"Странно, но не е незаконно\" - така коментираха разпореждането на съда юристи пред \"24 часа\". Отклонение от домашния арест се позволява по принцип за медицински прегледи и интервенции или посещения в институции.", "date": "2019.05.23", "title": "Домашната арестанка Десислава Иванчева се впусна в предизборна обиколка"}
{"url": "https://www.faktor.bg/bg/articles/obshtestvo/dnk-pita-balgarite-v-chuzhbina-kakvo-tryabva-da-se-promeni-za-da-se-priberat-obratno", "text": "Стремежът на неправителствената организация е да разбере какво би накарало българите да се приберат в България и какви са пречките при вземане на решението да се върнат обратно.   Допитването ще се извърши в деня на Европейските избори във възможно най-много страни в Европейския съюз, чрез доброволци и представители на ДНК в района на избирателните секции. Анкетата ще бъде активна и онлайн седмица преди евро вота. Организаторите приканват всеки заинтересован да се запише, чрез лично съобщение директно в страницата на ДНК във фейсбук (www.facebook.com/dnknpo).   \"Правим го, защото вярваме, че България, макар и бавно, се превръща в подходящо място за създаване на семейство, развитие и живот. Целим да насочим вниманието, освен към раждаемостта, както досега, така и към емиграцията като водещ проблем на демографската криза у нас“, споделя създателя на ДНК Андрей Арнаудов.   \"Това проучване ще ни помогне да направим реално по-полезна и функционална нашата платформа за българите по света“, допълни Иван Христов.   Организацията ще обяви до края на годината старта на платформата BULGARIA WANTS YOU, чиято основна цел е да създаде връзка между бизнеса и българите по света, чрез предоставяне на възможност за работа и живот в България.", "date": "2019.05.23", "title": "ДНК ще пита българите в чужбина какво да се промени, за да се приберат обратно"}
{"url": "https://www.faktor.bg/bg/articles/shefat-na-politsiyata-v-montana-podade-ostavka", "text": "Директорът на областната дирекция на МВР в Монтана старши комисар Ивайло Антонов е освободен от днес. Вчера, той сам подал заявление пред министъра с искане да бъде освободен. \"Напускам МВР, а не просто заеманата длъжност, защото си намерих по-добра работа. В системата съм вече 20 години и съм дал всичко каквото мога“, заяви Антонов. Той отрече искането му да е свързано с изявлението зам.-председателят на БСП Кирил Добрев, направено също вчера. Партийният лидер съобщи, че миналата седмица всички шефове на районните управления във Видин, Враца и Монтана са били инструктирани как да работят в изборния ден, така че ГЕРБ да спечелят изборите в региона. \"Това, което твърди Добрев, не е вярно“, уточни Антонов. Срещата в областната дирекция беше организационна. Има много нови служители в състава на полицията и искахме да актуализираме контактите си за по-добра координация“, каза старши комисар Антонов. Ивайло Антонов е роден през 1970 година в град Берковица. Завършил е УНСС в София, с магистърска степен по специалност \"Финанси”. От 1999 до 2007 година е оперативен работник в сектор \"Икономическа полиция\" в СДВР  През 2008 година става началник група в сектор \"Икономическа полиция\" ІV РПУ на СДВР. Година по късна е оперативен работник в сектор \"Трафик и търговия с хора\" в отдел \"Трансгранична организирана престъпност\" към Дирекция за противодействие на организираната и тежка престъпност при ГДКП - МВР. Става н-к сектор \"Изпиране на пари и измами с фондове на ЕС” в отдел \"Корупция и изпиране на пари” в ГД БОП От 2015 година е директор на ОД на МВР-Монтана. Отличен е със 7 награди от преките си началници, 3 награди \"обявяване на благодарност\" от директора на Национална служба \"Полиция\" - МВР, от главния секретар на МВР и министъра на вътрешните работи, с награда сектор БОП на годината и почетен знак на МВР ІІІ степен.", "date": "2019.05.23", "title": "Шефът на полицията в Монтана подаде оставка, намерил си по-добра работа"}
{"url": "https://www.faktor.bg/bg/articles/novo-srutvane-na-varnenskiya-bul-vasil-levski", "text": "Земна маса се срути върху локално платно на новия варненски булевард „Васил Левски” в района на ромския квартал „Максуда”, съобщи кореспондент на bTV. Булевардът се прочу с лошия си късмет, след като пороите го наводниха и настилката пропадна. Това се случи само няколко часа, след като премиерът Бойко Борисов похвали ремонта на кръстовището, за който хазната дава над 110 милиона лева.  При свличането на земната маса няма пострадали, съобщават още от Варна.  Новоремонтирано двуетажно кръгово кръстовище във Варна бе отворено за движение малко преди Великден, а работата по тях продължи повече от година и половина. По адрес на трите двуетажни кръгови кръстовища на варненския булевард се изсипаха доста критики и заваляха сигнали, че шосето е негодно за движение, когато вали дъжд. Недоволни граждани алармират, че част от трасето е наклонено и с нарушена окръжност, а друга част минава през трибуните на градския стадион \"Спартак\". Обширни участъци от платната за движение остават под вода след всеки обилен валеж.", "date": "2019.05.23", "title": "Земна маса се срути върху пропадналия варненски булевард"}
{"url": "https://www.faktor.bg/bg/articles/obshtestvo/zakon-i-red/zaradi-nezakonni-postroyki-vav-varna-se-sruti-zemna-masa-varhu-ozhiven-bulevard", "text": "Земна маса се свлече върху отсечката от новия бул. \"Васил Левски\", която минава през ромската махала \"Максуда\" във Варна, и затвори локалното платно.  За щастие, няма пострадали.  Една къща е застрашена от срутване, опасност има и за други постройки в района. Започва незабавно и поетапно събаряне на всички незаконни къщи по протежение на ската на варненския бул. \"Левски\" в Максуда, където по-рано днес се свлече земна маса върху пътното платно. Това обяви  варненският кмет Иван Портних. Според кмета причината за свличането на земната маса са незаконните постройки по протежението на булеварда, а събарянето им е трябвало да започне преди дни, но на 21 май е било спряно от съда. Още днес ще бъде започнат процеса по събаряне на 10-15 къщи в Максуда. При нужда на живущите ще бъде осигурено място в центрове за настаняване, съобщи още кмета на Варна. Успоредно с това ще започне и укрепване на ската и поставяне на огради.", "date": "2019.05.23", "title": "Заради незаконни постройки във Варна се срути земна маса върху оживен булевард"}
{"url": "https://www.faktor.bg/bg/articles/ivan-sazdov-zavede-delo-za-kleveta-sreshtu-elena-yoncheva", "text": "Заведох дело срещу Елена Йончева в Софийски градски съд. Това обяви собственикът на тенис клуб „Банкя“ Иван Саздов пред \"24 часа\". Причината - клевета и набеждаване, изречено на предизборен митинг в Хасково, а вчера - и от ефира на Би Ти Ви, където Йончева обяви, че Саздов е купил къща в Барселона за Бойко Борисов и че има офшорка - „Палмс Ентерпрайсиз“, в която е превел 1,7 милиона евро. \"Това е лъжа. Ще искам максималното обезщетение - търпя не само морални и здравословни щети, но и се петни доброто ми име\", обясни Саздов пред „24 часа“. И се възмути, че е недопустимо такова поведение от кандидат за евродепутат и водач на листа, която е тръгнала да представлява България в Европейския парламент.", "date": "2019.05.23", "title": "Иван Саздов от Банкя съди за клевета Елена Йончева"}
{"url": "https://www.faktor.bg/bg/articles/politika/hlyab-i-pasti/dvulikiyat-yanus-na-bsp-evraziya-i-putin-pravyat-evroizbori-v-ndk", "text": "По случай 24 май в НДК се състоя едно наистина уникално предизборно събитие на БСП, което всъщност бе част от Асамблея на народите от Евразия,  под егидата на  , както писахме първи. Една република,  която е Само да напомним на другарите. А изборите са за Европейски парламент, но какво пречи да са под скиптъра на Евразия,  на окупатора Путин, срещу когото вече и самата Русия се надига. На БКП не им пречи нищо такова. Исках да напиша БСП, апропо, но клавиатурата сама  написа старото име, наистина.  Само ще напомня, че Асамблея на народите от Евразия е част от кремълския проект за  Като съперник на Европейския съюз. Тя е одобрена и утвърдена лично от Владимир Путин, който се смята за патрон на чутовната Асамблея.  Не е за вярване, че на някой може да му хрумне да прави  Но е факт. Ето и какво се случи.  Проливен дъжд и гръмотевична буря се стоварват над НДК като гръм от ясно небе. Сякаш е знак свише, че става нещо изумително. И е точно така. Чудесата са на всяка крачка. Социалистите пак са тук, пак са същите, както казваше един техен предизборен лозунг от Луканово време.  Или от 1997 г., не помня точно. Но е все едно,  Но не всички сме в нея. Те са в 1944 г. И мислят, че са на всеки километър. „Легендарният” вицепремиер за икономиката на кабинета-чудо „Жан Виденов“, настоящ кандидат на „БСП за България“ за евродепутат Румен Гечев, обсъжда със съмишленици от високите етажи на партията някакви две лобита, които водят до   Те си знаят какви. По едно време Румен Гечев така се вдъхновява, че документите от папката му излитат и се изсипват на плочките, та се налага да ги събира. Това става пред не по-малко легендарния соц. ресторант „Форум“ в НДК, сега наречен „Лаура“, но пък запазил старата си табела над входа. Евразийското мероприятие е в него. Бившият председател на парламента и външен министър Георги Пирински, който си тръгва от милото събитие с няколко души е изненадан , че го снимаме.  Това констатира той с безстрастното лице на разузнавача Емил Боев. „Знаехме си, че някой ни дебне“, констатира млада дама, която удивително прилича на пиарка.  После се смях почти до сълзи на тази реплика. Тогава, когато напълно я осъзнах.  От БСП вероятно са очаквали, че това събитие ще мине незабелязано. Нищо, че е   И ще е полунелегално…?  За да не оставят капка съмнение за предизборния характер на „секретното” евразиатското мероприятие социалистите бяха украсили ресторант \"Лаура\" НДК с огромен номер 18, с който участват в кампанията. Той беше направен, не от друго, а от...   Това го разказахме вчера, но не може да се пропусне и днес. Ум да ти зайде направо. Имаше и букети от балончета в бяло, зелено и червено, от кумова срама.   Уж честваме Евразия, а се раздаваха  агитационни книжки с ликовете и биографиите на кандидатите за евродепутати.  Софийският социалистически бос  Калоян Паргов се оттегли след официалната част с няколко другари на терасата, където обсъждаха колко процента ще вземе АБВ на Георги Първанов и Румен Петков, смятаха, умуваха.  Не им излизаха сметките май.   Иначе мероприятието беше   Интелектуалците се представляваха от вечния акад. Антон Дончев и няколко по-слабо известни писатели, издателите от Иван Гранитски, бивш генерален директор на БНТ. Музиката по програма . Звучаха всякакви български и руски песни, от Емил Димитров до „Поручик Галицин”… Бяло и червено вино, хапки с деликатеси и сладкиши подкрепиха социалистите предизборно.  Черешката на тортата за всяко червено сърце.  Лидерът на БСП Корнелия Нинова и водачът на евролистата на партията Елена Йончева трябваше да държат реч по програма, но не успяха да дойдат и изпратиха поздравления. Е, осигуриха сянката на Евразия над евроизборите. Асамблея на народите от Евразия се представя като международен съюз от неправителствени организации, създаден с цел да формира интеграционен модел на партньорство в цялото евразийско пространство. Върху основата на духовно-нравствени принципи, утвърждаващи мира. В действителност обаче за никой не е тайна, че въпросната организация е част от кремълския проект за доминация на Москва в евразийското пространство, като противовес и конкурент на Европейския съюз.  Асамблеята се финансира от Кремъл, както писахме.  Съобщихме също, че развива дейност с личното одобрение  на Владимир Путин, който се приема и като нейн патрон.", "date": "2019.05.23", "title": "Двуликият Янус на БСП!!! Евразия и Путин правят  евроизбори  в НДК"}
{"url": "https://www.faktor.bg/bg/articles/zhurnalisti-prizovaha-tsatsarov-da-proveri-vazrazhdane-zaradi-prizivi-za-nasilie", "text": "Асоциацията на европейските журналисти - България призовава главния прокурор Сотир Цацаров да разпореди незабавна проверка политическа партия \"Възраждане\" с  цел да установи дали се съобразява с разпоредбите на Конституцията и Закона за политическите партии. А на лидера на партията Костадин Костадинов - да му бъде потърсена отговорност по реда на Наказателния кодекс. Това се посочва в позиция на АЕЖ по повод предизборен видеоклип, публикуван в сряда от политическата сила. В него активистите на Костадинов пресъздават масов разстрел - мъж разстрелва с два автомата насядали по парламентарни банки костюмирани мъже. И завършва с призива - \"27 - ако отговорът ви е \"ДА\".  Кадрите са част от украинския сериал \"Слуга на народа\", а актьорът, който стреля, е Владимир Зеленски, избран наскоро за президент на страната. В сериала сцената представлява фантазия на героя му Василий Голобородко, учител по история, който също става президент. Конституцията на Република България забранява съществуването на партии, които си поставят за цел насилствено завземане на държавната власт. Наред с това, в Конституцията е предвидено, че правото на изразяване на мнение не може да се упражнява за призоваване на извършване на престъпление или разпалване на вражда. Чл. 2 (3) от Закона за политическите партии постановява, че \"Политическите партии използват демократични средства и методи за постигане на политическите си цели\", се посочва в позицията на АЕЖ. \"Законът за политическите партии предвижда, че по искане на прокуратурата Софийски градски съд разпуска партии, които нарушават Конституцията или чиято дейност системно нарушава изискванията на закона. Смятаме, че са налице и двете основания и по тази причина се обръщаме към главния прокурор с призив да изпълни законовите си задължения\", допълват оттам. Журналистите настояват още прокуратурата да провери дали лидерът на \"Възраждане\" Костадин Костадинов не попада в хипотезата на чл. 162 (3), във връзка с чл. 162 (2) от НК, предвиждаща лишаване от свобода от една до шест години и глоба от 10 000 до 30 000 лева за лице, което ръководи организация, която си поставя за цел да употреби насилие срещу другиго заради политическите му убеждения. \"Асоциацията на европейските журналисти - България е категорична, че българските институции трябва твърдо да се противопоставят на идеология, възхваляваща тероризма. Терористичният акт във френския вестник Шарли Ебдо, както и стотиците случаи на масови разстрели на невинни граждани в Европа, САЩ, Близкия Изток, Азия и Нова Зеландия показват колко сериозно трябва да се приема всяка една заплаха. Очакваме незабавни действия от прокуратурата срещу партия \"Възраждане\" и нейния лидер Костадин Костадинов\", завършва позицията на асоциацията.", "date": "2019.05.23", "title": "Журналисти призоваха Цацаров да провери \"Възраждане\" заради призиви за насилие"}
{"url": "https://www.faktor.bg/bg/articles/borisov-vapreki-zabavyaneto-puskame-6-5-km-ot-avtomagistrala-struma-predsrochno", "text": "\"Въпреки забавянето - пускаме 6, 5 км от автомагистрала „Струма“ предсрочно\". Toва каза премиерът Бойко Борисов преди да се пусне движението по още 6,5 км от АМ „Струма“, става ясно от видео, публикувано в социалната мрежа „Фейсбук“.  Борисов е придружен от вицепремиера Томислав Дончев, министъра на финансите и заместник-министъра на регионалното развитие Николай Нанков. Заместник-министърът уточни, че става въпрос тези 6.5 км са разположени в тежък терен. \"С около година предсрочно изпълнение. Знаем темата с археологията“, каза той и уточни, че всички артефакти и културно-исторически ценности от района са преместени с идея да се изгради бъдещ археологически център. Според премиера Бойко Борисов трябва много да се благодари на археолозите, че са се съгласили да не се преправя проекта на участъка от автомагистралата. По думите му иначе скоро участъкът е нямало да стане. „Въпреки забавянето – предсрочно“, изтъкна още Борисов и добави: „Как да не ги е яд“. Министър-председателят посочи, че този участък е трябвало да стане за олимпиадата в Гърция преди години.", "date": "2019.05.23", "title": "Борисов: Въпреки забавянето - пускаме 6, 5 км от автомагистрала „Струма“ предсрочно"}
{"url": "https://www.faktor.bg/bg/articles/nato-rusiya-tryabva-da-osvobodi-ukrainskite-moryatsi-i-da-napusne-krim", "text": "Русия трябва да освободи украинските кораби и моряци, и да напусне Крим, коментира председателя на Военния комитет на НАТО, Стюарт Пийч. \"И само за да стане ясно, този Алианс не приема и няма да приеме незаконното анексиране на Крим от Русия и ние продължаваме да призоваваме Русия да се оттегли от Крим и да прекрати подкрепата си за бойците в Източна Украйна. Също така призоваваме Русия да освободи украинските моряци и кораби, заловени през ноември миналата година близо до Азовско море\", обясни той. Както заявява генералният секретар в обръщението си към Конгреса миналия месец, Алиансът е изправен пред безпрецедентни предизвикателства и глобалният баланс на силите се променя, коментира Пийч на 181-вата сесия на Военната комисия на началниците на отбраната на НАТО от Брюксел. 70 години от създаването си, НАТО остава мощна комбинация, политико-военният отбранителен алианс се ангажира да защитава населението и териториите си от всяко потенциално предизвикателство от всяка посока. НАТО се адаптира като Алианс с най-голямото укрепване на колективната отбрана от десетилетия. Увеличава се готовността на силите. В източната част на Алианса се поддържа присъствието на четири многонационални бойни групи, подкрепени от съвместни сили. НАТО гарантира, че остава в челните редици на технологичните промени, като увеличава усилията си за пробивни технологии и увеличава човешкия си капитал, докато се трансформира. Алиансът засилихме ролята си в борбата срещу тероризма, включително създаването на нова и важна мисия за обучение в Ирак. Миналият месец външните министри на НАТО одобриха пакет от мерки за Черноморския регион за подобряване на нашата ситуационна осведоменост и за увеличаване на подкрепата за Грузия и Украйна. Адаптацията не е приключила - продължава работата, за да се гарантира, че Съюзът е готов и способен, коментира Пийч. Военният комитет, постоянният военен орган в Алианса, играе ключова роля в тази адаптация, като продължава да предоставя неограничени военни съвети и насоки на Северноатлантическия съвет.", "date": "2019.05.23", "title": "НАТО: Русия трябва да освободи украинските моряци и да напусне Крим"}
{"url": "https://www.faktor.bg/bg/articles/yunker-tezi-populisti-natsionalisti-te-sa-vlyubeni-v-sobstvenite-si-strani", "text": "Шефът на Европейската комисия Жан-Клод Юнкер нахока „глупавите националисти“ в интервю в навечерието на евроизборите предава БНР, цитирайки \"Политико“. „Тези популисти, националисти, глупави националисти, те са влюбени в собствените си страни“, заяви Юнкер пред Си Ен Ен късно снощи: „Те не харесват тези, които идват отдалеч, а аз ги харесвам…трябва да бъде солидарни с тези, които са в по-тежка ситуация от нас“. Относно Брекзит Юнкер заяви, че процесът е нещо като дар, когато става въпрос за подкрепата за ЕС, „тъй като броят на подкрепящите общността се увеличава, след като хората виждат какво се случва и как напускането на ЕС не е толкова лесно, колкото са им обяснявали“. Но председателят на ЕК, чийто мандат изтича през ноември, заяви времето е свършили за британското напускане. „Трябва да спрем този процес, защото той вреди на общата атмосфера в Европа“, каза Юнкер, според който няма нужда от нов референдум на Острова, защото резултатът едва ли още бъде различен.", "date": "2019.05.23", "title": "Юнкер: Тези популисти, глупави националисти, те са влюбени в собствените си страни"}
{"url": "https://www.faktor.bg/bg/articles/sadiite-ne-znaeli-che-hodyat-na-lov-v-imot-na-minyu-staykov", "text": "Върховният административен съд отговори на информацията, че съдии са ходили да ловуват в имот на Миню Стайков. Магистратите защитиха колегите си. Двамата ловджии Светослав Славов и Николай Гунчев не знаели на кого е имотът, в който се намират.  Съдиите от Върховния административен съд Светослав Славов и Николай Гунчев са участвали в законно организиран лов, проведен по Закона за лова и опазване на дивеча, като са представили необходимите разрешителни за притежание и употреба на ловно оръжие. В груповия лов са участвали лица без връзка с двамата съдии и които те не са познавали. Всеки ловец, член на Ловно-рибарския съюз, с редовен ловен билет и със съответното разрешително за оръжие, има право да ловува на територията на цялата страна и не е длъжен да знае кой е концесионерът на обекта. Посоченото в материала първоинстанционно административно дело № 4268/2013 година е образувано през 2013 година, като решението е взето от тричленния състав с пълно единодушие и по него няма особено мнение. С това решение първоинстанционният съд е потвърдил решението на Комисията за защита на конкуренцията.  Страните по административното дело не са упражнили правото си на жалба срещу това решение и същото е влязло в сила. Касае се за производство, развило се пред ВАС преди повече от 5 години. Съдиите от ВАС решават на свой доклад по над 200 дела годишно (в това число съдиите Светослав Славов и Николай Гунчев), отделно се произнасят по докладите на колегите си в петчленни, седемчленни, смесени състави, както и по секретни дела. Участието на двамата магистрати в проведения по законовите правила групов лов няма отношение към правораздавателната им дейност.", "date": "2019.05.23", "title": "Съдиите, ловували в имота на Миню Стайков, не знаели на кого е"}
{"url": "https://www.faktor.bg/bg/articles/anton-todorov-mediite-prospaha-kak-pari-ot-faliralata-ktb-akustiraha-v-smetki-na-elena-yoncheva", "text": "Политологът Антон Тодоров припомни скандални факти, свързани с водачът на евролистата на БСП за България - Елена Йончева.  На страницата си във Фейсбук той публикува документи, от които е видно, че  част от парите на данъкоплатците във фалиралата КТБ са \"препрани през офшорката \"Далий трейдинг лимитид\" и са акостирали в сметките на Йончева като възнаграждение от 12 710 лв., което тя еднолично е определила като единствен управител на фирмата\". \"Как нито един \"журналист\", от тези, които интервюираха през последния месец Елена Йончева (Офшорка Милиончева - автора), не си даде труда да прочете тези публични документи, които поне десет пъти съм публикувал тук и съм показвал в предаването си: Годишен доклад за дейността на фирмата \"Офроуд\", в която Йончева е съдружник с офшорка на Белградския крадец (банкерът Цветан Василев - бел.ред.) Там е написано от ясно по-ясно: НАД 66 % от парите на вложителите на КТБ, откраднати и препрани през офшорката \"Далий трейдинг лимитид\", са акостирали в сметките на Йончева като възнаграждение от 12 710 лв. МЕСЕЧНО, което тя САМА СИ Е ГЛАСУВАЛА КАТО ЕДИНСТВЕН УПРАВИТЕЛ НА ФИРМАТА! Нима нито един \"журналист\" не видя, че за филмите й са похарчени само 84 000 лв., другото е отишло в джоба й.\"", "date": "2019.05.23", "title": "Антон Тодоров: Медиите проспаха как пари от фалиралата КТБ \"акостираха\" в сметки на Елена Йончева"}
{"url": "https://www.faktor.bg/bg/articles/peevski-e-zhiv-ne-e-izcheznal-poyavi-se-na-kupon-na-dps-v-selo-pashovi", "text": "Делян Пеевски е жив и здрав и е в България. Докато от сдружение БОЕЦ се чудеха, дали депутатът от ДПС е жив или пък не е избягал в чужбина, той се появи най-неочаквано на купон на партията в село Пашови. Бизнесменът дойде, поздрави жителите на селото и седна на една софра с тях, става ясно от платена предизборна публикация в сайта videlinabg.com. Той е придружен от бившия народен представител на ДПС Камен Костадинов и от настоящия депутат Сергей Кичиков.   \"За пореден път областното ръководство на Движението за права и свободи – Пазарджик организира благотворителна вечеря за жителите на велинградското село Пашови. Тя е по случай свещения за мюсюлманите месец Рамазан. Сред гостите на превърналия се в традиция “ифтар”, бе народният представител и кандидат за европейски депутат Делян Пеевски. За поредна година той уважи празничната вечеря и лично поздрави жителите на село Пашови\", пише изданието.  \"Сред гостите на превърналата се в традиция вечеря, бяха още Камен Костадинов от Централното оперативно бюро на ДПС, депутатът Сергей Кичиков, областният председател на ДПС Юмер Хамза, общинският лидер на партията Исмаил Моллов, кметовете и общинските съветници от общината от Движението за права и свободи. По-късно г-н Пеевски посети и село Света Петка, където повече от час по приятелски разговаря с хората в малкото населено място. Мнозина искаха просто да се докоснат и снимат с един от най-влиятелните хора в държавата, утвърден политик, човек истински обичан и уважаван от своите избиратели\", посочва още сайтът. \"В разговора си с хората в Пашови и Света Петка, г-н Пеевски акцентира върху значението на предстоящите в неделя избори за представители на европейския парламент. “Всички знаем, че бъдещето на една нация са младите хора. Именно затова ние от ДПС излизаме пред Вас на тези избори с листа от млади, успешни и доказали се хора. И знам, че вие ще ни подкрепите като в неделя гласувате с №20 в интегралната бюлетина за Движението за права и свободи”, завършва материалът, посветен на ДПС.", "date": "2019.05.23", "title": "Пеевски е жив, не е изчезнал, появи се на купон на ДПС в село Пашови"}
{"url": "https://www.faktor.bg/bg/articles/petitsiya-za-ostavka-na-zelenski-sabra-50-ot-nuzhnite-glasove", "text": "Петиция на уебсайта на държавния глава на Украйна „За оставка на президента Владимир Зеленски“, публикувана на 22 май, за един ден събра 46% от необходимото количество гласове, за да бъде разгледана, предава украинското електронно издание „Страна“. По думите на автора на петицията Максим Безрук, гласуването за Зеленски „в мнозинството си беше протестно“ и всъщност, действащият президент няма подкрепата на 73% от избирателите. „Вашата личност съвсем не обединява мнозинството украинци. Вие консолидирахте протестния вот, без да давате конкретни обещания и политически ориентири, но сега, след избирането и инаугурацията, вие не може да нямате конкретен път. И първите ваши заявления и действия разочароват вашите избиратели, разбиват тази временна ситуативна народна консолидация“, се казва в текста на петицията. „Създава се недопустима ситуация, когато „слугата на народа“ няма морални задължения пред своя народ, формирани в предизборния процес. Затова ние, народът на Украйна, искаме вашата незабавна оставка“, отбелязва авторът. При това за един ден петицията събра 11 705 гласа. За да бъде разгледана от президента, тя трябва да бъде подкрепена от 25 хиляди души за 92 дни.", "date": "2019.05.23", "title": "Петиция за оставка на Зеленски събра 50% от нужните гласове"}
{"url": "https://www.faktor.bg/bg/articles/ekzakta-1", "text": "ГЕРБ и БСП влязоха в кампанията с близки резултати. Интригата между двете големи партии привлече почти изцяло общественото внимание. С разгръщането на кампанията ГЕРБ успя да вземе преднина, да повиши резултата си и да изпревари БСП. Така те са с 5% пред червените. Това показват данните от национално представително проучване на „Екзакта Рисърч Груп“. Според агенцията може да се очаква ГЕРБ да печели още подкрепа до самия изборен ден.  По предварителни прогнози ГЕРБ получава подкрепа от 32,4% и така си гарантира 7 места в ЕП. За БСП биха гласували 27,3 на сто и така социалистите ще имат 6-ма евродепутати.  Евровотът се възприема като по-важен от избирателите на ГЕРБ отколкото от тези на БСП. 54% от избирателите на ГЕРБ заявяват, че евроизборите са важни лично за тях, докато това твърдят 45% от симпатизантите на БСП.  4 политически формации могат да имат свои представители в следващия състав на Европейския парламент, показва проучването. ДПС и ВМРО-БНД се очаква също да излъчат евродепутати. За движението биха гласували 13.3% и така те биха имали 3-ма представители в ЕП. 6.5% е подкрепата за ВМРО, което им гарантира един представител в Брюксел.  Очаква се около 2 млн. Избиратели да отидат до урните на 26 май. Така избирателната активност ще е в рамките на 26%-32%. В столицата активността ще бъде по-ниска от средната. Извънредни събития и обстоятелства в дните до вота могат да отблъснат или да привлекат още избиратели. Прогнозата е изготвена на базата на национално представително проучване проведено в периода 18-22 май 2019 г. По домовете им са интервюирани 1000 пълнолетни българи, в 125 гнезда, в 91 населени места. Методиката на регистрация е пряко полустандартизирано интервю „лице в лице”. Изследването е независимо от външно финансиране и е реализирано със собствени средства на „Екзакта Рисърч Груп”. Максималната грешка при 50-процентните дялове е около +/-3%.", "date": "2019.05.23", "title": "Екзакта: ГЕРБ изпреварва БСП, гарантира си 7 мандата"}
{"url": "https://www.faktor.bg/bg/articles/matyu-nimits-tryabvashe-da-napisha-prespanskiya-dogovor-na-kitayski", "text": "Американският дипломат Матю Нимиц в разговор с \"Дойче веле\" разкрива какво го е мотивирало да издържи дългогодишния спор за името, кои политици са му направили впечатление и къде е ял най-доброто агнешко, предава скопското електронно издание „Плюс инфо“. „Често мисля, че ако бях умен, щях да напиша договора (Преспанския) на китайски, защото китайският е официалният език на ООН. Ако бяхме написали споразумението на китайски, нямаше да имаме всички тези проблеми. Никой в Гърция или Северна Македония не би разбрал какво съдържа“, казва Нимиц. Днес той признава, че постоянно се е мъчил, като е използвал официалното наименование \"Бивша югославска република Македония\". През последните 20 години, след като бе назначен за посредник на ООН в спора от бившия генерален секретар на световната организация Кофи Анан, Нимиц работи за един долар годишно. Символична сума пари, която между другото никога не е получил. „Не ми платиха 20-те долара, но поне редовно ми плащаха пътните разходи“, шегува се той. Нимиц оценява, че Груевски никога не е бил готов да направи последната стъпка. „Разговарях с Груевски и имах добри отношения с него. Прекарахме много часове заедно. Ще отида в дома му и ще вечеряме заедно и ще поговорим. Считах го за много интелигентен. Той знаеше нещата много добре. Винаги съм го смятал за много интересен човек, с който може се да говори на тази тема. Но неговите, както и възгледите на президента Иванов, бяха твърде затворени в историческия подход. За мен това беше задънена улица“, казва той.", "date": "2019.05.23", "title": "Матю Нимиц: Трябваше да напиша Преспанския договор на китайски"}
{"url": "https://www.faktor.bg/bg/articles/angel-karayotov-za-poboya-nad-biznesmen-tova-che-sam-sin-na-anya-pencheva-ne-me-pravi-vinoven", "text": "„Цялата информация, която се бълва, не е вярна. Това е един агресивен господин, който заплашва жени. Заплашил е и Ива. Заплахите са отправени с особена жестокост”. Така синът на актрисата Аня Пенчева – Ангел Караньотов коментира пред  Нова ТВ ареста си. Караньотов и приятелката му Ива Русинова бяха задържани заради побой над 39-годишен софиянец. Инцидентът е станал в неделя близо до летището край Сапарева баня. „Каза ми, че на тази писта няма да остана жива здрава, дойде да ми се покаже кой е. Каза ми, че съм щяла да пострадам. Бях с приятелката си. Обадих се на Ангел да му кажа, че съм изключително притеснена, че сме две жени и ни заплашват”, заяви Ива Русинова. „Има заплахи. Защо полицията не обърне внимание на това? Г-на събира групировка. Това е агресивен човек, който в деня на случката е направил поне 10 конфликта с мотористи. Това, че аз съм отишъл в този момент там, че са го ступали, че са му счупили зъбите някакви хора – не го прави невинен автоматично”, коментира Караньотов. Той разказа, че когато приятелката му се е обадила уплашена, че някакъв мъж я заплашва, той веднага тръгнал към мястото. „Отивам и в този момент се разиграва някаква свада. Това, че съм бил там и това, че съм син на Аня Пенчева не ме прави виновен. Има снимки, има доказателства, нека някой да каже дали съм бил замесен”, заяви Караньотов. Според Ива Русинова разправията е станала на около 100 метра от двамата. „Случваше се далеч от нас, бяха се събрали хора от цялото летище”, разказа Русинова. По думите й двамата имат издадени призовки в качеството им на свидетели. „Отидохме в полицията и дадохме показания”, обясни Русинова. „Дадох си показанията, лежах си 24 часа както си му е реда”, допълни Караньотов.", "date": "2019.05.23", "title": "Ангел Карайотов за побоя над бизнесмен: Това, че съм син на Аня Пенчева не ме прави виновен"}
{"url": "https://www.faktor.bg/bg/articles/zhalt-kod-za-intenzivni-valezhi-i-gradushki-v-9-oblasti", "text": "Жълт код за интензивни валежи е обявен в 9 области в страната днес. Обилни и интензивни валежи ще има в областите: Благоевград, Пазарджик, Смолян, Пловдив, Кърджали, Хасково, Стара Загора, Сливен и Ямбол. Вечерта и през нощта срещу петък вероятността за мощни гръмотевични бури е значителна. Очакват се градушки, предаде БНТ. Днес сутринта времето ще е предимно слънчево. Към обяд над Западна, а до края на деня - и над останалата част от страната, ще се развива купеста и купесто-дъждовна облачност и на места ще превали и прегърми. Дневните температури ще достигнат 22-27 градуса. Такава е прогнозата за времето на НИМХ, предаде БТА. В планините сутринта ще има и слънце и облаци, а следобед - дъжд и гръмотевици. Вятърът по време на бурите, ще се усилва. Очаквана максимална температура на височина 1200 м ще е около 17 градуса. На празничния 24 май, петък, времето ще е облачно и ще има превалявания на доста места. На моменти може да вали по-силно, както и да има гръмотевични бури. Опасността през деня е за местата от Източна България. През почивните дни валежите ще са по-малко и ще са само в следобедните часове. Температурите плавно ще се повишават.", "date": "2019.05.23", "title": "Жълт код за интензивни валежи и градушки в 9 области"}
{"url": "https://www.faktor.bg/bg/articles/vtora-matura-dnes-za-zrelostnitsite", "text": "Вариант 1 се падна на втория задължителен държавен зрелостен изпит след 12-и клас, който ще се състои днес по 13 предмета. Вариантът беше изтеглен в 6.00 часа в зала 5 на Министерството на образованието и науката. Зрелостниците, подали заявления за явяване на изпита, са 41 716. Най-много зрелостници - 14 612, са избрали да се явят на изпит по английски език. Общо 9500 ще са квесторите и те ще осигуряват пропускателния режим на входа на училищата. Изпитът ще се състои в 3861 зали, в 608 училища в страната, и започва в 8.00 часа.", "date": "2019.05.23", "title": "Изтеглиха Вариант 1 за втората матура днес"}
{"url": "https://www.faktor.bg/bg/articles/generalniyat-direktor-na-yunesko-shte-poseti-balgariya-za-24-may", "text": "По покана на президента Румен Радев на 23 и 24 май на официално посещение в България ще бъде генералният директор на Организацията на ООН за образование, наука и култура (ЮНЕСКО) Одри Азуле, съобщи прессекретариатът на държавния глава. Участието на Одри Азуле в тържественото отбелязване на 24 май - Ден на българската просвета и култура и на славянската писменост е израз на уважение към приноса на страната ни за развитието на световната култура, се отбелязва в съобщението. В рамките на официалното й посещение ще бъдат обсъдени и перспективите за последващо разширяване на сътрудничеството между България и ЮНЕСКО в областта на образованието, науката и опазването на културното наследство. Румен Радев и Одри Азуле ще имат разговори утре - 23 май, а преди тях генералният директор на ЮНЕСКО ще се срещне с ректора на Софийския университет „Св. Климент Охридски“ проф. Анастас Герджиков и ще изнесе в аулата на висшето училище лекция на тема: „ЮНЕСКО и предизвикателствата на 21 век“. На 24 май държавният глава Румен Радев, вицепрезидентът Илияна Йотова и генералният директор на ЮНЕСКО Одри Азуле ще се присъединят пред сградата на президентската институция към тържественото шествие за 24 май. В рамките на официалното си посещение в България Одри Азуле ще проведе срещи и с министър-председателя Бойко Борисов и с вицепремиера и министъра на външните работи Екатерина Захариева.", "date": "2019.05.23", "title": "Генералният директор на ЮНЕСКО ще бъде на официално посещение у нас за 24 май"}
{"url": "https://www.faktor.bg/bg/articles/zapochva-deloto-sreshtu-bivshiya-energien-ministar-rumen-ovcharov", "text": "Обвинителният акт е за умишлена безстопанственост, ощетила „Мини Бобов дол” с 24 милиона лева. Пред съда освен Овчаров се изправят и бившата му заместничка Анна Янева и бившият изпълнителен директор на дружеството Пламен Стефанов. Според прокуратурата през периода май 2006 година - март 2009 година, в нарушение на закона, „Мини Бобов дол\" е отдадена под наем на фирма „Ораново\".   Чрез сключения договор на частна фирма са прехвърлени изключителните права за добив, транспортиране и продажба на въглища, без да е проведена открита процедура и без да е установено притежава ли „Ораново\" необходимите възможности за добив на въглища, твърди прокуратурата.", "date": "2019.05.23", "title": "Започва делото срещу бившия енергиен министър Румен Овчаров"}
{"url": "https://www.faktor.bg/bg/articles/10-golemi-remonta-zapushvat-sofiya-prez-lyatoto", "text": "През летните месеци в София ще бъдат ремонтирани десет големи улици. Това съобщи кметът на София Йорданка Фандъкова след като откри игрище в 60-то ОУ „Св. Св. Кирил и Методий“ в \"Бенковски\".  В края на месеца започва реконструкцията на бул. „Президент Линкълн“ в „Овча купел“. В квартала се очаква да стартира и разширението на бул. „Монтевидео“ веднага след като приключат строителните дейности по третия лъч на метрото.  Тапа в столицата ще се образува и по бул. „България“ в участъка между булевардите „Гешов“ и „Черни връх“, където през юли и август ще тече ремонт. Фандъкова обясни, че са избрали именно тези два летни месеца, защото тогава столицата е по-празна. Предвижда се реконструкция на тунела на бул. „Александър Малинов“ и Южната дъга в район „Младост“.  Общината е готова и с проект за ремонт на участъка по Източната тангента, който свързва бул. „Владимир Вазов“ със Северната тангента, но заради отчуждителни процедури все още не са започнали дейности.  „Готови сме да започнем веднага след като отчужденията приключат“, каза Фандъкова и допълни, че отчуждаване на имоти тече и по бул. „Тодор Каблешков“. Кметът на София обясни, че в момента се проектира и ремонта на бул. „Скобелов“, който включва и реконструкция на тунела при НДК, след което ще бъде пусната обществена поръчка за избор на изпълнител.  В момента текат ремонти по улица „Каменоделска“, където се реконструира трамвайното трасе, разширява се ул. „Филип Кутев“ в „Лозенец“, а по ул. „Сребърна“ се изгражда главен колектор. Продължават и ремонтите в централната градска част, както и обновяване на уличната мрежа във всички райони.  Най-голямата реконструкция в града, а именно тази на „Граф Игнатиев“, трябва да приключи до края на май. Ако това обаче не се случи ще започнат да текат глоби на изпълнителя за забавена работа. Ремонтът на „Графа“ започна през май 2018 г. и трябваше да приключи март тази година. Столичната община обаче призна, че има причини за забавянето на реконструкцията с общо 79 дни. Кметството установи, че от 19 декември миналата година до 5 февруари климатичните условия са били лоши и това е наложило спиране на строителните дейности. Освен това фирмата, изпълняваща ремонтите, поиска отсрочка с още 50 дни по същата причина, но за друг период. Строителният надзор на обектите обаче прие само 31 дни.", "date": "2019.05.23", "title": "10 големи ремонта запушват София през лятото"}
{"url": "https://www.faktor.bg/bg/articles/bdzh-puska-dopalnitelno-8000-mesta-za-pochivnite-dni", "text": "„БДЖ-Пътнически превози\" осигурява над 8 000 допълнителни места във влаковете за почивните дни. От днес до 26 май включително, с увеличени състави ще пътуват влаковете в 12 направления. Сред тях са София-Варна и обратно, София- Бургас и обратно, като и влаковете от столицата до Стара Загора, Свиленград и Видин.", "date": "2019.05.23", "title": "БДЖ пуска допълнително 8000 места за почивните дни"}
{"url": "https://www.faktor.bg/bg/articles/bilyana-dudova-napravi-opit-za-samoubiystvo", "text": "Трикратната европейска шампионка по борба Биляна Дудова е опитала да се самоубие. 21-годишната спортистка е била открита във вторник вечерта с прерязани вени от съотборничката си Сезан Белберова в стаята им в столичен хотел, пише вестник \"Телеграф\". Незабавно на мястото пристигнала линейка от Спешна помощ и полиция. Дудова е откарана в болница УМБАЛ \"Св. Иван Рилски\". Шампионката е без опасност за живота. Новината потвърдиха от МВР и лечебното заведение. Треньорът на Дудова - Петър Касабов, сподели, че за последно я видял в неделя усмихната. Около 20,30 ч. във вторник вечерта на тел. 112 бил получен сигнал от Сезан Белберова, че е открила приятелката и съотборничката си Биляна Дудова обляна в кръв. Двете момичета живеели в стая под наем в хотел \"Диана\" в столичния квартал \"Дианабад\". Като се прибрала, Сезан видяла и окървавен кухненски нож, с който шампионката е рязала вените си. Въпреки тежката ситуация, лекарите я спасили. Официално от болницата не пожелаха да направят коментар, тъй като ситуацията е много деликатна и става въпрос за личност, прославила България. Разследват се възможните версии, заради които златната Биляна е посегнала към живота си. Тя била винаги усмихната, позитивна и не е показвала, че е в депресия. Неофициално една от версиите на разследващите е, че може да става въпрос за личен мотив или за нещо, свързано със състезателната ѝ кариера. По думите на нейни приятели и съотборници, преди време Дудова загубила майка си, което преживяла изключително тежко. Въпреки това излизала на тепиха, където печели редица престижни титли. „Добре съм, вече се възстановявам вкъщи”, заяви Биляна Дудова пред сайта на Българската федерация по борба. Биляна не разкрива конкретната причина за инцицента, а само допълва, че е лична и отказва да коментира подробности. Често шампионката преживява проблемите си вътрешно, без да споделя с близките си. Травмата е лека. Възстановяването ѝ обаче ще продължи около месец. Дудова ще пропусне държавния шампионат другата седмица във Враца (29-30 май). От Българската федерация по борба вече са ангажирали психолог да работи с шампионката.", "date": "2019.05.23", "title": "Биляна Дудова направи опит за самоубийство"}
{"url": "https://www.faktor.bg/bg/articles/sotsiologiya-na-spektar", "text": "Изследователски център „Спектър“, оповести днес резултатите от социологическо проучване за електоралните нагласи в последната седмица на официалната предизборна кампания за предстоящите европейски избори. Изследването е направено в периода 16-21 май, като са обхванати 984 лица от цялата страна. Данните сочат, че броени дни преди изборите на 26 май все още 1/4 от избирателите се колебаят дали и за кого да гласуват. 41 % пък твърдо декларират, че няма да отидат до урните за предстоящия евровот. Делът на заявилите категорична нагласа за гласуване е 34%. Сравнително високият дял на колебаещите затруднява категоричните прогнози за изхода от основните неизвестни, а те са: двубоят ГЕРБ срещу БСП и кои политически сили, извън трите сигурни (ГЕРБ, БСП, ДПС), ще спечелят представителство в Европейския парламент. Моментната „снимка“ на настроенията на избирателите, регистрирана към 21 май, както и хипотезата за възможните движения в резултатите на отделните политически сили е в зависимост от избирателната активност и потенциалния вот на колебаещи се избиратели. Твърдо ще гласуват 34%, няма да гласуват - 41%, а 25% от гласоподавателите се колебаят.  Изходът от двубоя ГЕРБ-БСП ще зависи в голяма степен от способността за организационна мобилизация в изборния ден.  Сигурните три партии са: - ГЕРБ на финалната права на кампанията се стабилизира след скандалите във властта и започна да възвръща подкрепата на част от разколебаната си периферия. Фактор в това отношение е и личното ангажиране на лидера на ГЕРБ Бойко Борисов в кампанията на терен. Неговото силно медийно присъствие в последните дни вдъхва увереност и мотивирапривържениците му. - БСП остава затворена предимно в своя твърд електорат, не съумява да спечели доверието на свободните избиратели от политическия център и да създаде \"вълна\" от типа \"всички срещу управляващите\", каквито бяха очакванията преди началото на кампанията. Партията не успява да вкара в отбранителна позиция опонентите си от ГЕРБ, от което биха могли да дойдат допълнителни гласове за партията на Корнелия Нинова. - ДПС - мобилизацията на ДПС върви във възходяща линия. Предвид силната организационно-политическа машина на движението, найвероятно те ще постигнат и допълнителна мобилизация на своите привърженици в изборния ден, което ще им позволи да получат двуцифрен краен резултат. Затвърждава се впечатлението, че европейските избори са особено мотивиращи за тази партия.  Още четири се борят за европейски мандат: - Най-високи са шансовете в патриотично-националистическия сектор, където във възходяща линия се представят две формации: \"Патриоти за Валери Симеонов\" и ВМРО-БНД. Двете формации ще се борят до последно за гласовете на по-широк кръг от избиратели. - Следващи по степен на вероятност са \"Демократична България\" и Коалиция за България. Към момента листата водена от Радан Кънев не успява да привлече повече привърженици от десния политически спектър. Коалиция за България печели от неспособността на БСП да привлече центристки избиратели. Дали една или повече от тези политически формации ще преодолее изборната бариера зависи преди всичко от вота на избирателите, които към днешна дата се колебаят.  Шансове за по-добро представяне в предстоящите европейски избори имат също \"Воля\" и \"Атака\". В последните дни от предизборната надпревара, основните фактори, които могат да наклонят везните в една или друга посока са: - Поведението на колебаещите се - дали ще бъдат убедени да гласуват и коя политическа сила ще подкрепят. - Вариант за голям скандал от типа \"Костинброд“ също би оказал влияние на крайния изборен резултат особено при такъв висок процент на колебаещи се да гласуват.", "date": "2019.05.23", "title": "Социология на \"Спектър\": ГЕРБ, БСП и ДПС със сигурни мандати в ЕП, \"Патриоти за В. Симеонов\" и ВМРО - на кантар"}
{"url": "https://www.faktor.bg/bg/articles/premierat-magistrala-evropa-tryabva-da-e-gotova-prez-oktomvri-2020-g", "text": "Стартира строителството на магистрала „Европа“. Трасето ще свързва София с граничния пункт „Калотина“ на границата със Сърбия. То е част от трансевропейския коридор, който свързва Европа и Азия. Първият етап от строителството включва 17-километров участък от Калотина до Сливница и ще бъде готов през октомври следващата година, заяви Бойко Борисов. Преди инспекцията заместник-министър Нанков посочи, че по-тежката част от магистралата е след Драгоман, която минава и през дефилето в посока Калотина. „Втори месец проектират, още около три месеца проектиране, стартират реалното строителство. До две години тук ще имаме изцяло завършена автомагистрала“, каза Нанков. На това премиерът Борисов отговори: „Значи догодина до октомври трябва да стане“. \"За Нова година догодина който иска ще ходи до Белград. От Бургас като тръгнат, ще стигат до Белград и Мюнхен или от Истанбул или от Солун през София до Белград\". Борисов допълни, че митниците и финансовият министър Горанов са отделили пари, за да се направи паралелно и ново КПП с по-голям обем, защото заради новите инвестиции, трафикът щял да се вдигне до над 300-400 тира на ден.", "date": "2019.05.23", "title": "Премиерът: Магистрала \"Европа\" трябва да е готова през октомври 2020 г."}
{"url": "https://www.faktor.bg/bg/articles/antoniy-galabov-1-6", "text": "Гражданското участие и разпределението на подкрепата за политическите сили ще покажат истинското състояние на нашите общества. Предизборната кампания успя да постигне поне една от целите си – създаде представата за политическия залог на тези избори. Както онези които ще гласуват, така и останалите които ще предпочетат да не се произнесат относно състава на следващия Европейски парламент, ще направят своя избор, знаейки че той е важен. Това казва пред debati.bg. Избирателната активност, профилът на гласувалите и степента на разпиляване на подадените гласове ще определят влиянието на досегашните и на новите политически семейства в Европа. Резултатите ще покажат доколко противниците на Европа са успели да ощетят нашето доверие в нея. Но преди всичко, резултатите ще ни принудят да се разделим с илюзиите за това, че Европа е проект, който се изпълнява от европейската администрация в Брюксел, посочва той.  Ще трябва отново да си припомним или да се научим, че изграждането на Европейския съюз е процес на непрекъснато постигане на съгласие и превръщането му в правна норма. Европейският процес винаги се е развивал чрез принципното разбиране, че всички ние сме различни, че всяка отделна страна има своите интереси и вътрешни противоречия, но имаме общи проблеми, които можем да решаваме само чрез постигане на съгласие помежду ни. Всички ние сме различни, но можем да постигаме съгласие и да превръщаме съгласието си в правила, само доколкото сме равни пред закона. Няма друг политически и културен модел в света, който да е изграден върху този принцип и да е постигнал толкова много в разстояние на дълъг период от време. Цялата история на Европейския съюз е изградена върху постигането на съгласие, но днешните европейски граждани ще трябва да поемат своята отговорност за това как този процес да продължи, коментира Гълъбов.  Усещането за изчерпване на енергията на европейския процес е резултат от промяната в нашите общества и дефицита на гражданска компетентност. Гражданската пасивност бива компенсирана от повишаването на професионализма на администрацията и лобистите, а това прави Европа все по-технократична, конформистка и неразбираема.  Изборите за Европейски парламент ще изиграят ролята на политически шок, който ще върне европейския процес към неговия истински смисъл. При липсата на отчетливо и стабилно мнозинство, всяка от нашите страни ще бъде принудена да насочи много повече усилия към изработването и отстояването на собствените си национални позиции. Много по-често ще ни се налага да преговаряме и по-бавно ще постигаме съгласие, но веднъж постигнато то ще бъде по-стабилно. В условията на един фрагментиран Европейски парламент, изграждането на съюзи и печеленето на партньори ще бъде определящо за европейския законодателен процес. Гражданското участие в процеса на постигане на съгласие ще придобие определящо значение за качеството на европейската интеграция, отбелязва политологът. Ще ни се наложи да си припомним и да разберем смисъла на понятието  – мандат, не като период от време, а като обем от отговорности, които гражданите са делегирали на своите представители. Устойчивостта на политическата система ще зависи все повече от готовността на политиците да носят отговорност за своя мандат и да разширяват гражданската подкрепа за своите проекти. Все по-рядко загубата на доверие ще може да бъде компенсирана с политически трикове и активна пропаганда. В тази среда и при тези условия ще се формира следващото поколение европейски политици. Европа ще стане по-динамична и силна след тези избори. Това е шанс за страни като България, но доколко ще успеем да го реализираме зависи от самите нас, подчертава Антоний Гълъбов.", "date": "2019.05.23", "title": "Антоний Гълъбов: След тези избори Европа ще стане по-силна и динамична, това е шанс за България"}
{"url": "https://www.faktor.bg/bg/articles/haralan-aleksandrov-borisov-ostava-nay-veroyaten-lider-na-neizbezhnata-promyana", "text": "\"Залогът на евроизборите е много висок и затова кампанията бе подчинена на остра конфронтация между основните политически играчи. Напрежението не е просто политическо, то е социално, културно, морално и екзистенциално. В този контекст не е изненадващо истеризирането на кампанията, която започна с разкрития за битова лакомия, за евтини апартаменти, тераси и мазета\". Това заяви пред \"Марица\" социалният антрополог Харалан Александров.  \"След първоначалното стъписване обаче ГЕРБ си върна инициативата и усещането за първа сила. Това в най-голяма степен е заслуга на премиера Борисов. Обиколката му из страната тази седмица е в най-добрите традиции на политическия спектакъл. Лидерът е сред народа, може да бъде видян, пипнат и прегърнат. Предстои интересен финал, в който на едно ниво ще премерят сили твърдите партийни ядра, а на друго - потопът от компромати и харизмата на Борисов\", каза още Александров. \"В хода на кампанията се случи нещо забележително - отместване от примитивна популистка реторика към доста по-разумни и конструктивни тези. Политическите актьори смениха курса в движение, защото си дадоха сметка, че агресивното антиевропейско говорене се асоциира с разрушителност и това не им носи подкрепа. Изведнъж се установи впечатляващ консенсус относно европейското бъдеще на България, макар да липсва задълбочен дебат за параметрите на това бъдеще. Това не е изненадващо ​- навсякъде подкрепата за ЕС нараства въпреки ожесточената хибридна война, която се води срещу него ​- или тъкмо поради това. В контекста на бруталната атака срещу съвременната европейска цивилизация призивите за изваждане на България от ЕС и присъединяването <210> към някакъв изфантазиран евразийски съюз звучат като откровено национално предателство\", подчерта социалният антрополог. Попитан кои малки партии имат шанс да влязат в Европарламента, той посочи ВМРО и Коалицията Демократична България. \"Трябва да очакваме промяна на моралната сцена. Ако има нещо положително около скандалите с апартаменти и къщи, то е масовото усещане, че не може повече така. Промяната в поведението на политическата класа, а и на цялата политическа общност, е крайно наложителна, във въздуха витае очакване да се появи лидер на тази промяна. Обикновено в подобна ситуация се явява някой спасител на бял кон, но обществото е изтощено да експериментира със самозвани спасители. Тъй че големият въпрос е кой от играчите на терена има капацитет да извърши промяна. Основните конкуренти за лидерство върху неизбежните промени остават ГЕРБ и БСП. Корнелия Нинова и нейният център-нападател Елена Йончева дават заявка за радикална разправа с всички лоши и корумпирани политици, тоест опитват се да влязат в ролята на възмездителя. Действително мнозина искат ГЕРБ и цялото статукво да бъдат наказани, но при този сценарий наказанието преминава през самонаказание, тоест овластяване на БСП начело с тези люти лелки. Борисов ясно заяви, че смята да прочисти ГЕРБ от гнилите ябълки, и в замяна поиска мандат на доверие да завърши започнатата инфраструктурна и индустриална модернизация на страната. В негова полза работи и фактът, че повечето българи, макар гневни, не са озверели дотам, че да искат възмездие на всяка цена. Всъщност те искат да получат справедливост, без да спира развитието на страната. И за кой ли път, импозантната фигура на Борисов изглежда в състояние да откликне на тези два копнежа: той може да е достатъчно суров, за да накаже провинилите се, и същевременно достатъчно надежден, за да осигури стабилност и развитие. Въпросът сега е доколко хората са готови да му се доверят за пореден път\", каза още Александров.", "date": "2019.05.23", "title": "Харалан Александров: Борисов остава най-вероятен лидер на неизбежната промяна"}
{"url": "https://www.faktor.bg/bg/articles/sasht-prizovavat-yuzhna-koreya-da-gi-podkrepi-v-kampaniyata-sreshtu-huauey", "text": "Съединените щати многократно призоват Южна Корея да подкрепи кампанията, която те започнаха срещу китайската технологична компания \"Huawei \", пише вестник „Чосун Илбо”, цитиран от РИА Новости. \"САЩ продължават да казват на нашето външно министерство по различни дипломатически канали, че използването на продуктите на \"Huawei \" може да доведе до проблеми със сигурността\", казва анонимен дипломатически източник. Вестникът също така отбелязва, че представител на Държавния департамент на САЩ наскоро се е срещнал с представител на Министерството на външните работи на Южна Корея. По време на диалога американската страна е посочила, че южнокорейският мобилен оператор LG Uplus използва оборудване, произведено от китайски \"Huawei \", и следователно услугите на този мобилен оператор трябва да бъдат ограничени \"във важните райони\" в Корея, по-специално там, където се намират американски военни съоръжения.", "date": "2019.05.23", "title": "САЩ призовават Южна Корея да ги подкрепи срещу \"Huawei\""}
{"url": "https://www.faktor.bg/bg/articles/ot-vmro-se-oplakaha-che-bnt-sprya-klip-na-dzhambazki", "text": "От ВМРО сигнализират за прилагане на цензура спрямо тяхната кампания. Това е тенденциозно отношение и демонстрация на незачитане на законите на държавата от медия, която се издържа от средствата на данъкоплатците, категорични са войводите.  Съгласно споразумение с БНТ ВМРО има право на безплатно еднократно излъчване на клип до 40 сек. в последния ден от кампанията - 24.05.2019 г., излъчен по реда на жребия на ЦИК. Това задължение от страна на \"Телевизията - майка\" няма да бъде изпълнено спрямо партията.  Причините са, че клипът не дава ясна заявка за коя политическа сила агитира. Клипът бил минал през юридическите отдели на ВМРО, БТВ, Нова ТВ, Канал 3, България 24, България ОН ЕР, ТВ Европа и още десетки сайтове и онлайн платформи, а и се излъчвал вече от месец. Той обаче не бил комфортен за телевизията, която се издържа от българските избиратели. ВМРО е пуснала жалби до ЦИК и СЕМ", "date": "2019.05.23", "title": "БНТ спря клип на Джамбазки, не ставало ясно за коя партия агитира"}
{"url": "https://www.faktor.bg/bg/articles/natiskat-na-demokratite-za-impiychmant-na-tramp-nabira-sila", "text": "Натискът на демократите в Конгреса на САЩ за импийчмънт на Доналд Тръмп набира сила. Председателката на Долната камара на Конгреса Нанси Пелоси заяви, че Тръмп може да подлежи на импийчмънт заради възпрепятстване на правосъдието и прикриване на нарушения. Съвсем ясно е, че този президент възпрепятства правосъдието и е ангажиран в прикриване на нарушения - и това може да е престъпление, заради което трябва да започне процедура за неговото отстраняване, каза Пелоси. Тя обвини Тръмп, че прикрива нарушения, свързани с възпрепятстването на разследванията за евентуална намеса на Русия в негова полза на изборите през 2016 г. Тръмп отхвърли обвиненията и призова демократите да прекратят неоснователните си, по думите му, разследвания и вместо това да работят с него по приоритетите на страната. По-късно в коментари в Туитър президентът благодари за \"молитвите на Пелоси\", но обвини лидерите на партията, че \"разкъсват Съединените щати\". \"Не можете да разследвате и да законодателствате едновременно\", подчерта той. Междувременно Федерален съдия в щата Ню Йорк отхвърли иска на президента на САЩ Доналд Тръмп, на членове на неговото семейство и на групата компании \"Тръмп организейшън\" да бъдат блокирани призовки от Конгреса на САЩ, изискващи от две банки финансови документи, отнасящи се до бизнес връзките им с президента. Адвокатите на двете конгресни комисии посочиха, че имат нужда от достъп до тези документи на двете банки, за да разследват вероятна \"чуждестранна намеса в политическия процес в САЩ\". Дойче банк е отпуснала на компанията на Тръмп за недвижими имоти над 2 млрд. долари заеми през годините преди избирането на Тръмп за президент. Чрез това разследване, както отбелязва вестник \"Ню Йорк таймс\", американските законодатели се надяват да разкрият връзките между Тръмп и представители на Русия. Никой президент на САЩ не е бил свалян от пост чрез импийчмънт, но дори и заплахата от него може да доведе до това. Ричард Никсън подаде оставка през 1974 г., за да избегне отстраняването си заради скандала Уотъргейт. Двама президенти победиха процеса: Камарата на представителите официално отстрани Андрю Джонсън през 1868 г. и Бил Клинтън през 1998 г., но и в двата случая Сенатът ги оправда. Как работи процедурата? Ако депутатите смятат, че президентът е виновен за това, което Конституцията на САЩ уличи като \"предателство, подкуп или други престъпления \", процесът влиза в ход в Камарата на представителите. Всеки член може да внесе резолюция за импийчмънт, която, както всеки друг законопроект, ще бъде изпратена до комисия, най-вероятно Комитетът на съдебната власт. Комисията може да направи преглед на получените доказателства или да ги разследва сама. Ако доказателствата са достатъчно силни, комисията съставя документи за импийчмънт - наказателни обвинения - и ги изпраща до цялата камара. Те могат да бъдат приети с обикновено мнозинство. След това документите отиват в Сената, където се провежда процесът, като представители от камарата действат като прокурори, а президентът и неговите адвокати представят защитата си. След това 100-членният Сенат гласува обвиненията с мнозинство от две трети, необходими за осъждане и отстраняване на президента. Пред какви обвинения се изправят президентите? Обвиненията трябва да отговарят на конституционния стандарт \"държавни престъпления или простъпки\", диапазонът на което е много широк. В случаите на Клинтън и Никсън независими прокурори проведоха обширни разследвания и натрупаха доказателства в подкрепа на обвиненията. Никсън беше обвинен във възпрепятстване на правосъдието, злоупотреба с власт и игнориране. Клинтън, в скандала с Моника Люински, бе обвинен в лъжесвидетелство и възпрепятстване на правосъдието. В случая на Тръмп специален съветник Робърт Мълър в разследването за намесата на Русия детайлизира много подробно случаи на възпрепятстване от Тръмп, които биха подкрепили обвиненията. Голямото му разследване може да означава, че парламентът няма да се нуждае от собствена продължителна проверка. Освен това в разследването в Ню Йорк на бившия адвокат на Тръмп Майкъл Коен, Тръмп е бил необвинен съучастник в нарушения на финансирането на кампанията, едно от престъпленията, по които Коен е признат за виновен. Отказът на Тръмп да се съобрази с исканията за сътрудничество и доказателства от Конгреса може да му спечели допълнителни неприятности Правен или политически казус е? И двете. Като се има предвид значителният характер на усилията за отстраняване на президента, е необходимо ясно престъпление с ясни доказателства - по-ясно, отколкото при средностатистическия гражданин. В същото време това е до голяма степен политическо решение. В миналото импийчмънта, подкрепата и опозицията вървяха по партийни линии, макар че в случая с Никсън престъпленията били толкова явни, че републиканската подкрепа за него бързо се разпадна. В случая с демократа Клинтън, републиканците контролираха целия конгрес. Но когато обвиненията за импийчмънт отидоха в Сената, 45-те демократични сенатори останаха единодушни в действията си за блокиране на гласовете за присъда. При Тръмп демократите са ясно разделени по политически причини. Пелоси и нейните съюзници вярват, че съпротивата на Тръмп няма да стигне доникъде в контролирания от републиканците сенат и междувременно може да навреди на усилията на партията да спечели контрол над конгреса и Белия дом на изборите през ноември 2020 г. Други в партията казват, че Тръмп трябва да бъде подведен под отговорност - че демократичните избиратели го изискват. Колко далеч са стигнали нещата? Демократите все още не са решили, но все по-голям брой от тях говорят за импийчмънт. Окончателният доклад на разследването на Мълър съдържа значителни доказателства за обвинения във възпрепятстване, дори без по-нататъшно разследване. Следващата стъпка ще бъде официално предложение. Във вторник Шейла Джаксън Лий, член на Съдебната комисия, заяви, че подготвя \"резолюция на разследването\" за импийчмънт. Според индикациите, Джаксън Лий вижда многоетапен процес. Резолюцията ще бъде разгледана от Комисията по правни въпроси, след което ще бъде изпратена на пълния състав, който ще гласува, за да одобри стартирането на пълноправно разследване на президента. След това разследването ще бъде разгледано от Съдебната комисия, която ще вземе решение по документите за импийчмънт и ще ги изпрати в пленарната зала за гласуване. (Vesti.bg)", "date": "2019.05.23", "title": "Натискът за импийчмънт на Тръмп  набира сила"}
{"url": "https://www.faktor.bg/bg/articles/borisov-i-merkel-zakrivat-kampaniyata-na-veber", "text": "Премиерът Бойко Борисов ще участва в заключителното предизборно събитие на кандидата на ЕНП за председател на Европейската комисия Манфред Вебер, което ще се проведе в столицата на Бавария Мюнхен утре, 24 май, съобщава „24 часа“. Борисов е един от малцината премиери, поканени за участие в събитието, заедно с канцлера на Германия Ангела Меркел, канцлера на Австрия Себастиан Курц и премиера на Хърватия Андрей Пленкович. Борисов ще има специално изказване в последния, заключителен панел на събитието, където говорители ще бъдат само той, Ангела Меркел, шефът на Европарламента Антонио Таяни и легендарният бивш президент на Полша Лех Валенса. По време на визитата си в Мюнхен Борисов ще има и двустранни срещи, едната от които с министър-председателя на Бавария и председател на ХСС Маркус Зьодер. Заедно с премиера ще пътува и водачът на листата на ГЕРБ и СДС и настоящ еврокомисар Мария Габриел.", "date": "2019.05.23", "title": "Меркел и Борисов закриват кампанията на Вебер"}
{"url": "https://www.faktor.bg/bg/articles/interpol-spasi-50-detsa-ot-pedofilski-krag", "text": "Девет души са били арестувани в Тайланд, Австралия и САЩ и 50 деца са били спасени, след като следователите от Интерпол са разбили педофилски кръг, съобщават от международната полицейска група, цитирани от БГНЕС. Очаква се да има повече арестувани докато полицията в близо 60 страни провежда разследвания във връзка с операцията на Интерпол, която започна преди 2 години в сайт в „тъмната мрежа”, който има 63 000 потребители в света. 50 деца бяха спасени след арестите. Полицията се опитва да идентифицира и децата, които са на други 100 снимки, които са били споделяни в тази част от Интернет. От Интерпол казват, че операцията им \"Черна китка\" е започнала, след като са намерили материали, които са били проследени до сайт в „тъмната мрежа”, където потребителите са използвали софтуер за криптиране, за да се скрият. „Тъмната мрежа” може да бъде достигната чрез различни търсачки и потребителите трябва да имат точния адрес, за да посетят сайта. Първият арест е бил реализиран в началото на 2018 г., когато основният администратор на един от сайтовете Монтри Салангам е бил задържан в Тайланд, а друг администратор – Река Токпутза е бил задържан в Австралия. Част от жертвите на Салангам са били собствените му племенници. Той е получил присъда от 146 години затвор. Токпутза бе осъден на 40 години затвор.", "date": "2019.05.23", "title": "Интерпол спаси 50 деца от педофилски кръг"}
{"url": "https://www.faktor.bg/bg/articles/i-ot-microsoft-otsviriha-huauey", "text": "Дeйcтвиятa нa aмepикaнcкoтo пpaвитeлcтвo пo oтнoшeниe нa Нuаwеі дoвeдoxa дo тoвa, чe oт cъвмecтнa paбoтa c китaйcкия тexнoлoгичeн гигaнт ce oткaзaxa нaй-гoлeмитe ІТ кopпopaции в cвeтa: Gооglе, Quаlсоmm, Вrоаdсоm и дpyги. Ho нaй-нeпpиятнa зa Нuаwеі бe пocтъпкaтa нa бpитaнcкaтa кoмпaния АRМ, кoятo зaяви, чe нeзaбaвнo пpeкpaтявa бизнec oтнoшeниятa cи c Нuаwеі. A ceгa и Місrоѕоft зaяви нaмepeниятa cи дa пpeкpaти взaимoдeйcтвиeтo c Нuаwеі, предаде kadata.com. Oщe вчepa Місrоѕоft пpeмaxнa oт cвoя aмepикaнcки интepнeт мaгaзин вcичкитe мoдeли лaптoпи нa Нuаwеі, включитeлнo Маtеbооk Х Рrо и МаtеВооk D.  Уeб cтpaницитe c тeзи мoдeли извecтнo вpeмe пoкaзвaxa cъoбщeниe зa гpeшкa. Місrоѕоft e изпpaтил пиcмa, c кoитo нapeждa нa вcичкитe cвoи пpeдcтaвитeлcтвa и филиaли в дpyгитe cтpaни, дa пpeкpaтят кoнтaктитe c Нuаwеі. Bcички кoмyникaции c китaйcкия пpoизвoдитeл тpябвa дa cтaвaт caмo чpeз цeнтpaлния oфиc нa coфтyepния гигaнт.", "date": "2019.05.23", "title": "И от Microsoft отсвириха \"Хуауей\""}
{"url": "https://www.faktor.bg/bg/articles/novini/balgariya/ucheni-nedopustimo-e-istoriyata-da-se-izpolzva-spekulativno-za-konyunkturni-politicheski-tseli", "text": "Екипът от преподаватели, който проведе преди месец обучението на над 700 учители по история и цивилизация за работа с новата програма за X клас, в която е представен нов раздел за комунистическия период, излезна със специална позиция. С нея се отговаря на опитите на проруски националисти да използват МОН и образователната система за предизборните си игри. По-конкретно става дума за русофилската партия „Възраждане”, която излъга предизборно с платени публикации в определени медии, че е спряла провеждането на обучителните курсове, провеждани от МОН. От кремълската формация още твърдяха, че двама от лекторите били отстранени заради скандални прояви. За манипулациите на проруските националисти Faktor.bg разказа в няколко публикации. Припомняме, че в обучителните програми са участвали едни от най-изтъкнатите български историци. Ето и пълня текст на Позицията им:", "date": "2019.05.23", "title": "Учени: Недопустимо е историята да се използва спекулативно за конюнктурни политически цели"}
{"url": "https://www.faktor.bg/bg/articles/srivove-v-youtube-sled-polunosht", "text": "Ползвателите на един от най-популярните интернет портали - YouTube, съобщиха, за сривове в достъпа до него, започнали тази нощ, съобщи ТАСС, като цитира данни от сервизния сайт Downdetektor, който следи работата на популярните интернет ресурси. Съобщенията са започнали да постъпват малко след 2 часа през нощта, предаде БТА. Ползвателите се оплакват най-често от проблеми при транслацията на видеофайлове - 73%. Други 14% не могат да влязат в акаунтите си, още 12% отбелязват некоректна работа на сайта.  Проблемите с YouTube се наблюдават по целия свят, включително в САЩ, Украйна, Япония, Франция, Германия, Великобритания, България и Румъния. В Русия най-много оплаквания има от Москва, Санкт Петербург, Казан и Самара.", "date": "2019.05.23", "title": "Сривове в YouTube след полунощ"}
{"url": "https://www.faktor.bg/bg/articles/yunker-smamri-london-veche-mi-omrazna-vechnoto-otlagane-na-brekzit", "text": "Председателят на Европейската комисия Жан-Клод Юнкер заяви, пред телевизия Си Ен Ен, че губи търпение заради постоянните отлагания на срока за излизане на Великобритания от ЕС, предаде ТАСС.  \"Длъжен съм да кажа, че започва да ми омръзва, защото всички ние се движим от едно продължаване на срока към друго.Хората губят търпение\", - каза той и добави: \"Иска ми се да кажа \"да\" на провеждането на втори референдум, макар и да не съм уверен, че резултатът ще бъде много по-различен.\" Юнкер отбеляза, че на страните от ЕС не им остава друго, освен да наблюдават хода на дебатите за Brexit във Великобритания.  Говорейки за наложилите заради тези отлагания избори за Европарламент на Острова, политикът изрази недоволство, защото \"всички знаят, че те напускат Европарламента, но при това ще имат значително влияние върху някои моментни решения, които той ще приема\". Юнкер отново изрази съжаление, че Еврокомисията не е могла да окаже противодействие на разгърналата се в Обединеното кралство кампания за излизане от ЕС през 2016 г. \"Разстроен съм, защото послушах британското правителство, (бившия премиер Дейвид) Камерън и не се намесихме. Защото единствената институция, единствените хора, които можеха да се опълчат срещу онези, които лъжат в британската кампания, бе Еврокомисията. Не бяхме прави, че не се намесихме в дискусията\", подчерта Юнкер.", "date": "2019.05.23", "title": "Юнкер смъмри Лондон: Омръзна ми вечното отлагане на Брекзит"}
{"url": "https://www.faktor.bg/bg/articles/velikobritaniya-i-holandiya-glasuvat-na-evropeyski-izbori", "text": "Изборите за евродепутати започват днес в Холандия и Великобритания. На 24-ти май ще се гласува в Ирландия и Чехия, на 25-ти май - в Латвия, Малта и Словакия. Гражданите в останалите 21 страни от Европейския съюз, включително в България, ще гласуват на 26-ти май. В изборите имат право да участват 426 милиона гласоподаватели. Статистиката сочи, че участието в изборите за евродепутати намалява постоянно. Първите прогнози за резултатите от вота ще бъдат съобщени вечерта в неделя. Европейският парламент очаква да научи най-късно резултатите от изборите във Франция, Дания и Испания.", "date": "2019.05.23", "title": "Стартират евроизборите: Великобритания и Холандия гласуват първи"}
{"url": "https://www.faktor.bg/bg/articles/borisov-bsp-ne-se-zanimavat-s-evroizborite-a-s-kompromati-ima-vreme-za-nov-kostinbrod", "text": "Има още време за нов Костинброд. БСП не се занимават с евроизборите, а с компромати, това обяви в студиото на Нова телевизия лидерът на ГЕРБ Бойко Борисов. Той отговори и на краткия лексикон, който му предложиха водещите. Борисов декларира, че за него  Европа е най-доброто място за живеене. Извън ГЕРБ като политик Борисов харесва Джамбазки. Твърди, че няма приятели, за да не го притискат с искания за влияние. Премиерът е категоричен, че не е почивал, но се гордее с ного неща, които е постигнал. Борисов посочи, че се срамува от това, което стана през последния месеци с апратаментите, но вярва, че всеки си е извадил поука, човешко е да се греши, казва той.  Борисов смята, че не е реалистично да се говори за минимална европейска заплата, защото парите никога не стигат. Важно е икономиката да е работеща. Той декларира, че живее със заплатата си като премиер, а тя му стига. Борисов призна, че Станишев му прави добро впечатление от кандидатите в другите листи на партиите. Според него след изборите Станишев ще има важна роля при  формирането на новото ръководство на ЕС.", "date": "2019.05.23", "title": "Борисов: БСП не се занимават с евроизборите, а с компромати, има време за нов Костинброд"}
{"url": "https://www.faktor.bg/bg/articles/evelina-slavcheva", "text": "Това са избори на твърдите електорални ядра. Трудно е да преценим колко точно партии ще могат да спечелят депутатски места в Европарламента. Това ще зависи от избирателната активност на избирателите. Това каза в студиото на Нова ТВ социологът Евелина Славкова, която представи актуални резултати на агенция \"Тренд\". Прогнозите на социолозите е, че реално четири партии имат шанс да изпратят евродепутати - ГЕРБ, БСП, ДПС и евентуално ВМРО, което е на ръба, 5.8%, но има вероятност да прескочат този праг.  Според Евелина Славкова има вероятност да има преливане на гласове от БСП за България към Коалиция за България, която би могла да подведе симпатизантите на левицата. Що се отнася до това какви мандати ще получат съответните партии, тя обясни, че не може да се ангажира с конкретна бройка заради това, че не знаем колко хора ще отидат да гласуват. Прогноза не бих се ангажирала да права, защото трябва да видим каква е разликата между ГЕРБ и БСП.  Но в ситуация на хипотеза ГЕРБ биха имали около 6 евродепутати, а БСП - около 5. Трябва да имаме предвид колко партии ще прескочат бариерата от 5.88%. Хипотезите са много, ако прогнозите ни се оправдаят - че  2 - 2.5 млн. българи ще отидат до урните на 26 май, посочи Славкова. По думите й от преференцията може би ще се възползват 1/3 от българите, които смятат, че могат да преподреждат реда на кандидат депутатите. Това ще провокира повече хора да гласуват, смята още Евелина Славкова.", "date": "2019.05.23", "title": "Евелина Славкова: ГЕРБ, БСП и ДПС са партиите със сигурни евродепутати"}
{"url": "https://www.faktor.bg/bg/articles/tayms", "text": "Британската премиерка Тереза Мей ще обяви оставката си на 24 май заради неприемането от министрите на нейната позиция по въпроса как да се осъществи излизането на страна от Европейския съюз, твърди днес лондонският вестник \"Таймс\", цитирайки източници от правителството. Според вестника, цитиран от ТАСС и БТА, тя може да обяви за оттеглянето си от поста на насрочената за петък среща с Греъм Брейди - председател на \"Комитета 1922\", обединяващ депутати от Консервативната партия и решаващ въпросите по избора или смяната на лидера на партията. Според Би Би Си и вестник \"Дейли телеграф\" много поддръжници на премиерката са й отказали подкрепа, след като във вторник тя обеща пред депутатите, че те ще могат да гласуват за провеждане на втори референдум за Брекзит, ако подкрепят споразумение с ЕС. Според източници на Би Би Си в правителството, това е предизвикало истински шок у някои министри и на заседание на кабинета по въпроса за Брекзит такава възможност не е била одобрена. Редица министри, включително тези на вътрешните и на външните работи и по въпросите за Шотландия, се опитали лично да доведат до знанието на Тереза Мей своята позиция и поискали снощи среща с нея. Тя обаче отказала. Тогава последвала оставката на Андреа Ледсъм - лидерка на Камарата на общините и по същество личен представител на Мей в долната камара на парламента. В писмо до премиерката тя изрази несъгласие с курса й по въпроса за развода с ЕС. Телевизия \"Скай нюз\" предположи, че тази оставка може да е смъртоносният удар за премиерството на Мей. Всички без изключение британски вестници днес споделят мнението, че тя напълно е загубила контрол над положението и не изключват, че оставането й на постовете на лидер на консерваторите и на правителството е въпрос на часове, отбелязва ТАСС.", "date": "2019.05.23", "title": "Таймс: Мей готова с оставката си, очаква ключова среща с Греъм Брейди"}
{"url": "https://www.faktor.bg/bg/articles/borisov-ninova-i-yoncheva-sigurno-ne-sa-loshi-zheni-no-ot-kade-tolkova-omraza-i-zhlach", "text": "Бойко Борисов опроверга думите на Елена Йончева, че на върха на \"Апартамент гейт\" стои Бойко Борисов с незаконна къща от 138 кв.м., която не е декларирана. \"Това е eдин и същ имот - имотът, в който съм се родил, в който живея и в който ще умра. Няма нова къща, а в моя парцел съм си построил на ъгъла на дувара пристройка. Децата живеят в къщата, а аз съм самостоятелен човек. Имам нужда от място, на което да се срещам с хора. Всичко е документирано, има платени данъци, всичко е според закона. Не е декларирано, защото се намира в същия имот. Аз съм се родил на тая ливада. Когато ние дойдохме в Банкя, там нямаше нито една къща\", заяви премиерът в интервю за Нова ТВ.  Той обясни, че въпросната постройка е пристройка към неговия дом и представлява една стая. Всички данъци и такси за нея били платени. А ТВ 7 по времето на Бареков и на Цветан Василев, с дронове я снимаха тази същата къща. БСП изпратиха данъчна ревизия 15 години назад. Хората, пратени да намерят нарушения, не откриха никакви. Затова съм ви донесъл, за да не се говорят на ангрон неща, моята декларация - от 2001 година, от когато е въпросната сграда и всичко може да се види в тези документи, посочи премиерът.  Той категорично отрече да е помагал на свой братовчед да прави заменка.  Що се отнася до въпросната заменка, тя става на 12.10-2006, одобрена от общински съвет, доминиран от съветниците на БСП, отбеляза Борисов и добави: Човекът, който спря заменките, се казва Бойко Борисов. Аз нямам офшорки, сметки и заменки. Относно обвиненията, че има къща в Барселона, Борисов заяви: „Първо започнаха с имение в Лос Анджелис – 100% лъжа. После с остров в Гърция. След това - Барселона. В Барселона съм бил веднъж като кмет на София преди 12-13 години”, заяви Борисов. „Нито съм заменил в центъра на София държавни предприятия, нито съм отишъл някъде”, каза премиерът. „Живял съм, живея и в тази къща в Банкя ще умра. Вие ще сте живи, ще го наблюдавате”, заяви Борисов. След като скастри журналистите за това, че зациклят на тези въпроси, Борисов подчерта дебело, че той не е правил никакви заменки. И когато започне да прави нещо, го прави на гола поляна с двете си ръце.  Когато си направих ГЕРБ пак с тия две ръце я направих първа политическа сила.  В техните интриги, да омъскаряват хората, да приватизират и да се правят на ни лук ял, ни лук мирисал. Аз в КТБ не съм влизал. Нинова и Йончева сигурно не са лоши жени, но тази омраза, тази жлъч и омраза, която сипят, не я разбирам, коментира още партийният лидер.  Според него тяхното падение е голяма, защото постоянно говорят за справедливост.  Аз също искам справедливост, но точно тези хора, които са отнели имотите, тези които са унищожили живота на работещите хора - та те ще искат справедливост, не без възмущение коментира премиерът. По думите на Борисов БСП не са формулирали нито една тема, която е свързана с българския национален интерес - нито за пакет \"Мобилност\", нито за Шенген.  И отново припомни за работата, която е свършило правителството, като посочи визитата на папа Франциск, усилията, които прави, за да докара \"Фолксваген\" в България и старта на изгражването на интерконектора между България и Румъния, който бе даден вчера в Кирково.  Вчера бяха у нас журналисти от всички световни медии...Хвалят ни от Европа. Дори Илиян Василев (бившият посланик в Москва, който се представя като един от големите критици на Борисов и ГЕРБ - бел.ред.) ми пусна съобщение: \"Което е добро, е добро\", похвали се Борисов, който заедно с Ципрас даде старт на изграждането на интерконектора за България и Гърция.  За евроизборите Отговорността за резултатите от евроизборите ще нося аз, какъвто и да е той - добър или лош, заяви категорично Бойко Борисов, в качеството си на лидер на ГЕРБ. Той направи уточнение и за това, че е участвал на едно единствено партийно мероприятие - това в \"Арена Армеец\".  От неделя се водят консултации за четирите основин поста в ЕС. На базата на тези консултации ще изберем нашето европейско правителство. Сега е моментът за г-жа Кьовеши. Социалистите блокираха Кьовеши в избора. Тя е от партията на десницата, на ЕНП. Реално има двама кандидати - румънката и французина. Но това е следваща тема. България се бори да вземе Агеницията по труда в България. Тези, които ме подкрепят в тази битка,  могат да поискат аз да ги подкрепя за друго. Това е шанс за България, отбеляза той. „Европа е най-доброто място за живеене, винаги съм го казвал”, заяви премиерът. Като най-голям свой порок той посочи тютюнопушенето. „На дърти години започнах да пуша, но пак ще го ликвидирам този порок. Умен човек няма как да пуши”, заяви Борисов. „Миналото лято не съм почивал. Беше председателството на ЕС, след това направихме формата \"16+1\" и лятото свърши”, заяви още премиерът. „Срамувам се с това, което направихме последния месец, дано сме си извадили поука”, заяви още Борисов, визирайки \"Апартаментгейт\". „Парите никога не стигат в цял свят”, каза премиерът, запитан за това колко трябва да е минималната работна заплата. „Давахме за пример Франция, а жълтите жилетки протестират”. За парите, с които живее, Борисов обясни, че заплатата му стига, а транспортът му е безплатен.", "date": "2019.05.23", "title": "Борисов: Нинова и Йончева сигурно не са лоши жени, но от къде толкова омраза и жлъч..."}
{"url": "https://www.faktor.bg/bg/articles/otnemat-deputatskiya-mandat-na-gruevski", "text": "7 месеца след като избяга в Унгария, парламентарната комисия по въпросите за мандатите в македонския парламент ще дебатира за отнемане на депутатското място на бившия премиер Никола Груевски. Предложението за отнемане на мандата беше направено, след като той в продължение на повече от 6 месеца не е присъствал на нито едно заседание в парламента. За да бъде прието предложението за отнемане на мандата е необходимо мнозинство от две трети в пленарна зала - поне 80 народни представители трябва да гласуват в подкрепа на предложението. Никола Груевски избяга от страната през месец ноември 2018 година, само няколко дни преди да влезе в ареста за излежаване на ефективна двегодишна присъда. Властите в Будапеща дадоха политическо убежище на бившия македонски премиер в рекордно кратки срокове - само десетина дни, след като той подаде молба за получаване на статут на бежанец.", "date": "2019.05.23", "title": "Отнемат депутатския мандат на беглеца Груевски"}
{"url": "https://www.faktor.bg/bg/articles/aleksandar-vladimirov-balgarite-ne-sa-promenili-naglasite-si-koy-da-gi-upravlyava", "text": "“Парламентът, който виждаме в момента, е абсолютно същият с абсолютно същите позиционирания на партиите - кой първи, кой втори, кой трети, с почти абсолютно същите резултати като през 2017 година. Което ни показва само едно – българският народ по никакъв начин не е променил генерално разбирането си и виждането си, и искането си за това кой да управлява, кой да е опозиция“. Това коментира пред БНР Александър Владимиров от Института за дясна политика. “Това винаги е било тема, която се е коментирала, за това какви данни дават социолозите, защо ги дават, дали са верни, или не са. Ако трябва да сме честни, разликата, която дават в момента, както и вие казахте, е в рамките на статистическата грешка в полза на ГЕРБ към настоящия момент. Досега беше обратното, но разликата в полза на БСП също беше в рамките на статистическата грешка – това, което даваха в началото на кампанията. И то, спомняте си, това се случи наистина в рамките на първите дни от кампанията, веднага след т.нар. “скандал с апартаментите“. Преди това разликата беше същата, каквато дават в момента“, каза Владимиров по повод последните данни на социолозите, даващи лека преднина на ГЕРБ. “Картината, която дават, не една, а две социологически агенции в последната седмица е абсолютно същата като тази, каквато беше не от социологическата прогноза, а от реалните резултати през 2017 г.“. “Не бих нарекъл предизборна кампания това, че премиерът Бойко Борисов обикаля толкова активно. Премиерът прави това от 2002 г., от времето, когато стана главен секретар“, посочи още Владимиров.  “Премиерът не прави предизборна кампания, а си върши работата. Президентът също, аз не бих казал, че се е включил толкова активно в кампанията. Това, което притеснява голяма част от хората в ГЕРБ и около ГЕРБ е, че много често позициите на президента съвпадат едно към едно с позициите на БСП“. Така Александър Владимиров отговори на въпроса защо за ГЕРБ и за мнозина анализатори това, което прави президентът – да казва, че има проблеми в страната въпреки стабилността, е кампания в полза на БСП.", "date": "2019.05.23", "title": "Политолог: Българите не са променили нагласите си кой да управлява и кой да е опозиция"}
