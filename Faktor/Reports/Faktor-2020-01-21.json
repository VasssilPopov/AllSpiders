{"url": "https://faktor.bg/bg/articles/novini-svyat-abu-ibrahim-al-hashemi-al-kurashi-e-izbran-za-nov-halif-na-myusyulmanite", "text": "Един от основателите и главни идеолози на \"Ислямска държава\" е наследникът на Абу Бакр ал Багдади начело на джихадистката групировка. Това съобщиха източници от няколко разузнавателни служби, цитирани от в. \"Гардиън\". Малко след смъртта на Багдади при американска операция в края на октомври в Сирия бе съобщено, че \"Ислямска държава\" е избрала Абу Ибрахим ал Хашеми ал Кураши за нов \"халиф на мюсюлманите\". Този човек обаче е непознат на анализаторите и някои дори изразиха съмнение за неговото съществуване, отбеляза БТА, позозвавайки се на АФП. Според \"Гардиън\", който цитира източници от две неназовани разузнавателни служби, организацията вече е ръководена от Амир Мохамад Абдел Рахман ал Маула ас Салби. Произхождащ от семейство от туркменското малцинство в Ирак, той е един от малкото ръководители на \"Ислямска държава\", които не са араби. Завършил е Мосулския университет. Смята се, че е изиграл ключова роля в преследването на язидите в Ирак.", "date": "2020.01.21", "title": "Абу Ибрахим ал Хашеми ал Кураши е избран за нов \"халиф на мюсюлманите\""}
{"url": "https://faktor.bg/bg/articles/novini-balgariya-promeni-v-zakona-za-gorivata-vlizat-za-vtoro-chetene-v-komisiyata-za-borba-sas-sivata-ikonomika", "text": "Парламентарната комисия за наблюдение на приходните агенции и борба със сивата икономика ще обсъди на второ четене промени в Закона за горивата.  Преди седмица депутатите гласуваха тежки санкции за незаконна търговия с гориво и намаляване на финансовите прагове за банкови гаранции и регистрация на фирмите.  Бензиностанциите и складовете за горива ще бъдат запечатвани, ако продават контрабандно гориво, а цистерните, които го превозват, ще бъдат спирани от движение. Промените в текстовете облекчават финансовите изисквания за регистрация и банковите гаранции, като ги поставят в зависимост от оборотите на фирмите, за да не се нарушават конкурентните принципи на пазара. Земеделските производители излизат от обхвата на закона, но: \"Ако някой земеделски производител реши да се занимава с търговия, той задължително ще трябва да се регистрира. Ако не, ще носи всичките санкции на закона\", заяви министърът на икономиката Емил Караниколов. Между двете четения от Петролната и газова асоциация ще настояват за промени, които обясни с пример Живодар Терзиев: \"Какво се случва за обекти, които пълнят бутилка през колонка, регистрирани. И няма да ги затворим за две години? Законът за изменение и допълнение трябва да реши възникнали проблеми, а не да създава нови\".", "date": "2020.01.21", "title": "Промени в Закона за горивата влизат за второ четене в комисията за борба със сивата икономика"}
{"url": "https://faktor.bg/bg/articles/novini-balgariya-m-manev-ako-sadat-pretseni-che-podsadimiyat-ne-mozhe-da-bade-prevazpitan-da-mozhe-da-prilozhi-po-tezhko-nakazanie", "text": "„700 са лицата, водени на отчет за тежки престъпления в Детска педагогическа стая през 2018 година, пет от които за убийства. Това показва, че имаме престъпност, която се повтаря, проследима в годините“, заяви пред БНР Маноил Манев, депутат от ГЕРБ и член на комисията по вътрешна сигурност и обществен ред. Управляващата партия ще внесе законодателни промени за по-тежки наказания на непълнолетни, извършили тежки престъпления. „Акцентът е да може съдът да дават наказания без редукцията, заложена в особените правила за непълнолетните. В текста е записано, че каквото и наказание да се полага, то не може да бъде над 12 години. Идеята на законопроекта е да дадем възможност след всички експертизи и в убедеността си съдът да произнесе такава присъда, каквато заслужава лицето. Имаме хора, минали през съдебната система вече, а те знаят много добре, че по-голямо наказание от това, което пише в закона, няма как да му бъде приложено“, допълни Манев. Той подчерта, че ще се даде възможност на съдиите, убедени, че подсъдимият не може да бъде превъзпитан и променен за тези 12, осем или 6 години, да приложи по-тежко наказание. „Дебат ще се проведе с прокуратурата, с правистите в Народното събрание, с адвокатурата. В този дебат целта е да се постигне – яснота, че като извършиш престъпление, ще получиш наказание, че това наказание ще се случи сега и бързо, че наказанието съответства по справедливост на извършеното деяние“. Манев обяви, че вече има готов текст, който ще бъде подложен за обсъждане:  „Искаме да имаме текст, който работи и да окаже влияние върху това, което се случва“.", "date": "2020.01.21", "title": "М. Манев: Ако съдът прецени, че подсъдимият не може да бъде превъзпитан, да може да приложи по-тежко наказание"}
{"url": "https://faktor.bg/bg/articles/novini-svyat-kitayskiyat-virus-preskochi-na-drug-kontinent-otkriha-go-v-avstraliya", "text": "Мъж, който се e прибрал от Китай в Австралия и у когото са наблюдавани симптоми като тези на мистериозния вирус в Китай, предаващ се между хората, е поставен в изолация в дома си, предаде Франс прес, като се позова на телевизия Ей Би Си. Мъжът се е прибрал неотдавна от китайски град Ухан, където бяха регистрирани повечето случаи на новия коронавирус. Здравните власти на град Бризбейн, където живее мъжът, очакват резултатите от анализите, които ще потвърдят дали или не той се е заразил с новия вирус. Вчера китайски експерт потвърди, че този вирус може да се предава между хора. Той поражда безпокойство, защото е от същото семейство като вируса на тежкия остър респираторен синдром, отнел живота в периода 2002-2003 г. на 774 души по света, от които 349 в Китай и 299 в Хонконг.", "date": "2020.01.21", "title": "Китайският вирус \"прескочи\" на друг континент - откриха го в Австралия"}
{"url": "https://faktor.bg/bg/articles/korneliya-ninova-obedineni-patrioti-da-si-smenyat-imeto-na-antipatrioti", "text": "След 10 години, когато цялата власт е в ръцете на ГЕРБ, да прехвърлят вината към миналото е несериозно. Не върви вече да се опитваш да прехвърляш личната отговорност но някого друг от миналато, а сега да опираш до тези съоръжения, които са строени в миналото, по времето на лошия социализъм и в тях да търсиш спасения. Това коментира в студиото на Нова ТВ лидерът на БСП Корнелия Нинова, която потвърди, че вотът на недоверие заради кризата с водата и боклуците, който са внесли, не само има смисъл, но той дава вече и първите резултати.  По думите й най-странна е позицията на патриотите, които демонстрират  един фалшив патриотизъм.  Не може да продаваш български паспорти и българско гражданство, да тровиш народа си и да се наричаш патриот. Какво патриотично има в това, това е антипатриотизъм. Затова нека да изтрият от заглавието си „патриоти“, те са антипатриоти, при този геноцид от тяхна страна, който проявяват към народа си, посочи Нинова. Според нея арестът на действащ министър е нещо, което да свали напрежението, но не и решение на проблема. В тази връзка тя не счита, че този ход обезсмисля вота на недоверие. Напротив, много важно е да се постигне смисления разговор за решаване на проблемите  и това е аргументът БСП да внесе вота. Вотът вече дава своя резултат, има своя смисъл, защото темата за водата и боклука стана ежедневна темата. Важен е дебатът в зала. Затова проведохме разговори с партии, НПО и граждански организации, защото за нас е по-важна външната подкрепа. Вътрешната води много често до пазарлъци, защото някои политически формации знаят, че няма да влязат в следващия парламент, аргументира позицията си партийният лидер. На въпрос на водещите иска ли БСП да мине вота на недоверие, Нинова бе лаконична и ясна: Да, ние искаме да мине този вот, искаме промяна на управлението. ГЕРБ трябва да отговоря на много неудобни въпроси, а след като минат изборите ще се мисли за коалиции. С подобни въпроси – вие с кого ще управлявате, ако падне кабинета, се отклонява вниманието от нерешените проблеми от управляващите. Нинова е убедена, че служебният кабинет трябва да положи всякакви усилия, за да се реши кризата в Перник и да се предотвратят други кризи в страната.  Проблемът за водата е национален. Една криза не може да се потушава с нова потенциална криза, каза Фандъкова и аз го споделям. Нужна ни е експертиза от хората, които са строили язовир „Белмекен“, откъдето смятат да вземат вода за Перник. Първо ремонт на стената, за да има сигурност. След това да се мисли как да се доставя вода за Перник. Ние сме за гаранция да няма нови рискове. Нашата работа е политическа – да има добри закони, силен контрол и експертиза. Що се отнася до решението за създаване на ВиК холдинг - то изглежда паническо, защото ражда повече въпроси, отколкото отговори. Не се решава национално въпросът, защото в него няма да влязат всички ВиК дружества. Второ – този 1 млрд. лева за рехабилитация на инфраструктурата – с какви изчисления е аргументиран и как са определени точно толкова пари, които ги няма в Бюджета, освен това откъде ще ги вземат, още повече че са нужни много повече средства, за да бъде помнена цялата ВиК инфраструктура, попита Нинова. Тя допълни, че към момента има 400 язовира са в предаварийно състояние, а 130  - с неизяснена собственост. Нинова добави, че БСП е организирала среща в всички хидроинженери, експерти и специалисти, които са участвлаи в строителството на водните съоръжения. Идеята била да се търси експертно решение на кризата в Перник. А жителите на Самоков били притеснени от възможността язовирната стена на \"Бели Искър\" да се скъса и да създаде проблем за цяла София.   Лидерът на БСП коментира и хипотезата язовир \"Студена\" да е бил източен, в следствие на което се е стигнало до водната криза. Тя смята, че прокуратурата трябва да провери дали това е било направено, за да бъде извършен сух ремонт на язовира, с идеята да се изразходят едни огромни пари от 32 млн.лева, които са били предвидени още по времето на Лиляна Павлова.", "date": "2020.01.21", "title": "Корнелия Нинова: Обединени патриоти да си сменят името на Антипатриоти"}
{"url": "https://faktor.bg/bg/articles/novini-balgariya-izp-direktor-na-sofiyska-voda-kategorichen-nyama-da-ima-rezhim-za-sofiyantsi-zaradi-podavaneto-na-voda-za-pernik", "text": "\"Категорично няма никаква опасност за водата в София. Думата е контрол. \"Софийска вода\" спазва много добри контролни практики. Всичко това гарантира, че ние непрекъснато наблюдаваме какви са наляганията и водоподаванията за столицата. Категорично мога да заявя, че ние във всяка една минута имаме информация за водоподаването и няма никаква опасност за нашите клиенти. В язовир \"Бели Искър\" към момента има 9 млн. кубика вода. За столицата от този язовир идват към 3 млн. кубика месечно. Ние поддържаме баланса. По никакъв начин няма да застрашим водоподаването на столицата. Цифрите са динамични и предпочитам да говоря със средни цифри. За Перник ще отиват около 700 000 кубика\". Гаранцията е в контрола,  наблюдаваме през цялото време какви са наляганията и потоците и в София няма да стане като в Перник\", заяви пред бТВ Васил Тренев, изпълнителен директор на Софийска вода. Той гарантира, че няма да има нарушение на водоснабдяването и посочи, че не се очаква да има какъвто и да било воден режим в София.  \"Язовир Бели Искър може да бъде пълен до 13 млн. кубика\", добави той и обясни, че 25% от водата в София идва от Бели искър, около 3 млн. кубика, останалите 75% са от язовир Искър. \"Категорично искам да опровергая твърденията, че може да има някакъв режим за софиянци заради подаването на вода за Перник. Загубите на вода в София са около 45%. За последните 5 години ние сме свалили тези загуби с 10%\", обяви той.", "date": "2020.01.21", "title": "\"Софийска вода\": Няма да има режим за софиянци заради подаването на вода за Перник"}
{"url": "https://faktor.bg/bg/articles/novini-svyat-komisiya-na-italianskiya-senat-lishi-mateo-salvini-ot-parlamentarniya-mu-imunitet", "text": "Комисия на италианския Сенат лиши Матео Салвини от парламентарния му имунитет, съобщи АФП, цитирана от БНР. Решението беше взето по препоръка на съда в Катания, който постанови миналото лято, че Салвини е злоупотребил с властта си на вътрешен министър като е разпоредил на бреговата охрана да не допуска кораби със спасени имигранти до пристанищата на островите Сицилия и Лампедуза. Според анкети от този месец, антиимигрантската партия „Лигата“, оглавявана от вече бившия министър, е първа по популярност в Италия. В разгара на кампанията за изборите в региона Емилия-Романя, които ще се проведат в неделя, Салвини написа в социалните мрежи, че „ще трябва да намерят много голяма съдебна зала, защото процесът ще бъде срещу целия италиански народ“. Все още не е ясно дали ще се стигне до дело - окончателното решение за това ще вземе Сенатът в Рим идния месец.", "date": "2020.01.21", "title": "Комисия на италианския Сенат лиши Матео Салвини от парламентарния му имунитет"}
{"url": "https://faktor.bg/bg/articles/novini-svyat-izborite-v-severna-makedoniya-bitka-za-prespanskiya-dogovor", "text": "Под мотото „Промяната е пред вашия дом“ опозиционната ВМРО-ДПМНЕ започна кампанията си за предсрочните парламентарни избори в Северна Македония на 12 април. Самият председател Християн Мицкоски започва кампания под мотото „Мицкоски с гражданите“. Християн Мицкоски сравнява предсрочния вот с нов референдум - последният такъв беше през септември 2018-а за смяна на името със Северна Македония по силата на договора от Преспа. В редица интервюта за местни и чужди медии Християн Мицкоски заявява, че ако събере две трети мнозинство в парламента ще отмени Договора с Гърция. Управляващият Социалдемократически съюз на Македония все още не е открил официално кампанията, но членове на партията вече провеждат редица срещи с граждани под мотото „На прав път!“. Подалият вече оставка премиер Зоран Заев предупреди: „Развалянето на договора от Преспа ще ни върне най-малко 25 години назад. Това ще значи автоматично разваляне на членство в НАТО, загуба на европерспективата, загуба на милиарди евро чуждестранни инвестиции и унищожаване на бъдещето на младите“. Зоран Заев в момента се е фокусирал върху Закона за прокуратурата, който по настояване на Брюксел, трябва да бъде приет преди парламентът да се разпусне на 11 февруари. Лидерът на ВМРО-ДПМНЕ Мицкоски отказа днес лидерска среща за новото законодателство, а по-рано постави условие първо Заев да се откаже от Договора с Гърция. Политическите наблюдатели в страната отбелязват, че докато преди нямаше правителствено изявление, без да бъде повтаряно непрекъснато новото име Северна Македония, то сега в навечерието на изборите политиците говорят или само за Македония, или казват просто - нашата земя.", "date": "2020.01.21", "title": "Изборите в Северна Македония: Битка за Преспанския договор?"}
{"url": "https://faktor.bg/bg/articles/tri-raketi-udariha-blizo-do-us-posolstvoto-v-bagdad", "text": "Три ракети са ударили недалеч от посолството на САЩ в Багдад, в силно охраняваната Зелена зона на града, пише АФП. Информацията се потвърждава и от източници от службите за сигурност, цитирани от Франс прес. В района се чуват сирени, но няма информация някой да е пострадал, предаде БГНЕС. Съединените щати обвиниха подкрепяните от Иран шиитски милиции в Ирак за поредица от атаки срещу Зелената зона в Багдад в последните седмици. Досега никой не е поел отговорност за нападенията. От края на октомври бяха изстреляни десетки ракети по американски войници и дипломати в Ирак. Никой не пое отговорност за тях, но според Вашингтон нападенията са дело на проирански групировки, пише БТА.", "date": "2020.01.21", "title": "Три ракети удариха близо до US посолството в Багдад"}
{"url": "https://faktor.bg/bg/articles/svaliha-ukrainski-boint-s", "text": "Организацията за гражданска авиация на Иран съобщи, че на 8 януари в близост до Техеран самолет \"Боинг\" 737 на украинските авиолинии се е разбил, след като е бил ударен от две ракети \"земя - въздух\" Toр-M1. Това предаде във вторник, 21 януари \"Блумбърг\" (Bloomberg) във връзка с втория предварителен доклад за разследването на трагедията. Ракетите са били изстреляни по украинския \"Боинг\" от север. \"Блумбърг\" не предоставя други подробности от резултатите от предварителното разследване в Иран. На 10 януари шефът на Службата за сигурност на Украйна (СБУ) Иван Баканов заяви, че службата разглежда като една от причините за катастрофата на украинския самолет версията за удар със зенитна ракета Toр (Зенитно ракетен комплекс), припомня ТАСС. Ден по-късно, на 11 януари, три дни след катастрофата, Генералният щаб на иранските въоръжени сили призна, че самолетът е бил свален от противовъздушната отбрана на столицата. Според командира на Аерокосмическите сили на Ислямския революционен гвардейски корпус (елитните части на иранските въоръжени сили) генерал Амир Али Хаджизаде, системата за разпознаване погрешно е възприела лайнера за крилата ракета.", "date": "2020.01.21", "title": "Украинският боинг е бил свален с две зенитни ракети Тор-М1"}
{"url": "https://faktor.bg/bg/articles/avtobusni-po-linii-vremenno-se-dvizhat-po-promenen-marshrut-zaradi-iztichane-na-gaz-okolo-teatar-sofiya", "text": "Временно е преустановено е движението около театър „София“ в столицата, заради миризма на газ от улични шахти. Това съобщиха за Агенция „Фокус“ от пресцентъра на МВР. За инцидента е установена Столична община. Автобусите, обслужващи линии 11 и 404 се движат от гара „Подуяне“ по бул. „Данаил Николаев“ и по маршрута си, а автобусите от линия 213 са отклонени от бул. „Евлоги и и Христо Георгиеви“, „Янко Сакъзов“ през кръговото кръстовище при паметника на Васил Левски, Сточна гара и по маршрута си към Централна гара. Това съобщиха от пресцентъра на Столична община. Причината е изтичане на газ на ул. „М. Бичев“ между бул. „Данаил Николаев“ и бул. „Евлоги и Христо Георгиеви“.", "date": "2020.01.21", "title": "Отцепиха района около театър \"София\" заради изтичане на газ"}
{"url": "https://faktor.bg/bg/articles/voenen-vertolet-transportira-rodilka-v-tezhko-sastoyanie-ot-silistra-do-varna", "text": "С вертолет AS 565MB Panther от състава на Военноморските сили (ВМС) спешно беше транспортирана родилка от Силистра до Варна. Това съобщиха от пресцентъра на ВМС. Искането за извозването на родилката е по молба на д-р Даниела Костадинова – директор на МБАЛ „Силистра” АД до Началника на отбраната. Тридесет и четири годишната жена е изпаднала в кома поради възникнали след раждането тежки и непредвидими усложнения, довели до полиорганна недостатъчност. Използването на въздушен транспорт е било наложено от спешността на състоянието. По време на полета вертолетът е бил оборудван с реанимационно медицинско оборудване, предназначено за използване при изпълнение на задачи за авиомедицинска евакуация, а животът на родилката е бил поддържан от съпровождащия я на борда доктор Стефан Тодоров от MБАЛ-Варна към ВМА.", "date": "2020.01.21", "title": "Военен вертолет транспортира родилка в тежко състояние от Силистра до Варна"}
{"url": "https://faktor.bg/bg/articles/borisov-razsmya-ivanka-tramp", "text": "\"Разговарях с Иванка Тръмп, след като двамата изслушахме речта на американския президент Доналд Тръмп. Тя е в официалната делегация на Белия дом на Световния икономически форум в Давос като съветник на президента Тръмп.\" Това написа премиерът Бойко Борисов във \"Фейсбук\", който също е част от форума в Давос.  \"Споделихме впечатленията си от форума и от обръщението на президента на САЩ, в което той изтъкна визията си за редица глобални въпроси\", написа още Борисов, но не разкри с какво е предизвикал широката усмивка на Иванка Тръмп. По-рано днес в Давос Борисов се срещна с председателя на ЕП Давид Сасоли, председателя на ЕК Урсула фон дер Лайен, премиерите на Словения, Грузия, Хърватия и други.", "date": "2020.01.21", "title": "Борисов накара Иванка Тръмп да се усмихне широко"}
{"url": "https://faktor.bg/bg/articles/zaporiraha-smetkite-na-obshtina-chepelare", "text": "Запор на всички банкови сметки получи община Чепеларе. Въведени са изпълнителни дела за над 70 000 лева за неразплатени правни услуги. Запорът е наложен от частен съдия изпълнител по заведени изпълнителни дела за неразплатени адвокатски услуги от адв. Кирил Иванов. Той е бил адвокат на Община Чепеларе от 2015 г., като е имал абонаментен договор за правни услуги, чиято стойност месечно е била 1000 лв. Според сегашния кмет на общината Боран Хаджиев адвокатските услуги са излизали прекалено скъпо. Средната сума, която месечно е получавал, е над 3400 лв. \"Действително е много тежко. Сутринта бяха при мен представителите на детските градини, имаме неразплатени фактури към фирмата, която ги снабдява с храна. Имаме задължения към електроснабдяването, ситуацията е много тежка. Встъпвайки в длъжност към 31 октомври Общината, официална справка в МФ - над 5 млн. лева в момента са неразплатените дългове\", заяви пред БНТ притеснен кметът.", "date": "2020.01.21", "title": "Запорираха всички банкови сметки на Община Чепеларе, дължи 70 000 лева на адвокат"}
{"url": "https://faktor.bg/bg/articles/slavi-trifonov-ostava-bez-partiya", "text": "ВКС потвърди решението на СГС, с което е отхвърлена молбата за вписване на партията „Няма такава държава“ в публичния регистър на политическите партии. С Решение № 1/21.01.2020 г., постановено по т. дело № 33/2020 г., тричленен състав на Върховния касационен съд (ВКС) потвърждава решението на Софийския градски съд (СГС) от 6 декември 2019 г. по ф. д. № 60/2019 г. Решението не подлежи на обжалване. Делото пред ВКС е образувано по касационна жалба на председателя на политическата партия „Няма такава държава“ и по протест на Софийската градска прокуратура (СГП) срещу решението на СГС, с което е отхвърлена молбата за вписване на партията в публичния регистър на политическите партии. Отказът е мотивиран с нарушаване на забраната по чл. 5, ал. 1, пр. 1  от Закона за политическите партии („политическите партии не могат да използват в своите символи герба или знамето на Република България“). Прието е, че символът на партията по начина на словесното му описание в Устава й – „отворена човешка длан в син цвят, в която са интегрирани цветовете бяло, зелено, червено“, допълнително изяснен с негово графично изображение, не опровергава породеното от вида му съмнение, че е използвано националното знаме. Тричленният състав на ВКС приема, че касационната жалба и подаденият от СГП протест са неоснователни. Основният спорен въпрос, поставен за разглеждане в касационното производство, е дали със символа на новоучредената партия е осъществен съставът на нарушението по чл. 5, ал. 1, пр. 1 от Закона за политическите партии (ЗПП). Съдебният състав на ВКС изцяло споделя съображенията на СГС, с които е аргументиран отказът за регистрация. В мотивите се посочва, че в чл. 15, ал. 2 и ал. 3 от Закона за държавния печат и националното знаме на Република България (ЗДПНЗРБ) са определени елементите на националното знаме. Описанието е допълнително детайлизирано в Приложение № 2 към закона. Според съдебния състав на ВКС съпоставени описаните в закона и в приложението елементи на българското национално знаме с установеното в хода на делото съдържание на символа на новоучредената партия дават основание да се приеме, че изводът на регистърния съд за осъществено нарушение на чл. 5, ал. 1 пр. 1 от ЗПП е законосъобразен и в съгласие с доказателствения материал по делото. Върховните съдии сочат, че в последователната и непротиворечива до момента практика на ВКС, свързана с приложението на чл. 5, ал. 1 от ЗПП и изразена и в посоченото в обжалвания съдебен акт решение по т. д. № 700/2016 г. на І т. о. на ВКС, е възприето разрешението, че самото формално използване на съществените елементи и цветове на националния герб и знаме, в комбинация, която обуславя значително сходство с тях, също съставлява нарушение на чл. 5, ал. 1, пр. 1 от ЗПП. „С тази практика, безусловно споделяща се от настоящия съдебен състав, СГС се е съобразил, като е приел, че за нарушаване на забраната на чл. 5, ал. 1, пр. 1 ЗПП е достатъчно внушението на използвания символ да е силно, а не символът да е напълно идентичен със знамето“, пишат върховните съдии. Според тях наличието на формирана практика на ВКС по приложението на конкретната визирана разпоредба от ЗПП, която е надлежно оповестена в сайта на съда значително преди предприетото учредяване на политическа партия „Няма такава държава“, по отношение на която нито касаторът, нито представителят на Върховната касационна прокуратура (ВКП) доказват да съществува обществена и правна необходимост от изоставянето ú, респективно от нейното осъвременяване, изключва да е основателно твърдяното в жалбата и в протеста противоречие, което поради създадена непредвидимост на съдилищата да нарушава върховенството на закона и обусловения от него принцип на равенство на политическите субекти. С оглед въведения от касатора и от представителя на ВКП довод за регистрация на други политически субекти, в чиито символи се съдържат елементи на националното знаме, съдебният състав на ВКС изцяло споделя изразеното в обжалвания съдебен акт разбиране, че евентуалната незаконосъобразна регистрация на друга политическа партия (партии), която е допусната от регистърен съд в нарушение на чл. 5, ал. 1 от ЗПП, не може да е основание за възприемането ú като приложима съдебна практика, която по съображения, черпени от принципа за равенство на политическите субекти, да бъде продължена и чрез обжалвания съдебен акт. „Визираният в касационната жалба и протеста принцип, както законосъобразно е счел СГС, изисква равно прилагане на закона по отношение на всички правни субекти, а не равното му неприлагане по отношение на същите“, категорични са върховните съдии. При преценка съизмеримостта на последиците от неспазване на установената забрана от страна на новоучредената политическа партия, съдебният състав на ВКС съобразява факта, че касаторът има възможност да заяви отново искане за регистрация, като изпълни и изискването, установено в чл. 5, ал. 1 от ЗПП. Следователно, доколкото отказът за регистрация не е твърде драстична мярка, както изрично се посочва и в практиката на Европейския съд по правата на човека, не би могло да се счете, че не съществува достатъчна причина по критериите на чл. 11 от ЕКПЧ, за да се откаже исканата регистрация. (Новини.бг)", "date": "2020.01.21", "title": "Слави Трифонов пак остана без партия"}
{"url": "https://faktor.bg/bg/articles/petak-13-skandal-doveren-chovek-na-moskva-shte-koordinira-evropeyskite-pari-za-balgarskata-pravoslavna-tsarkva", "text": "Видинският владика Данаил, който се води като един от най-отявлените поддръжници на Руската църква в нашия Синод, е определен  да координира парите, които идват от европейските фондове за Българската православна църква. Решението е взето на вчерашното заседание на Св. Синод, разкриха пред Faktor.bg източници от патриаршията. Те са смутени и притеснени от избора на Данаил, който ще бъде шеф на работната група по еврофондовете. До сега тези функции е изпълнявал Григорий Търновски, но обяснил, че не му се занимава повече с тази дейност. За последния седем годишен период само по Оперативна програма за селските райони за проекти на БПЦ са отделени 40 млн. лева. 20 млн. лв. от тях вече са усвоени, а предстои да се разпределят още 20 милиона. Но новият отговорник в Църквата за еврофондовете ще трябва да се ангажира и с парите, които могат да бъдат привлечени по други програми - \"Трансгранично сътрудничество, регионално развитие, човешки ресурси\" и др. В църковните среди вече открито се коментира, че Данаил е възможно най-неподходящия за тази работа владика. Цинично е  който Кремъл атакува и иска да разруши. Духовници дори коментират, че след този избор имат съмнения, че пари и проекти ще има само за тези, които са проруски ориентирани и слушат безропотно повелите на Руската църква. Други представители на Църквата пък допускат, че Данаил е умишлено избран, за да саботира работата и дори да провокира умишлено  Св. Синод  е избрал за отговорната работа лице, чийто профил коренно се разминава със задачите, които трябва да изпълнява. За тази важна мисия отговарящ за европейските средства, трябва да е широко скроен и комуникативен човек, гъвкав, който да разбира добре както спецификите на юридическите лица по закона за Вероизповеданията, по-конкретно Устава на БПЦ, така и общите норми, изисквания и политики на Европейския съюз. Освен това трябва да бъде убеден проевропеец, а не проевразиец, какъвто е Данаил. Да е готов на контакт и диалог както с представителите на българската държава, така и с представители на Европейската комисия. Да умее да разговаря на езика на евробюрократите, но и да ги убеждава в каузата на финансирането на БПЦ. За Видинския митрополит се знае, че води небалансирана,  стигаща до скандал проруска политика в Църквата, която след 10 години що-годе успешно сътрудничество може да доведе до прекратяване на европейските субсидии за ремонт и реставрация на православни светини. Духовници признават, че през последните няколко години сътрудничеството не върви кой знае колко плодотворно. От всички оперативни програми до момента само по ПРСР има ефективно участие на БПЦ. Особено неприятно е положението с трансграничните програми, по които  въпреки че БПЦ и останалите вероизповедания са вписани като потенциални бенефициенти по ТГС и ОПРР. Това ограничава възможностите за съвместни проекти и сближаване, особено с Еладската и Румънската църкви. Митрополит Данаил е един от крайните русофили в БПЦ, а Московската патриаршия го използва и като срещу Новата Украинска православна църква и Вселенската патриаршия. През лятото на миналата година Данаил самоволно отиде на посещение в Московската патриаршия и имаше лична среща Иларион Алфеев, шеф на външния отдел на Руската православна църква и втори човек след патриарх Кирил.  Визитата му е била без санкция на Св. Синод и патриарха. По-късно Данаил разпространи писмо срещу новата Украинска църква, обявявайки я за неканонична. Той обвини в ерес патриарх Вартоломей, обвинявайки го, че няма право да дава томос и автокефалия на непризнати църкви. Данаил е в обтегнати отношения и с много от българските владици като Пловдивския Николай, а това категорично ще попречи за изпълнение на новите му функции. Духовници основателно питат – защо Дирекция по вероизповеданията към МС не реагира,   Преди да стане Видински владика Данаил беше викарий на митрополита на българите в САЩ Йосив.  Името му се свързва и с убийството на свещеник Стефан Камберов, канонизиран от Алтернативния синод на Пимен за мъченик на вярата. Материалите по убийството мистериозно изчезнаха от прокуратурата в Благоевград, а издигането му за архиерей беше с протекцията лично на Георги Първанов.  Данаил е родом от Смолян, а по времето на комунизма баща му е бил шеф на Народната милиция.", "date": "2020.01.21", "title": "Скандал! Доверен човек на Москва ще координира европейските пари за Българската православна църква"}
{"url": "https://faktor.bg/bg/articles/mvnr-uvedomeni-sme-ot-prokuraturata-che-predstoi-povdigane-na-obvinenie-spryamo-sluzhitel-ot-diplomaticheskata-sluzhba", "text": "Министерството на външните работи (МВнР) е уведомено от Прокуратурата на Република България, че предстои повдигане на обвинение спрямо служител от дипломатическата служба. Това съобщиха от пресцентъра на МВнР. Самият служител оказва съдействие на органите на държавното обвинение. Към момента няма основания за предприемане на действия от страна на работодателя, тъй като от съобщението на прокуратурата става ясно, че обект на проверка са действия, извършени от служителя преди назначаването му в дипломатическата служба.", "date": "2020.01.21", "title": "МВнР: Уведомени сме от Прокуратурата, че предстои повдигане на обвинение спрямо служител от дипломатическата служба"}
{"url": "https://faktor.bg/bg/articles/madona-otmeni-poreden-kontsert-ot-turneto-si", "text": "Мадона отмени поредния си концерт, който трябваше да се проведе миналата неделя в Лисабон като част от турнето \"Madame X\", предаде БГНЕС. Отмяната на концерта стана известна само 45 минути преди началото му. „Съжаляваме да ви информираме, че Мадона няма да може да излезе на сцената тази вечер“, се казва в съобщения, които са пристигнали 45 минути преди началото на концерта.  Певицата отмени редица участия заради проблеми в здравословното състояние Мадона отмени поредния си концерт, който трябваше да се проведе миналата неделя в Лисабон като част от турнето \"Madame X\", предаде БГНЕС. Отмяната на концерта стана известна само 45 минути преди началото му. „Съжаляваме да ви информираме, че Мадона няма да може да излезе на сцената тази вечер“, се казва в съобщения, които са пристигнали 45 минути преди началото на концерта. \"Жалко е, че тази вечер съм принудена да отменя концерта. Но трябва да се вслушвам в тялото си и да се отпусна\", написа 61-годишната певица в Instagram. Това е осмият концерт от турнето, който се отменя поради лошото здравословно състояние на певицата. По-рано по време на концерт в Сан Франциско Мадона разказа на феновете за нараняване на коляното и скъсана връзка.", "date": "2020.01.21", "title": "Мадона отмени пореден концерт от турнето си"}
{"url": "https://faktor.bg/bg/articles/geshev-razporedi-izvanredna-proverka-na-razsledvaniyata-sreshtu-obvinyaemi-s-2-i-poveche-dela", "text": "Главният прокурор Иван Гешев разпореди на административните ръководители на прокуратурите да извършат извънредна проверка на разследванията срещу обвиняеми с две и повече досъдебни производства и да повишат ефективността на взаимодействието с МВР по тези дела. Това съобщиха от пресцентъра на Прокуратура на Република България. Окръжните и районните прокуратури следва да извършват периодични тематични проверки, които да включват анализ на състоянието и динамиката на досъдебните производства срещу обвиняеми с две и повече дела и контрол за срочността на приключването им. На наблюдаващите прокурори е указано да осигурят приоритетно и бързо провеждане на досъдебните производства срещу един и същ обвиняем, включително чрез предприемане на необходимите мерки за формиране на екипи. Възложено е същите да вземат адекватни на обществената опасност на престъпленията и на личността на обвиняемия мерки за неотклонение и други мерки за процесуална принуда. Наблюдаващите прокурори следва да преценяват за всеки конкретен случай необходимостта от внасяне на искане в съда за вземане на мярка за неотклонение „задържане под стража“ или „домашен арест“, както и да указват на съответните поделения на МВР провеждане на действия свързани с противодействие на битовата престъпност съгласно съответната им функционална компетентност. В случаите на констатирани нарушения при неспазване на съответната мярка за неотклонение и укриване от органите на досъдебното производство, наблюдаващите прокурори следва да предприемат действия за замяна на наложената мярка с по-тежка.", "date": "2020.01.21", "title": "Гешев разпореди извънредна проверка на разследванията срещу обвиняеми с 2 и повече дела"}
{"url": "https://faktor.bg/bg/articles/byudzhetat-za-yubileya-na-bnr-targovska-tayna", "text": "Търговска тайна се оказа бюджетът на Българското национално радио (БНР) за отбелязването на 85-годишния юбилей на 25 януари. Това призна и.д. шефът на държавната медия Антон Митов пред DarikNews.bg. В същото време става въпрос не за търговска, а за обществена медия, която се издържа от бюджета и данъкоплатците. И те имат право да знаят колко ще им струва пищното отбелязване на годишнината. За тържеството са отделени 109 031 лв. с ДДС - това е видно от справката, с копие от която разполага редакцията. Разбивката по пера показва, че за наем на Операта БНР ще похарчи 18 хил. лв. с ДДС. Организирането на спектакъла пък струва 35 468,40 лв., а заснемането на събитието и мултимедията са на стойност от 35 343 лв., отново с ДДС. Тези пари ще отидат за външна фирма, защото такава е поканена за организатор на честването. БНР ще плати и 4800 лв. за 10 броя видео, предназначено за социалните мрежи, аудио клип на стойност 300 лв. и три медийни публикации за 2880 лв. Голямата награда \"Сирак Скитник\" е на стойност 3600 лв. с ДДС, а в бюджета влизат и други два приза - за радиожурналистика и за радиопредаване, които са по 2400 лв. с ДДС. За четирима души технически персонал пък са заделени 2880 лв. Наградните тела и гравирането им струват пък 600 лв Самият Митов обясни, че бюджетът за празника все още не е утвърден, а остават само пет дни до тържеството. \"Знам какъв може да излезе, но не е утвърден въобще. Искам да го намаля\", побърза да се застрахова за размера му Митов. И.д.шефът на БНР отказа да назове примерния бюджет, от който щял да редуцира средства. Затова и не стана ясно с колко иска да го ореже. \"Не мога, ще наруша търговска тайна\", бе неговото извинение за премълчаването на сумата. Странно е откога парите на данъкоплатците се явяват търговска тайна, но за претендента да остане за постоянно в шефското кресло на \"Драган Цанков\" очевидно е неудобно да я назове. Все пак Митов потвърди, че организатор на юбилейното честване на рождения ден на БНР не е БНР, а външна фирма, чието име също бе спестено. Частната компания е била избрана, защото от известно време в радиото нямало организаторски отдел. \"Нямам хора, с които да разполагам. Няма хора, които да могат да го организират. Просто се съкрати звеното и няма кой да го организира\", оправда решението Антон Митов. Според пиара на БНР, Албена Мирошникова, която е и ръководител на проекта за 85-ия рожден ден на БНР и раздаването на наградите \"Сирак Скитник\", бюджетът щял да се изхарчи не само за една вечер в Операта, но и за още културни прояви през следващите дни, свързани с юбилея. От разбивката се вижда, че не е така.  Мирошникова отрече и твърдението, че в концерта няма да участват музикалните и изпълнителски състави на държавното радио, а само външни артисти. Според нея на 25 януари в Операта на сцената ще излязат Детският радиохор, Радиодеца и Биг Бендът на БНР. В същото време на заплати в радиото има още три музикални състава, според сайта на БНР, които очевидно са отрязани от шанса да почетат 85-ия рожден ден на националното радио, в което работят на заплата. Явно рожденият ден на БНР ще мине без Симфоничния оркестър, Оркестъра за народна музика и Смесения хор. Но пък за сметка на това на сцената щяла да излезе много известна попгрупа, която редовно е оглавявала класациите на радиото. Името и хонорара й бяха запазени в тайна. Вероятно този път творческа, а не търговска. Всичко това се прави в момент, когато тече одит на Сметната палата за разхищения и необосновани харчове от бюджетната организация. Още през септември депутати от медийната комисия поискаха ревизията заради информацията за 4 млн. лв. дефицит, натрупани още от времето на по-предишното ръководство, когато начело беше Александър Велев. И той, и Митов в момента се борят да оглавят радиото за постоянно - първият ще бъде изслушан днес от СЕМ, а вторият мина по реда си вчера.", "date": "2020.01.21", "title": "БНР крие колко ще изхарчи от хазната за юбилея си, обяви го за \"търговска тайна\""}
{"url": "https://faktor.bg/bg/articles/iztichane-na-gaz-ot-tsentralna-ulitsa-v-sofiya", "text": "България е на 58-мо място сред 80 страни в света, според годишната класация на най-добрите страни в света на “US News and World Report“. В класацията за 2020 година страната ни се изкачва от 67-мо място през 2019 г. Петото издание на глобалното проучване показва дългосрочни притеснения относно неравенството, технологиите и изменението на климата - и бърз спад в доверието на света към САЩ. Общото класиране на най-добрите държави измерва глобалната ефективност по различни показатели. На първите места в класацията са Швейцария, Канада, Япония, Германия и Австралия. Великобритания и САЩ се нареждат на шесто и седмо място. Швеция и Нидерландия са на осмо и девето, а челната десятка се допълва от Норвегия. От балканския регион в класацията влизат също и Гърция (на 27 място), Турция (на 35), Хърватия (44), Румъния (54), Словения (56), Сърбия (72). За подредбата на България на въпросната позиция изданието посочва няколко причини, акцентирайки върху фактори, които според него са възлови за нашата страна. „Разположена в югоизточния край на Балканите, България свързва Европа и Азия. Местоположението й я прави обект на нашествия в миналото, но също така й помага да развие богата култура - страната е родното място на кирилицата“, се казва в анализа, придружаващ подредбата. Според информацията Световната банка класифицира \"България като страна с доход над средния\". „България има добре образована работна сила, но се смята за най-бедната нация в Европейския съюз. Сред предизвикателствата, пред които е изправена, са проблеми с корупцията и организираната престъпност“, продължава запознаването от изданието със страната ни и продължава. „България се определя като светска държава, която гарантира свобода на религиозното изразяване“. В рамките на класацията, като допълнителна подредба са класифицирани и няколко отделни показателя. Сред тях се открояват например „възможност за развлечение и приключения“, според които сме на 52-ро място; „обществен климат“ (32-ро място), в който влизат критерии като уважаване правото на собственост, равенство между половете, грижи за околната среда, човешки права, религиозна свобода; „възможност за бизнес“ (47-мо място); „качество на живот“ (35-то място).", "date": "2020.01.21", "title": "Глобално проучване: България е сред 80-те най-добри страни в света"}
{"url": "https://faktor.bg/bg/articles/novini-balgariya-slanchevo-temperaturi-mezhdu-4-i-9-gradusa", "text": "Ще преобладава слънчево време, с по-значителна облачност преди обяд над Източна България. Сутринта на места в котловините видимостта за кратко ще е намалена. Ще продължи да духа слаб, в Дунавската равнина и по Черноморието - до умерен северозападен вятър. Дневните температури ще се повишат и максималните ще са между 4 и 9 градуса. Над планините ще е слънчево. Ще духа умерен север-северозападен вятър. Ще се затопли и максималната температура на 1200 метра ще е около 4 градуса, на 2000 метра - около минус 1 градуса.", "date": "2020.01.21", "title": "Слънчево, температури между 4 и 9 градуса"}
{"url": "https://faktor.bg/bg/articles/novini-svyat-szo-svikva-izvanredna-sreshta-zaradi-noviya-virus-v-kitay", "text": "Световната здравна организация свиква в утре извънредна среща заради появата на нов вирус в Китай, предаде ДПА. СЗО обяви срещата, след като експерти потвърдиха, че коронавирусът, от който са заразени над 200 души и който предизвиква подобна на пневмония болест, може да бъде предаван от човек на човек. СЗО ще реши утре дали да обяви международно извънредно положение в сферата на общественото здраве. Здравните власти в Китай съобщиха днес, че четвърти човек е починал от пневмония в град Ухан след разразяването на новия коронавирус.", "date": "2020.01.21", "title": "СЗО свиква извънредна среща заради новия вирус в Китай"}
{"url": "https://faktor.bg/bg/articles/deloto-za-impiychmant-na-tramp-zapochva-v-senata", "text": "Делото за импийчмънт на американския президент Доналд Тръмп започва в Сената на Съединените щати, предават световните медии. Миналия месец Камарата на представителите, в която мнозинство имат демократите, гласува за отстраняване на президента заради злоупотреба с власт и възпрепятстване на работата на Конгреса. Тръмп е обвиняван, че е използвал поста си, за да окаже натиск върху Украйна да разследва демократа Джо Байдън - негов потенциален съперник на президентските избори през ноември. Адвокатите на милиардера нарекоха процеса \"опасно извращение\" на конституцията и настояха за незабавното му оневиняване. Очаква се процесът да отнеме между три и пет седмици.", "date": "2020.01.21", "title": "Делото за импийчмънт на  Тръмп започва в Сената"}
