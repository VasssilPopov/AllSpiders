{"url": "https://www.faktor.bg/bg/articles/novini/svyat/zoran-zaev-v-bryuksel-ako-ne-poluchim-data-za-pregovori-s-es-pravitelstvoto-mozhe-da-padne", "text": "\"Ако страната не получи дата (за преговори за влизане в ЕС), правителството може да падне\". Това заяви северномакедонският премиер Зоран Заев в Брюксел. \"Това е ценно време за страната, ако го загубим, със сигурност няма шанс да го повторим\", каза Заев, цитиран от македонския телевизионен канал “Сител“. Той допълни, че евентуалните избори могат да доведат до подкрепата на пронационалистическите групи. На форума на Европейската банка за възстановяване и развитие каза, че Европейският съвет трябва да вземе предвид препоръката на ЕК. Според него всяко друго решение ще върне назад процесите на реформи и ще попречи на икономическия напредък, който страната постига. Освен признанията за него, Ципрас и Борисов след постигнатите споразумения, Заев смята, че е време народът да получи признание.", "date": "2019.06.05", "title": "Зоран Заев в Брюксел: Ако не получим дата за преговори с ЕС, правителството може да падне"}
{"url": "https://www.faktor.bg/bg/articles/novini/balgariya/anketa-priemate-li-pozitsiyata-na-prezidenta-rumen-radev-che-proektat-aets-belene-e-neizbezhen-za-balgariya", "text": "Приемате ли позицията на президента Румен Радев, че проектът АЕЦ \"Белене\" е неизбежен за България? Да Не Нямам мнение ", "date": "2019.06.05", "title": "Анкета: Приемате ли позицията на президента Румен Радев, че проектът АЕЦ \"Белене\" е неизбежен за България?"}
{"url": "https://www.faktor.bg/bg/articles/zelenski-v-bryuksel-ukrayna-v-es-e-smart-za-ruskiya-imperializam", "text": "Президентът на Украйна Владимир Зеленски е убеден, че присъединяването на страната към ЕС означава смърт за руския империалистически проект и път към демократични промени в Русия, съобщават украински медии. \"Украйна в ЕС е смърт за руския империалистически проект. Освен това е мощен удар върху руския авторитаризъм, път към демократични промени в Русия и в цялото постсъветско пространство\", каза Зеленски по време на среща с председателя на Европейския съвет Доналд Туск в Брюксел. Той отбеляза още, че европейската интеграция е гаранция за независимостта, благосъстоянието и икономическото развитие на Украйна. Зеленски също призова ЕС да засили санкциите срещу Русия. Туск каза от своя страна, че ЕС остава най-добрият приятел на Украйна и Киев може да разчита на Общността. Според Туск първата чуждестранна визита на Зеленски в Брюксел е \"силен и важен сигнал\".", "date": "2019.06.05", "title": "Зеленски в Брюксел: Украйна в ЕС е смърт за руския империализъм"}
{"url": "https://www.faktor.bg/bg/articles/shefat-na-nzok-deputatat-ot-bsp-prof-georgi-mihaylov-demonstrira-populizam", "text": "Вчера депутатът от БСП проф.  Георги Михайлов демонстрира популизъм, защото той много добре знае как се случват нещата. Това заяви в предаването \"Лице в лице\" по БТВ директорът на НЗОК д-р Дечо Дечев. Той коментира вчерашното интервю на народния представител в същото предаване. \"Прекалено се забавиха действията на министерството за болниците, където има проблеми. При болниците, които се управляват неправилно, отдавна трябваше да бъдат взети решения. Известни са ми политики на директори на болници, които пренасочват средства за определени лечения към други дейности в тези болници, които носят много по-големи печалби. По този начин може да се принуждават пациентите да плащат от джоба си за дейности, които НЗОК заплаща. Касата няма как да проверява това. Ние сме длъжни да осигурим средства. Шефовете на болниците трябва да проверяват тези неща. НЗОК е дала повече пари за лечение на пациенти през 2019 година в сравнение с 2018 година въпреки че пациентите са по-малко\", разкри д-р Дечев. \"Касата не носи отговорност за липсата на определени лекарства на пазара. Ние сме длъжни да заплатим лекарствата, но ако някой забрани на производителя да увеличи цената на лекарството си, той просто го изтегля от пазара. НЗОК не може да носи отговорност за това. Вчера проф. Михайлов демонстрира популизъм, защото той много добре знае как се случват нещата. Понякога обаче си вкарваме автоголове, като твърдим подобни популистки неща. Пак ще повторя, че първият в редицата трябва да е по-висок\".", "date": "2019.06.05", "title": "Шефът на  НЗОК: Депутатът от БСП проф. Георги Михайлов демонстрира популизъм"}
{"url": "https://www.faktor.bg/bg/articles/putin-pozitsiite-na-rusiya-i-kitay-po-klyuchovite-svetovni-problemi-savpadat-do-golyama-stepen", "text": "Позициите на Русия и Китай по ключовите световни проблеми съвпадат до голяма степен, заяви руският президент Владимир Путин в хода на преговорите с китайския си колега Си Дзинпин в разширен състав, предава РИА Новости. Руският лидер добави, че преговорите в тесен състав са били „откровени и наситени“. По неговите думи, участниците в преговорите също така са „обсъдили най-важните и изискващи решение въпроси от руско-китайското стратегическо партньорство“ и са констатирали, че то е „преминало на много високо, може да се каже без преувеличения, безпрецедентно високо ниво“, Путин отбеляза, че това се използва ефективно, за да могат народите на двете страни да си сътрудничат и да използват всички конкурентни предимства за пълноценно развитие. Руският лидер уточни, че в хода на разширеното заседание ще бъдат изслушани доклади на отговорниците за работата на междуправителствените комисии и министрите на външните работи за състоянието и перспективите на сътрудничеството в най-различни отрасли. Президентът също така благодари на китайския лидер, че в Москва е пристигнала толкова представителна делегация. По неговите думи, това ще помогне за по-ефективната реализация на практика на набелязаните по-рано планове. На свой ред, председателят на Китай е изразил увереност, че неговата визита в Русия ще стане стимул за развитие на отношенията между двете страни. Китайският лидер заяви, че е готов заедно с руската страна да издигне отношенията на още по-високо ниво. Си Дзинпин също предаде поздрав на руснаците и тяхното правителство. Визитата на китайския президент в Русия ще продължи от 5 до 7 юни. В програмата е предвидено участие на Международния икономически форум в Санкт Петербург, където Си ще е почетен гост.", "date": "2019.06.05", "title": "Путин: Позициите на Русия и Китай по ключовите световни проблеми съвпадат до голяма степен"}
{"url": "https://www.faktor.bg/bg/articles/moskva-s-nov-problyasak-da-ne-preuvelichavame-znachenieto-na-sayuznicheskiya-desant-v-normandiya", "text": "Русия призова да не се преувеличава значението на съюзническия десант в Нормандия на 6 юни 1944 г., чиято 75-годишнина се отбелязва утре, както и да не се омаловажава ролята на Съветския съюз в победата над Хитлер, предаде Франс прес, цитирана от БНР. \"Приносът на съюзническите сили в победата над Третия райх е ясен. Той обаче не бива да бъде преувеличаван и поради това да се омаловажава значението на титаничните усилия на Съветския съюз, без който тази победа просто нямаше да съществува\", заяви говорителката на руското външно министерство Мария Захарова. Захарова отдаде почит \"към падналите в боя\", но същевременно осъди случващото се според нея \"катастрофално пренаписване на историята\", по-специално във филми и статии, което дава на САЩ и съюзниците им водеща роля в победата над нацистка Германия. \"Десантът в Нормандия не е оказал решаващо влияние върху изхода на Втората световна война, който вече бе решен от победите на Червената армия, преди всичко в Сталинград и Курск\", каза Захарова. Президентите на САЩ Доналд Тръмп и на Франция Еманюел Макрон, британската кралица Елизабет Втора и 300 ветерани днес в южния английски град Портсмут дадоха началото на честванията на 75-ата годишнина от десанта в Нормандия, които ще продължат утре във Франция. Руските власти и президентът Владимир Путин, който не е поканен на церемониите, от години критикуват забравата, в която според тях са потънали на Запад огромните жертви и 27-милиона убити, които Съветският съюз е дал във Втората световна война, отбелязва АФП.", "date": "2019.06.05", "title": "Москва с нов проблясък:  Да не преувеличаваме значението на съюзническия десант в Нормандия"}
{"url": "https://www.faktor.bg/bg/articles/toma-bikov-tryabva-da-se-nameryat-drug-tip-mehanizmi-za-vazdeystvie-varhu-rusiya", "text": "България така или иначе е инвестирала 3 млрд в проекта АЕЦ Белене, това е българското участие в него. От тук нататък търсим чуждо участие на стратегически инвеститор. Бих се присъединил към думите на президента Радев, че индустрията в България се развива. Г-н Радев откакто е избран за президент твърди, че няма инвестиции и че производството в България е много зле, в същото време твърди, че е необходима атомна централа, което значи, че производството в България е добре. Това каза Тома Биков от ГЕРБ в ефира на предаването ”Всичко коз” по Канал 3. Факт е, че България се реиндустриализира. България има исторически износ и то на неща произведени в България. Разликата е      , че при социализма имаше една медия, а сега са много и са критични, но това е работата на медиите, да показват къде са проблемите, добави той. Позицията на България относно санкциите срещу Русия е, че за нас анексирането на Крим е неприемливо от гледна точка на българския национален интерес. Ние нямаме интерес от това границите в Европа да бъдат прекроявани, защото веднъж прекроени, това може да доведе до прекрояване на други граници. В момента виждаме, че в момента имаме такъв казус между Сърбия и Косово. Ако и тази граница се прекрои каква е гаранцията, че границата в Босна и Херцеговина няма да се прекрои, посочи Биков. След като Крим е в положението, в което се намира вече пета година, очевидно санкциите не са най-добрия инструмент за решаване на този въпрос. Според мен руското общество не може да бъде уплашено с икономически санкции, то е преживяло блокада на Ленинград в продължение на две години през Втората световна война и не се е огънало, така че може би трябва да се намерят друг тип механизми за въздействие върху Русия, каза още той.", "date": "2019.06.05", "title": "Тома Биков: Трябва да се намерят друг тип механизми за въздействие върху Русия"}
{"url": "https://www.faktor.bg/bg/articles/freedom-house-balgariya-e-sred-darzhavite-s-visoka-stepen-na-mediyna-svoboda", "text": "България е сред държавите с висока степен на медийна свобода, показва тазгодишният доклад на \"Фрийдъм хаус\" (Freedom House) \"Свободата и медиите\". Той разделя държавите по света на пет групи, като България е във втората от тях заедно с други държави в Източна Европа и Южна Америка, предава \"Дневник\". Методологията включва въпросите дали има пряка цензура; често ли се среща автоцензура; подложени ли са журналистите на натиск да разкриват източниците си; използват ли се дела за клевета и обида, за да бъдат наказани журналисти, разследващи властта; престъпление ли е обидата към фигури от властта; зависят ли медиите финансово от властите и др. Организацията предупреждава, че свободата на медиите се влошава по света в последното десетилетие. Тя отбелязва изрично, че ерозия има дори в най-влиятелните демокрации, макар и не чрез хвърляне на журналисти в затвора, а чрез политически и икономически натиск над медиите. \"Сред обичайните методи са подкрепяни от правителството смени на собствеността, регулаторен и финансов натиск и публично охулване на почтените журналисти. Правителствата също така предлагат активна подкрепа на приятелски настроените медии чрез изгодни държавни договори, благоприятни регулаторни решения и преференциален достъп до държавна информация. Целта е пресата да служи на властимащите, а не на обществото\", гласи докладът. Проблем е и възходът на крайнодесния популизъм, който подкопава основните свободи. Популистките лидери се представят като защитници на огорченото мнозинство срещу либералния елит и етническите малцинства и смятат, че интересите на нацията имат предимство пред открития дебат, медийната свобода и прозрачността, сочи \"Фрийдъм хаус\". За пример са дадени премиерите на Унгария и Сърбия Виктор Орбан и Александър Вучич. Докладът сочи Етиопия, Малайзия, Армения, Еквадор и Гамбия като примери за прогрес. Вдигането на политическия натиск върху медиите в Малайзия и Еквадор позволи на независимите медии да се възстановят от цензурата и някога проправителствените издания да произвеждат не толкова угодническо съдържание. Опериращите извън Етиопия медии са се завърнали в страната, преследваните журналисти също са се върналив Гамбия.", "date": "2019.06.05", "title": "Freedom House: България е сред държавите с висока степен на медийна свобода"}
{"url": "https://www.faktor.bg/bg/articles/obeshtano-v-borisovata-gradina-kategorichno-nyama-da-ima-novo-stroitelstvo", "text": "В Борисовата градина категорично няма да има ново строителство. Това обеща пред журналисти арх. Атанас Ковачев по време на представянето на предварителния проект за подробен устройствен план (ПУП) на емблематичния парк \"Борисова градина\", чийто автор е именно Ковачев. С него започна и първото обсъждане, в което се включиха и столичани. Единственото застрояване, което планът предвижда, е с изместването на спортните терени, където няма растителност и това не би застрашило природата. Проектантският екип предлага конната база да се измести в Ловния парк, а Спортна София - на територията на Гара Пионер, която е определена по думите му за спортни атракции. Автокъща \"Капитолия\" няма място в Борисовата градина, смята арх. Ковачев. Под \"Капитолия\" има предложение да се построи подземен паркинг, за да се посещава безпрепятствено парковата територия. На мястото на автокъщата трябва да изникнат високи дървета, с което да се обогати растителността в парка, посочи архитектът. Собствеността на \"Капитолия\" обаче не е изцяло общинска, тъй като сградата е частна собственост, което арх. Ковачев настоява да се промени. Заведението \"Веселото село\" също се предвижда да бъде премахнато. По периферията на \"Борисовата градина\" общият брой на паркингите е 1000, като половината от тях са подземни, а другата половина са открити. \"Софияленд\" е извън обсега на парка и е частна собственост, затова няма да има строителна намеса, посочи арх. Ковачев.", "date": "2019.06.05", "title": "Решено: Строителство в Борисовата градина няма да има"}
{"url": "https://www.faktor.bg/bg/articles/neno-dimov-bitkata-na-ideologii-shte-stava-vse-po-aktualna-za-smetka-na-mezhdulichnostnata", "text": "Темите в сферата на околната среда не са нещо, което ще търпи промяна до края на мандата. Това коментира  Нено Димов - министър на околната среда и водите, който е от квотата на ВМРО. Не виждам необходимост за преразгледжане на коалиционно споразумение. Може би в малката коалиция има малко повече напрежение, каза Нено Димов. Но по думите му няма напрежение в работата на правителството. Личностните нападки винаги е губещо , за този който го прави. Големите цели увличат хората. Това води до резултата, който се постигна от ВМРО на тези избори, коментира той. Според него битката на идеологии ще става все по-актуална, а междуличностната битка все по-губеща. Фините прахови частици са единственият замърсител, по който имаме проблем, коментира той замърсяването на въздуха.", "date": "2019.06.05", "title": "Нено Димов: Битката на идеологии ще става все по-актуална за сметка на междуличностната"}
{"url": "https://www.faktor.bg/bg/articles/obshtestvo/ulitsata/politsiyata-spasi-samoubiytsa-v-dianabad", "text": "Късно следобед, към 17.40 часа в полицията е получен сигнал за тревожна ситуация в жилищен блок в ж.к. \"Дианабад\". Според първоначалната информация, 25-годишна жена, в нестабилно състояние и без дрехи, заплашвала да опожари жилището на третия етаж, където живее и да се хвърли от терасата. Това съобщиха от пресцентъра на МВР. Към мястото са насочени екипи на пожарната и линейка, патрули от Първо РУ-СДВР. След опитите за разговор с нея, от които тя не се е повлияла, младата жена е причинила запалване в дома, което наложило своевременна реакция. Тя е спасена с намесата на екипа пожарникари, разпънали платно, върху което е скочила. Физически невредима, грижите за нея са поети от медицински екип, който ще установи общото й здравословно състояние.", "date": "2019.06.05", "title": "Екшън в \"Дианабад\": 25-годишна без дрехи запали дома си и скочи от терасата"}
{"url": "https://www.faktor.bg/bg/articles/17-godishno-momiche-e-postradalo-pri-padane-na-mazilka-ot-zhilishten-blok-v-grada", "text": "17-годишно момиче е с разкъсно-контузна рана на крака, след падане на мазилка от жилищен блок в Пазарджик, съобщи говорителят на ОДМВР – Пазарджик Мирослав Стоянов. Той обясни, че преди обяд е получен сигнал на телефон 112 за това, че част от облицовъчна мазилка на жилищен блок, който се намира в близост до Езиковата гимназия „Бертолд Брехт“ в Пазарджик, е паднала и наранила 17-годишно момиче.  „На място са изпратени патрул на Районно управление „Полиция“, дежурен екип на пожарната в Пазарджик и екип на „Спешна помощ“. Момичето се е намирало в близост до жилищния блок, когато парче от облицовъчната мазилка се е откъртило и е паднало върху крака му е като е причинило разкъсно-контузна рана. Момичето е транспортирано в болницата в Пазарджик. Няма опасност за живота му. Установени са родителите на детето, подадена е информация до тях за състоянието му. Разяснени са правните възможности родителите да депозират жалба по случая, защото няма данни за престъпление от общ характер. Мястото е оградено полицейска лента от страна на екипите на полицията и пожарната. Ще се предприемат мерки за отстраняване на опасни елементи от мазилката на блока, за да няма други подобни инциденти“, обясни Стоянов.", "date": "2019.06.05", "title": "Мазилка падна върху 17-годишно момиче в Пазарджик"}
{"url": "https://www.faktor.bg/bg/articles/agrion-s-tsenno-otlichie-ot-krib", "text": "Земеделската компания \"Агрион\" взе големия приз в категорията \"Растеж\" по време на годишните награди \"КРИБ – Качество, Растеж, Иновации от България\" на едноименната работодателска организация. Общо 25 компании бяха номинирани за наградите на КРИБ, а в категорията \"Растеж\" се надпреварваха 8 дружества от различни сфери на икономиката. Мариана Николова, вицепремиер по икономическата и демографската политика връчи ценната награда на изпълнителния директор на \"Агрион\" Анатоли Георгиев . Бляскавата церемония събра над 400 представители на бизнеса, министър-председателя Бойко Борисов, министри, депутати и др. Целта на учредените през 2015 г. награди е да се стимулира качественото и иновативно българско производство. Отличените фирми ще бъдат пример за всички, които правят бизнес в България и налагат нови, по-високи стандарти в икономиката, казаха от КРИБ. \"Впечатляващият ръст, който компанията постигна по всички ключови показатели, превръща \"Агрион\" в земеделски бранд №1 на България. Тази награда ще бъде наш стимул да продължим да полагаме усилия в посока окрупняване на земеделската земя, подобряване на статута ѝ и повишаване на нейната добавена стойност\", каза изпълнителният директор на земеделското дружество Анатоли Георгиев.", "date": "2019.06.05", "title": "Земеделската компания \"Агрион\" взе големия приз на КРИБ"}
{"url": "https://www.faktor.bg/bg/articles/sled-peevski-i-bsp-iskat-5-stavka-za-hlyaba", "text": "След заявката на депутата от ДПС и бизнесмен Делян Пеевски за намаляване на данъка върху добавената стойност (ДДС) на хляба на 5% днес парламентарната група на \"БСП за България\" обяви законодателна инициатива за намаляване от 20 на 5% на данъка за месо, мляко, брашно и продукти от брашно. Пред \"Дневник\" зам.-председателят на парламентарната група на ДПС Йордан Цонев обяви, че техният законопроект за по-ниски ставки на ДДС ще е готов през следващата седмица, като преди това ще бъдат проведени срещи с браншови организации. Лидерът на социалистите Корнелия Нинова каза още в парламента, че ще внесат законови поправки за данъчни облекчения за млади работещи семейства, на които ще се спестяват по 600 лв. годишно, както и предложения за преизчисляване на старите пенсии. Тя обяви, че е нужен сериозен разговор по приоритетите като преодоляване на демографската катастрофа и повишаване на доходите. След като каза, че бившият член на БКП Бойко Борисов обявил, че комунистите умеели да харчат чужди пари, Корнелия Нинова допълни, че той хвърлял чужди пари през джипа. Лидерът на БСП обяви още, че в редица европейски страни има безплатни детски градини и базисно здравеопазване.", "date": "2019.06.05", "title": "След Пеевски и БСП заговори за 5% ставка за хляба"}
{"url": "https://www.faktor.bg/bg/articles/petkova", "text": "„Реализацията на АЕЦ „Белене“ ще увеличи енергийната сигурност не само в България, но и в целия регион. Това е добра възможност да се реши важният въпрос, свързан с прехода към нисковъглеродна енергетика – трайна тенденция в целия Европейски съюз“. Това каза министърът на енергетиката Теменужка Петкова, която откри международната конференция „Българската атомна енергетика – национална, регионална и световна енергийна сигурност“. През тази година на традиционното събитие се обсъжда ролята и бъдещето на ядрената енергетика във връзка с безопасната и надеждна експлоатация на ядрени съоръжения, както и постигането на целите на нисковъглеродна икономика. „Ядрената енергетика е ключов отрасъл на българската икономика, от стратегическо значение за енергийната сигурност на страната и на целия регион”, допълни министър Петкова. Пред участниците във форума тя припомни напредъка по процедурата за избор на стратегически инвеститор за АЕЦ „Белене“ и изрази надежда, че тя може да приключи успешно в съответствие с определените от Народното събрание параметри. Поканата за избор на стратегически инвеститор за изграждане на АЕЦ „Белене“ е публикувана на 22 май 2019 г., в Официален вестник на ЕС. Срокът за получаване на заявления за участие в процедурата е 90 дни, а срокът за приключване на процедурата е 12 месеца. Петкова поясни, че поканите за участие до потенциални инвеститори вече са изпратени. „Уверена съм, че България ще продължи успешното развитие на ядрената енергетика като гарант за националната, регионалната и европейската енергийна сигурност“, посочи още Петкова. Тя изтъкна и икономическата роля на проекта за създаване на нови работни места за висококвалифицирани специалисти и развитието на региона. Развитието на ядрената енергетика е един от най-важните приоритети на правителството в енергийната сфера, изтъкна Петкова и припомни свършеното до момента за изпълнението на този приоритет: удължаването на живота на пети блок на АЕЦ «Козлодуй» и изпълнението на мерките за шести блок. По думите на енергийния министър, правителството ще продължи да полага усилия за развитие на ядрената енергетика, защото тя осигурява енергийна сигурност, чиста и беземисионна енергия на достъпни цени.", "date": "2019.06.05", "title": "Петкова запя в хора на Радев: АЕЦ \"Белене\" ще увеличи сигурността в България и региона"}
{"url": "https://www.faktor.bg/bg/articles/ivan-hinovski-ombudsmanat-da-ne-se-pravi-na-energetik-nishto-ne-razbira", "text": "Енергийният експерт Иван Хиновски коментира пред „Новини.бг” защо точно сега се налага поредното поскъпване на тока и парното и обосновано ли е то. Той има над 40-годишен опит в управлението на енергетиката. В момента е председател на Българския енергиен и Минен Форум и директор в енергийната консултантска компания ПроЕкоЕнергия. Преопределянето на цените на енергоносителите по принцип се прави регламентирано два пъти годишно. Това се върши по закон в определени регулаторни периоди, така че сегашното поскъпване не е избрано нито нарочно, нито случайно – срокът по закон е 1 юли, обясни експертът. \"Омбудсманът Мая Манолова, която излезе с публични мрачни становища срещу поскъпването на парното, се прави на главен енергетик в републиката. Нейните твърдения нямат връзка с никакви реалности в този стратегически отрасъл. Знаете ли, че „борбата” й срещу таксата за сградна инсталация беше отхвърлена от Европейския съд и се оказа, че таксата е напълно законна, така е в много други страни, защото това е общ принцип. Но Манолова мълчи по тази тема. На 30 април главният адвокат на ЕС заяви отказ по искането на два административни съда в България да се произнесат дали е законосъобразна тази такса. ЕС направи прецизен анализ на структурата и се произнесе. Странно е, че тук никой не коментира този факт, включително и омбудсманът. Няма друга страна, освен нашата, която да атакува тази такса.\" Според Хиновски, ощественият защитник по дефиниция е призван да брани интересите на всички граждани у нас. \"Енергийният пазар обаче се развива по свои правила. Същевременно приходите на хората в България не са се покачили кой знае колко нагоре. Нямаме нормални европейски заплати, за да посрещаме хладнокръвно поскъпването на енергоносителите. Манолова обаче отново се упражнява в грешни посоки. Тя защо мълчи за Европейската препоръка за енергийната бедност. Този нормативен документ на ЕК не влиза в сила у нас, а тя нищо не прави затова. Точно по този ред могат да се осигуят средства за енергийно бедните у нас. Всеки реагира негативно, когато му се наложи да прави по-големи разходи. Аз самият не съм изключение от това правило. Независимо че съм енергетик, аз съм  също така и потребител.\" По думите на експерта, основният фактор за повишаване на цените на еленергията и топлоенергията, които са свързани помежду си, са повишаващите се въглеродни емисии, за които всяко производство плаща, за да ползва и преработва. Емисиите на парниковите газове се увеличиха от 5 евро на тон преди 4 години, на 25-30 евро за тон. Това сериозно оскъпява разходите на всички топлоелектрически централи и е основният разход и ръст във формирането на компонентата за електро и топло енергията. \"Ще си позволя обаче да припомня отново, че отрасълът „Енергетика” отдавна се нуждае от реформи. Има европейска директива за решаване на капацитетите, по които България е длъжна да защити топлоелектрическите си централи до Нова година да представи програма с мерки. Всяка страна по свои собствени критерии трябва да представи такава програма в ЕК. Направиха го Полша, Гърция и останалите, само ние вси още не сме. Това е задължение на Министерството на енергетиката, но по неизвестни за мен причини, България пак се държи като щраус с глава, зарита в пясъка. А това е страшно, защото накрая ще плащаме тройно.\" Хиновски предупреди: \"Припомням, че ще има още едно поскъпване – през декември е вторият регулаторен период. По-рано, преди изборите не се обяви поскъпването, защото по закон през юни започва обсъждането на заявките на дружествата, които се подават от края на март пред КЕВР. Регулаторът обявява цените от 1 юли. Подобно нещо ще се случи в края на ноември, декември ще се объсждат и новите цени ще бъдат обявени на 1 януари 2020 година. През 2011 година, когато влязоха масирано фотоволтаици с около 950-1000 мегавата, цената скочи, тъй като те работят по дългосрочни договори с преференциални цени.  Тогава се получи първият дефицит в системата, който беше около 1 милиард и половина лева. Пак тогава регулаторът предложи период – програма за компенсиране на тези разходи. Трябваше да е 5 години, но не се получи и в момента този дефицит вече е 5,4 млрд.лв. Тази огромна сума може да се покрие само с реформи и цени. Дори ние да вдигаме цените, ако парниковите емисии продължават да растат, то ще се налага още и още да вдигаме цените... Друг вариант е да икономисваме. В момента внасяме електроенергия от Турция, вече е в минало времето, когато ние изнасяхме за там. В момента у нас има реални опасностите за състоянието на ТЕЦ-овете, ВЕЦ-овете и АЕЦ. Ако не се започне с тези реформи и с икономията, нашата електроенергия ще стане неконкурентоспособна в региона. Знаете ли, че дружествата, за да задържат цените, не правят ремонти, капиталови вложения и инвестиции? Това обаче е опасно, защото в един момент може да се отрази доста зле на сигурността, на ритмичността и т.н.. Работодателите сега също са в незавидно положение – от една страна имат повишаващи се разходи за енергия, от друга бранят работните места, от трета им се искат по-високи заплати. Затова е важно омбудсманът да спре да се занимава с енергийни теми, от които нищо не разбира, а час по-скоро да се включи и помогне на институциите за приемането на директивата за енергийната бедност.", "date": "2019.06.05", "title": "Иван Хиновски скастри Мая Манолова: Не разбира, а се прави на Главен енергетик"}
{"url": "https://www.faktor.bg/bg/articles/ek-dade-preporaki-na-balgariya-za-ikonomicheski-rastezh", "text": "Европейската комисия препоръчва на България през 2019 г. и 2020 г. да подобри събирането на данъци чрез целенасочени мерки в области като данъци за горивата и трудови данъци. Необходимо е подобряване на корпоративното управление на дружествата, държавна собственост, чрез приемане и въвеждане в сила на ново законодателство, се посочва в оценка на ЕК, разпространена днес, цитирана от dir.bg.  България трябва да осигури стабилността на банковия сектор чрез засилване на надзора, насърчаване на адекватно оценяване на активите, включително банковите гаранции и стимулиране на функционирането на вторичния пазар за необслужвани кредити. Препоръчва се страната да осигури ефективен надзор и прилагане на рамката за борба с прането на пари, както и да засили небанковия финансов сектор. Препоръчва се засилване на стабилността в сектора на автомобилното застраховане, като се предприемат действия срещу пазарните предизвикателства и оставащите структурни слабости. Европейската комисия призовава страната ни да насочи свързаната с инвестиции икономическа политика към изследвания и иновации, транспорт (най-вече неговата устойчивост), водите, отпадъците и енергийната инфраструктура, както и към енергийната ефективност, като се вземат предвид регионалните неравенства и се подобри бизнес средата. България трябва да засили качеството на работната ръка чрез подобряване на уменията, включително дигиталните умения. Следва да се подобрят качеството, адекватността на трудовия пазар, както и обхватността на образованието и обучението, особено на ромите и другите групи в неравностойно положение. Европейската комисия препоръчва да се вземат мерки за социално включване чрез подобрен достъп до равнопоставена заетост и социални услуги, както и по-добра подкрепа при минималните доходи. Следва да се подобри достъпът до здравни услуги, включително като се намалят неофициалните плащания и се вземат мерки срещу недостига на професионалисти в здравеопазването, отбелязва Еврокомисията.", "date": "2019.06.05", "title": "ЕК даде препоръки на България за икономически растеж"}
{"url": "https://www.faktor.bg/bg/articles/balgarite-izkarali-635-mln-lv-ot-naemi-za-godina", "text": "Доходи от наеми в размер над 635 млн. лв. са получили българите през 2018 г. Това става ясно от подадените в Националната агенция за приходи (НАП) годишни данъчни декларации. Оказва се, че парите от наеми имат много голям дял в доходите на домакинствата, като все повече хора съвестно ги обявяват пред НАП и плащат дължимите данъци. Обявените доходи от наеми са с 9,4% повече от предходната година. Внушителна е и сумата на обявените доходи от прехвърляне на права и имущество – 438,9 млн. лв. Тук влизат доходи от продажба на акции и дялове от компании, както и на жилища, ниви и автомобили. Но повечето доходи от продажба на жилища и коли са необлагаеми и не влизат в тази сума, а се обявяват само по желание в годишните данъчни декларации. Необлагаеми са доходите от продажба на едно жилище, ако между придобиването и продажбата са минали над 3 години, както и на два имота, ако са притежавани над 5 години. Не се облагат и доходите от продажба на кола, ако е притежавана над година. Оказва се, че общите доходи от наеми и продажба на имоти и дялове от фирми са над 1 млрд. лв., съобщава \"Труд\".  Официално дадените заплати през 2018 г. са в размер на 6,491 млрд. лв. Тук влизат не само заплатите по трудов договор, но и възнагражденията на шефовете на фирми, които работят на договор за управление и контрол, както и парите, които получават собствениците на дружества за полагането на личен труд. Общата сума на раздадените заплати нараства с близо 25% спрямо предходната година. Това се дължи както на увеличението на заплатите така и на по-високата заетост. Общата печалба на едноличните търговци от развивания от тях бизнес и на земеделските производители, които са избрали да плащат данък върху реализирания от тях финансов резултат, нараства със 7,7% до 708 млн. лв. Обявените доходи от друга стопанска дейност в данъчните декларации са внушителната сума от 1,837 млрд. лв. Тук влизат получени суми по граждански договори, изплатени хонорари и авторски възнаграждения, доходи от упражняване на занаят или свободна професия като например адвокат и лекар на свободна практика, както и доходи на земеделски производители, които се облагат по общия ред като ползват нормативно признати разходи.", "date": "2019.06.05", "title": "Наемодателите у нас изкарали официално 635 млн. лв. за година"}
{"url": "https://www.faktor.bg/bg/articles/tsvetan-vasilev-platil-50-hil-evro-za-da-lobira-za-nov-glaven-prokuror", "text": "Банкерът Цветан Василев е платил 50 хил. евро, за да лобира за главен прокурор. Това стана ясно от показанията на основния свидетел по делото КТБ Бисер Лазов. През септември, 2012 банкерът съобщил на Лазов, че двамата ще пътуват с частния му самолет до Париж. На летището Цветан Василев дал на Лазов 25 хил. евро. Самият Василев носи в себе си също 25 хил. евро. В Париж ги посрещнал Димитър Абаджиев, а към тях се присъединил и французин, чието име Лазов не можа да си спомни, но го описа като лобист.   По време на разговора на няколко пъти било споменато името на Бойко Найденов. Какво са си говорили, обаче, Лазов не каза, най-вероятно понеже не го е разбирал. Към онзи момент Бойко Найденов е зам.-главен прокурор и шеф на националното следствие. След отиването на Борис Велчев в Конституционния съд той временно беше изпълняващ функциите главен прокурор, но кандидатурата на Найденов не беше издигната за обвинител номер 1.", "date": "2019.06.05", "title": "Цветан Василев платил 50 хил. евро, за да лобира за нов главен прокурор"}
{"url": "https://www.faktor.bg/bg/articles/kabinetat-promeni-naredbata-za-meditsinskata-ekspertiza", "text": "Съпътстващите заболявания на хората с намалена трудоспособност ще се взимат предвид при определянето на крайния процент трайно намалената им работоспособност/вид и степен на увреждане. Това ще стане с одобреното от правителството днес изменение и допълнение на Наредбата за медицинската експертиза, предложена от Министерството на здравеопазването през март. Когато водещото заболяване води до над 50 на сто нетрудоспособност, а някое от другите съпътстващи също носи поне такъв процент или по-голям, в крайната оценка за това доколко човекът е нетрудоспособен ще се изчислява по специална формула. От общия сбор на процентите на съпътстващите болести ще се изчислява 20 на сто и сумата, отговаряща на процента, ще се прибавя към процента на водещото заболяване. Друг проблем, който се решава с промяната, е липсата на проследимост и прозрачност, а от там и на ефективен контрол по отношение на вписаните в експертното решение заболявания. В момента те се представят описателно, без да се вписва кодът за конкретното заболяване съгласно Международната класификация на болестите (МКБ) - 10 ревизия. Вписването на МКБ кода на заболяванията и на съпътстващите увреждания ще гарантира значително по-голяма прецизност в работата на ТЕЛК и НЕЛК, се отбелязва в съобщението на Министерския съвет. За близо година здравните власти оставиха да действа досегашната наредба, която предвижда съпътстващите болести да се взимат предвид единствено при хора, чието основно заболяване е оценено на над 80 на сто нетрудоспособност. Само за тези хора има възможност да се приспадат и останалите болести към основното. Във всички останали случаи обаче те не се взимат предвид и не водят до увеличаване на процента и съответно до по-голяма подкрепа. Сред аргументите за промяната, която е в сила от 3 август миналата година беше, че преди измененията се е стигало до ситуации, когато хора с множество не особено тежки проблеми, които са способни да работят и не са много сериозно затруднени във всекидневието си, имат същия процент като пълни инвалиди например. Заради сериозно обществено недоволство и данни, че много хора са ощетени от новите правила, през март здравното министерство предложи проект на промени в Наредбата за медицинската експертиза със смекчен вариант за оценка. За да се гарантират правата на хората с увреждания, които са в групата на освидетелствани или преосвидетелствани от ТЕЛК в периода от 3 август 2018 г. до влизането в сила на това постановление, се регламентира тяхното право да подадат заявление-декларация за преосвидетелстване, се казва в съобщението.", "date": "2019.06.05", "title": "Кабинетът промени Наредбата за медицинската експертиза"}
{"url": "https://www.faktor.bg/bg/articles/obshtestvo/bdzh-tsaka-plovdivchani-mesti-vlaka-za-shoping-do-odrin-v-sofiya", "text": "Изготвят се варианти влакът до Одрин да тръгва от София, съобщиха от БДЖ. Целта е да се осигури по-удобна възможност за пътуване до Турция, която да обхваща по-широк кръг от клиенти на националния железопътен превозвач. На 1 и 2 юни (събота и неделя) влакът се движи тестово от Пловдив за Одрин. Той ще продължи да пътува, след като се преразгледат и осъществят всички съгласувателни процедури със съответните институции в най-кратък срок. Всички клиенти на „БДЖ-Пътнически превози” ЕООД, които са закупили предварително билети за пътуване от Пловдив до Одрин за предстоящите почивни дни (8 и 9), могат да възстановят сумата си от съответните международни бюра и билетните каси, от които са закупени, допълват от железниците.", "date": "2019.06.05", "title": "БДЖ цака пловдивчани, мести влака за шопинг до Одрин в София"}
{"url": "https://www.faktor.bg/bg/articles/na-14-i-noemvri-stava-yasno-koy-shte-e-noviyat-glaven-prokuror", "text": "Кой ще е следващият главен прокурор, трябва да стане ясно на 14 ноември. По предложение на настоящия обвинител номер едно Сотир Цацаров членовете на Прокурорската колегия приеха единодушно времевия график за провеждане на процедурата, предаде БНР. Според него, тя ще бъде открита на 15 юли, а номинации ще могат да се правят до 29 юли, включително. Право да номинират имат най-малко трима членове на Прокурорската колегия и правосъдният министър. В избора обаче участва целият състав на Висшия съдебен съвет. Мандатът на Сотир Цацаров изтича на 10 януари. Заради процедурата за избор на негов наследник в средата на миналия месец консултации проведе президентът Румен Радев. Досега правосъден министър никога не се е възползвал от възможността да номинира главен прокурор. Данаил Кирилов вече декларира, че няма да го направи и той. Законът за съдебната власт разполага избора между третия и шестия месец преди края на мандата на действащия главен прокурор. В конкретния случай – между 10 юли и 10 октомври. Затова и Цацаров, който беше първият участник в президентските консултации преди 20-ина дни, ги определи като прибързани. Към времето възражение нямаха другите участници в срещите – първите в съдебната система и правосъдния министър. И те, и президентът мотивираха разговорите с високите обществени очаквания както към институцията \"главен прокурор\", така и към прозрачността и убедителността на процедурата, по която той ще бъда избран.  Предложението на Сотир Цацаров за времеви график на избора, след като бъде подкрепено от Прокурорската колегия, ще бъде внесено в Пленума на Висшия съдебен съвет, където ще се реализира гласуването. За да има избор, трябва поне 17 от 25-членния съдебен кадрови орган да се консолидират около един кандидат. За да има нов мандат, ще е нужен и подписът на президента Румен Радев.", "date": "2019.06.05", "title": "На 14-и ноември става ясно кой ще е новият главен прокурор"}
{"url": "https://www.faktor.bg/bg/articles/obshtestvo/ulitsata/ogromen-pozhar-bushuva-v-kremikovtsi", "text": "Огромен пожар бушува в Кремиковци, предаде Нова телевизия. 7 пожарни екипа се борят със стихията.  Огънят е възникнал в производствено хале на територията на бившия завод „Кремиковци“. Няма пострадали хора.", "date": "2019.06.05", "title": "Огромен пожар бушува в Кремиковци"}
{"url": "https://www.faktor.bg/bg/articles/gratska-voenna-tehnika-premina-prez-petolachkata-i-se-otpravi-kam-poligon-novo-selo", "text": "Четири гръцки танка, натоварени на транспортни машини, преминаха през Петолъчката в посока военния полигон в Ново село. Пътна и Военна полиция бяха взели всички необходими мерки по съпровождането на техниката и обезпечаване на опасните участъци и уязвимите кръстовища. На учебен полигон „Ново село” ще се проведат от 6 юни до 21 юни 2019 г. учения с участието на до 600 военнослужещи от Въоръжените сили на България (механизиран батальон и самоходен артилерийски дивизион от 2-ра механизирана бригада, танкова рота от Центъра за подготовка на специалисти, както и средства за непосредствена авиационна поддръжка от състава на ВВС). В учението ще участват също до 200 военнослужещи от Сухопътните войски на САЩ (една механизирана рота), Албания (един пехотен взвод), Северна Македония (един пехотен взвод) и Гърция (танков взвод и вертолети за непосредствена авиационна поддръжка).  (Novini.bg)", "date": "2019.06.05", "title": "Гръцка военна техника премина през Петолъчката в посока полигон Ново село"}
{"url": "https://www.faktor.bg/bg/articles/protestite-v-arhangelska-oblast-eskalirat-iskat-ostavkata-na-putin-video", "text": "Протестите срещу преработването на боклука на Москва в Шиес, Архангелска област,  ескалират, съобщи Радио \"Свобода\". Сред исканията са оставката на руския президент Владимир Путин и ръководителите на региони, причастни към изграждането на гигантски депа за отпадъци без съгласуване с местните жители.  Хората не се доверяват на обещанията за екологична безопасност. Милиони тонове боклук могат да бъдат източник на замърсяване на местните подземни води.", "date": "2019.06.05", "title": "Протестите в Архангелска област ескалират, искат оставката на Путин (ВИДЕО)"}
{"url": "https://www.faktor.bg/bg/articles/ninova-bori-bednostta-i-demografskata-kriza-s-populistki-zakonoproekt", "text": "БСП ще внесе законопроекти за решаване на проблемите с бедността, неравенствата и демографската катастрофа. Опозицията предлага преизчисляване на всички пенсии, намаляване на ДДС на хляба и всички продукти от брашно на 5%, преразглеждане на енергийните помощи и мерки за решаване на демографската катастрофа. В деловодството на Народното събрание вече е входиран законопроект за изменение и допълнение на Закона за данък върху добавената стойност. Законодателните инициатива на БСП бяха анонсирани по време на брифинг в парламента.  Лидерът на партията Корнелия Нинова призова всички партии да оставят лакърдиите на премиера Бойко Борисов, да седнат и с истински аргументи да намерят решението на проблемите с неравенствата, бедността и демографията. „Последната половин година няколко пъти се увеличават цените на ток, парно, вода, инфлацията расте, а близо 2 млн. души живеят под прага на бедността“, изтъкна Нинова.  „Време е за сериозен разговор за приоритети. За нас това са приоритетите – демографска катастрофа, доходи и неравенства. Знаем, че сега ще ни залеят с обяснения, как това не може да стане. Как е популизъм. Вчера чух от бивш член на БКП Бойко Борисов, че социалистите много обичат да харчат чужди пари. Да му кажа, че и тези пари, които харчи през прозореца на джипа си, не са негови. Те са чужди, защото са на целия български народ“, допълни Нинова. След като станаха ясни предложенията на БСП, последваха и коментари в кулоарите на Народното събрание по темата.  Депутатът от ГЕРБ Тома Биков посочи, че да се предлага едно и също нещо през четири месеца не е сериозна политика. Биков посочи, че ГЕРБ е отхвърляла предложенията на опозицията с аргумента, че не е имало гаранция, че при намаляване на ДДС при хляба, цената му ще падне. „Има гаранции, че едрите производители на хляб, могат да държат същите цени, но да плащат по-малък данък“, каза още Биков и допълни, че ГЕРБ са склонни да разглеждат всяко предложение. Председателят на Социална комисия и депутат от ДПС д-р Хасан Адемов също коментира предложенията на левицата. По думите му БСП не предлага за първи път социални пакети. Според него очевидно левицата се е заразила от тяхното предложение за намаляване на ДДС. Според него трябва да се проведе дискусия дали досегашният данъчен модел трябва да се запази, като той трябва да се състои не само в Народното събрание, но и в обществото. Законопроектите на Нинова и гръмките ѝ речи и заплахи, че няма да можем да си плащаме тока подозрително приличат на репертоара, който през ден ни пробутва омбудсманът Мая Манолова. Очевидно това ще е основната тема на социалистите и на предстоящите избори - обещания как ще ни направят богати. Темата за това колко гориво харчел Борисов пък прозвуча като клеветене на пред другарката в детската градина. До края на изборите може да разберем и колко държавни пари изяжда премиерът и какви конкретни марки продукти си купува.", "date": "2019.06.05", "title": "Нинова изчерпи репертоара, заяжда се за горивото, което харчел Борисов"}
{"url": "https://www.faktor.bg/bg/articles/rumen-radev-se-sreshta-s-putin-v-sankt-peterburg", "text": "Президентът Румен Радев ще се срещне с руския си колега Владимир Путин на 6 юни, съобщават от пресцентъра на президентството. Посещението на българският държавен глава ще бъде по време на участието му в Международния икономически форум в Санкт Петербург между 6 и 8 юни. По-късно през деня българският президент заедно със съпругата си Десислава Радева ще се срещне и с представители на българската общност в Санкт Петербург. На 7 юни той ще участва в президентския панел на Петербургския международен икономически форум, посветен на изпълнението на целите за устойчиво развитие на ООН до 2030 година. По време на посещението си в Санкт Петербург Радев ще се срещне и с генералния секретар на ООН Антониу Гутериш, както и с министър-председателя на Армения Никол Пашинян. Припомняме, това ще бъде е втората среща между двамата президенти, след като през май миналата година двамата проведоха разговор в резиденцията \"Бочаров ручей\" в черноморския курорт Сочи след близо 10-годишна пауза в отношенията между държавните глави на България и Русия. Малко по-късно пък Путин беше посетен и от премиера Бойко Борисов. По повод предстоящата среща с президента на Руската федерация Радев даде интервю пред руската държавна информационна агенция ТАСС, в което заяви, че Русия е сред най-значимите външноикономически партньори на България и изрази увереност, че строителството на втората АЕЦ \"Белене\" ще бъде завършено.", "date": "2019.06.05", "title": "Румен Радев се среща с Путин в Санкт Петербург"}
{"url": "https://www.faktor.bg/bg/articles/protestat-putin-obyavi-voyna-na-republika-komi-video", "text": "Владимир Путин обяви война на република Коми. Именно той се явява най-големия подръжник за строителството на полигона за боклук в Шиес, именно от него е инициирано това. Ние сме длъжни да поискаме неговата оставка. Без нея нищо няма да се промени.  Това заяви от трибуната юристът Андрей Никулин во време на най-масовия от десетилетие протест в региона.  Митингът е срещу строежа на огромно депо за московския боклук в руската Архангелска област. По информация на протестиращите  властите имат намерение да складират ежегодно над 2 милиона тона боклук на предвидената за целта площ от 3000 хектара.", "date": "2019.06.05", "title": "Протестът: Путин обяви война на република Коми (ВИДЕО)"}
{"url": "https://www.faktor.bg/bg/articles/deputati-na-gerb-prisastvaha-na-parva-kopka-na-stadion-georgi-benkovski-v-pazardzhik", "text": "Народни представители от ГЕРБ присъстваха на първата копка на ремонта на стадион „Георги Бенковски“ в Пазарджик Народните представители от ГЕРБ-Пазарджик Десислава Тодорова, Даниела Малешкова и Десислава Костадинова и областният координатор на партията Найден Шопов бяха сред почетните гости на старта на реконструкцията на градския стадион на Пазарджик. На символичната церемония присъства и министър Красен Кралев. Проектът за ремонт на стадион „Георги Бенковски“ ще се финансира със средства, отпуснати от правителството в края на 2018 година. Предвидено е строителството да стане на два етапа. През първия ще бъде изградена централна трибуна с козирка, поливна система и ще бъде рекултивиран футболният терен. Стойността на всичко това е 838 104,00 лв. с ДДС. Във втория етап ще бъдат изградени и странични трибуни.", "date": "2019.06.05", "title": "Депутати на ГЕРБ присъстваха на първа копка на стадион \"Георги Бенковски\" в Пазарджик"}
{"url": "https://www.faktor.bg/bg/articles/maya-manolova-1-6", "text": "\"В БСП се случват различни неща. Имам достатъчно проблеми да решавам на гражданите, нямам време за партии\". Това заяви пред Нова ТВ омбудсманът Мая Манолова по повод изборите за нов лидер на \"столетницата\".  На въпрос, дали са я търсили от структурите на БСП за евентуална кандидатура, тя отговори: \"Всеки може да търси всекиго. Нямам никакъв ангажимент с партии\". Тя коментира и информацията, че вероятно ще е кандидат-кмет на София през есента на местните избори. Видимо поласкана Манолова заяви: \"Очевидно в столична община има проблеми, щом ме спрягат за кандидат-кмет на столицата. Възможно е да взема други решения\". Тя допълни, че за 20-ти път вече ѝ задават въпроса дали ще се кандидатира за кмет.  Тя коментира и темата с надвишените партийни субсидии. \"Законът е пределно ясен, партиите получават субсидии за получените за тях гласове. Самият факт, че на прокуратурата  й трябваха три-четири дни, за да й стане ясна темата, на всеки зрител е ясно какъв е проблемът, единствените, които не са разбрали и не им е ясно, са финансовият министър и шефовете на партии. Ако не е било ясно, проверява се парламентарната стенограма, чете се, в закона няма нищо наясно. Това е кризисен ПР в момента, в такива условия са и финансовото министерство, и партиите.\", каза Манолова.", "date": "2019.06.05", "title": "Манолова кокетничи: Щом спрягат името ми за кандидат-кмет, значи в общината има проблеми"}
{"url": "https://www.faktor.bg/bg/articles/prioritetite-v-byudzheta-na-es-za-2020-godina", "text": "Днес Комисията предложи бюджет на ЕС в размер на 168,3 милиарда евро за 2020 г. за по- конкурентоспособна европейска икономика и за солидарност и сигурност в ЕС и извън него. В рамките на текущия дългосрочен бюджет на ЕС за периода 2014—2020 г. това е седмият и последен бюджет и той функционира според зададените в посочения дългосрочен бюджет ограничения. Предназначен е за оптимизиране на финансирането за съществуващите програми, както и за новите инициативи, и за повишаване на европейската добавена стойност в съответствие с приоритетите на Комисията „Юнкер“. Гюнтер Йотингер, европейски комисар, отговарящ за бюджета и човешките ресурси, заяви: „Проектът за бюджета на ЕС за 2020 г. е последното бюджетно предложение на Комисията „ Юнкер“. То има за цел продължаването на подкрепата за приоритетите на ЕС — работните места, растежа, младите хора, изменението на климата, сигурността и солидарността — и подготовката на прехода към следващия бюджетен цикъл. Приканвам Съвета и Парламента да постигнат своевременно споразумение, което ще осигури стабилност за бъдещето на ЕС“. Що се отнася до предложението на Комисията, парите по бюджета за 2020 г. ще отидат за следните приоритетни области: конкурентоспособната икономика и младите хора, засилването на сигурността и солидарността в ЕС и извън него, както и изменението на климата. 21 % от общия предложен бюджет за 2020 г. ще бъдат използвани за справяне с изменението на климата. Това е в съответствие с амбициозната цел за изразходване на 20 % от текущия дългосрочен бюджет на ЕС за дейности, насочени към борбата с изменението на климата. Инвестиране в конкурентоспособна икономика и в младите хора Над 83 милиарда евро бюджетни кредити за поети задължения ще дадат тласък на икономическия растеж, на европейските региони и ще помогнат на младите хора. От тях: -  13,2 милиарда евро за научни изследвания и иновации в цяла Европа в рамките на „Хоризонт 2020“ — най-големият и последен транш от програмата на ЕС за научни изследвания и иновации (+6,4 % в сравнение с 2019 г.) — включително пилотната фаза на Европейския съвет по иновациите в подкрепа на водещи новатори, малки предприятия и учени с потенциал за бърз растеж в Европа и в световен мащаб; -  2,8 милиарда евро за образование по програмата „Еразъм +“; -  117 милиона евро за инициативата за младежка заетост (ИМЗ) в подкрепа на младите хора, живеещи в региони, в които равнището на младежката безработица е високо (с което общото финансиране за ИМЗ за периода между 2014 г. и 2020 г. става 4,5 милиарда евро); -  1,2 милиарда евро (+75 % спрямо 2019 г.) за европейската навигационна спътникова система „Галилео“, за да може тя да продължи да разширява присъствието си на пазара и от сегашните 700 милиона потребители да достигне до 1,2 милиарда потребители в света до края на 2020 г.; -  255 милиона евро за Европейската програма за промишлено развитие в областта на отбраната (EDIDP), за да се насърчат европейските предприятия да работят заедно за разработване на отбранителни продукти и технологии. EDIDP позволява да се изпробва сътрудничеството в областта на отбраната на равнището на ЕС в рамките на текущия бюджетен период, докато започне да действа истински Европейски фонд за отбрана от 2021 г. нататък. Засилване на сигурността и солидарността в ЕС и извън него Много от предизвикателствата, пред които е изправена Европа, са трансгранични. ЕС многократно използва всички възможности за гъвкавост в бюджета, за да отговори на бедствия, да се справи с предизвикателствата на миграцията и да засили външните граници на ЕС. Чрез мобилизиране на различни инструменти бюджетът на ЕС за 2020 г. ще продължи да инвестира в солидарност и сигурност в Европа и извън нея: -  420,6 милиона евро (+34,6 % спрямо 2019 г.) за Европейската агенция за гранична и брегова охрана (Frontex) след постигнатото през март 2019 г. от Европеийския парламент и Съвета политическо споразумение да се създаде постоянен корпус от 10 000 гранични служители до 2027 г.; -  156,2 милиона евро за новата програма rescEU (модернизиране на съществуващия механизъм за гражданска защита на ЕС), с цел да се отговори по-добре на земетресения, горски пожари и други бедствия. Това ще помогне да се изгради резерв от способности за реагиране на равнището на ЕС, например противопожарни самолети и хеликоптери, както и капацитет за спешна медицинска помощ; -  560 милиона евро за нуждаещите се в Сирия, както и за бежанците и приемните им общности в региона. Това е бюджетният отговор на ангажимента, поет на конференцията „Брюксел III“ през 2019 г. по отношение на бъдещето на Сирия (в бюджета на ЕС за 2019 г. вече се предвижда финансиране за Сирия в размер на 2,01 милиарда евро); -  Продължаване на подкрепата за разработването на системата за влизане/излизане, системата на ЕС за информация за пътуванията и разрешаването им, за подобрената Шенгенска информационна система и Европйския фонд за устойчиво развитие, с общата цел за повишаване на оперативната съвместимост на информационните системи на ЕС, за да се осигури безопасността на гражданите на ЕС. Бюджет, позволяващ постигането на резултати Ключов приоритет за Комисията е да гарантира, че всяко евро от бюджета на ЕС създава добавена стойност за гражданите на ЕС. Това е и една от основните цели на предложението на Комисията за следващия дългосрочен бюджет на ЕС за периода 2021—2027 г. Заедно с проекта на бюджет днес Комисията публикува преглед на изпълнението за всяка от програмите, финансирани от бюджета на ЕС. Прегледът показва, че чрез бюджета на ЕС се постигат конкретни резултати за хората в ЕС и извън него.", "date": "2019.06.05", "title": "Приоритетите в последния бюджет на Комисията \"Юнкер\""}
{"url": "https://www.faktor.bg/bg/articles/donald-tramp-se-sreshtna-s-germanskiya-kantsler-angela-merkel-v-porsmut", "text": "Президентът на САЩ Доналд Тръмп се срещна с германския канцлер Ангела Меркел в английския град Порсмут в сряда след отбелязването на 75-ата годишнина от съюзническия десант в Нормандия през Втората световна война, предава Reuters. Двамата лидери седнаха усмихнати, преди репортерите да бъдат помолени да напуснат залата. След това към американския държавен глава се присъединиха съветника му по национална сигурност Джон Болтън и Мик Мълвани, началникът на администрацията на Белия Дом.", "date": "2019.06.05", "title": "Доналд Тръмп се срещна с германския канцлер Ангела Меркел в Порсмут"}
{"url": "https://www.faktor.bg/bg/articles/polsha-popari-salvini-za-nov-evroskeptichen-blok-zaradi-dobrite-mu-otnosheniya-s-rusiya", "text": ". Надеждите на десните партии за формиране на мощен нов евроскептичен блок в Европейския парламент понесоха двоен удар в сряда, когато управляващата полска партия „Право и справедливост“ (ПиС) и британската „Партия Брекзит“ на Найджъл Фараж отхвърлиха вероятността да се присъединят към такова формирование, съобщава Reuters, цитирана от \"Фокус\". Италианската „Лига“ беше един от най-големите победители на европейските избори миналия месец и нейният лидер Матео Салвини, който е и вицепремиер и вътрешен министър на Италия, искаше да събере европейските националистически фракции в 10-партиен Европейски Алианс на народите и нациите в новия парламент. Ярослав Качински, лидерът на ПиС, изключи тази вероятност, като посочи за причина проруската позиция на Салвини, на френския „Национален сбор“, оглавяван от Марин льо Пен и германската „Алтернатива за Германия“. „Партия Брекзит“ на Найджъл Фараж, която спечели 29 от 72-те кресла на Великобритания в ЕП, също заяви, че няма да се присъедини към такава група, но без да посочва причини. Очаква се Обединеното кралство да излезе от ЕС на 31 октомври, но неговите евродепутати ще се присъединят към ЕП през юли и ще останат до излизането. Изразявайки скептицизма си спрямо плановете на Салвини, Качински заяви пред полското частно Радио Wnet: „Що се отнася до господин Салвини, тук имаме проблем, защото той иска да създаде нова група с формации, които ние не можем да приемем. „Тази група се нарича „Национален сбор“ и принадлежи на Марин льо Пен. Също така „Алтернатива за Германия“, поясни политикът. „Това е нещо, което не можем да приемем при никакви обстоятелства“. Партията на льо Пен, германската “АзД” и „Лигата“ на Салвини имат добри отношения с Русия, позиция, която ПиС, потопена в традиционното полско недоверие към Кремъл, не споделя. Полската фракция, която подкрепя традиционните католически ценности и съпротивата на това, което вижда като руски експанзионизъм в Украйна и другаде, спечели 26 от 51 полски кресла в ЕП. Очаква се тя да остане в групата на Европейските консерватори и реформисти в събранието. Салвини се надяваше, че общото желание на европейските евроскептични партии да оформят бъдещето на блока чрез връщане на повече правомощия на държавите-членки и налагане на допълнителни ограничения върху имиграцията, ще надделее над всички опасения за руската намеса. Като цяло крайнодесните партии се справиха по-добре от очакваното на изборите за ЕС, особено в Германия и Холандия. Миналата седмица унгарският премиер Виктор Орбан също дистанцира партията си от „Фидес“ от евроскептичната група на Салвини, докато се опитва да поправи напрегнатите връзки с основните партийни центрове на ЕС. Началникът на администрацията на Орбан Гергели Гуляш заяви, че не вижда „много шансове за сътрудничество на партийно ниво или в съвместна парламентарна група“. Орбан, изключен от дясноцентристката Европейска народна партия (ЕНП), неочаквано отказа спорни съдебни реформи в очевиден жест, целящ да успокои мейнстрийма в ЕС.", "date": "2019.06.05", "title": "Полша попари мечтите на Салвини за мощен евроскептичен блок в ЕП заради добрите му отношения с Русия"}
{"url": "https://www.faktor.bg/bg/articles/stoycho-stoychev-korneliya-ninova-iskashe-da-napravi-ot-bsp-natsionalsotsialisticheska-partiya", "text": "\"Намекът на Волен Сидеров е, че ВМРО са купували гласове на тези избори и с това се обяснява високият процент, който те взеха на евровота. Дали е така ще мога да кажа след около месец\". Това каза пред БНР политологът Стойчо Стойчев, преподавател в Софийския университет „Свети Климент Охридски“ в коментар за конфликтите в т. нар. „малка коалиция“ пред БНР. „Видя се на формално равнище от резултатите обаче, че в така наречения „патриотичен спектър“ остана една партия като жизнен субект – ВМРО. Останалите три по-малки субекта вече са абсолютно съизмерими – НФСБ, \"Атака\" и \"Възраждане\". Съвкупно те не могат да направят резултата, който ВМРО направи. Този процес на консолидация рано или късно щеше да ѝ се случи. Той се случи не толкова на базата на това, че ВМРО като организация се е разраснала, а на това, че Ангел Джамбазки, персонално, се наложи като лидер в този спектър на политическата ни система и успя да измести по популярност хора като Волен Сидеров и Валери Симеонов, които вече омръзнаха малко или много на публиката. Този тип партии са винаги обединени около някоя популярна личност. Като цяло, Ангел Джамбазки се оформи като най-популярния политик в евроскептичното, патриотично, антилиберално говорене“. Стойчев е категоричен, че конфликтът в „Обединени патриоти“ е персонален. Въпреки обвиненията в „малката коалиция“ тя ще продължи да работи „перфектно“, защото нападките, обвиненията и скандалите там са „на публично ниво“. Скандалите в малката коалиция устройват ГЕРБ, защото, докато патриотите се карат, публичното внимание е насочено към тях. В предаването „Нещо повече“ по програма „Хоризонт“ експертът подчерта също, че закупуването на Ф-16 е възможно най-неприятният за Русия вариант за модернизация на българските ВВС „защо тези самолети могат да бъдат използвани в нападателни мисии на НАТО и, ако бъдат поставени в България, която е на източната граница на НАТО, те евентуално биха могли да бъдат използвани в някакво бъдещето време в мисии, които са в ущърб на геостратегическите интереси на Руската Федерация“. Експертът не очаква след оттеглянето си от ръководните постове вГЕРБ Цветан Цветанов да започне да работи срещу партията или да основе своя. „Подобни злополучни проекти има колкото искате. Давам ви справка - Лютви Местан, Георги Първанов, Меглена Кунева. Който се е отлюспил в българска политика и е направил някаква партийка, винаги приключва печално“. \"В БСП най-интересното предстои, защото там битката е ценностна\", коментира още политологът: „Ако има наистина опасност от фундаментално разцепление в някоя от българските политически партии, то тя е в БСП, защото Корнелия Нинова искаше да направи от БСП националсоциалистическа партия и хем да е социалистическа, хем да е антилиберална, хем антиинтернационална. От другата страна, лагерът около Сергей Станишев държи на европейската ориентация на БСП като нормална европейска, лява партия… Очаквам нов лидер. Бързането на Корнелия Нинова да се избере новият лидер за следващите 4 години, едва ли не след един месец, показва, че тя явно има превес към момента и се опитва да капитализира. Тук въпросът е колко силна ще бъде съпротивата срещу нея във висшия съвет\".  Стойчо Стойчев допълни, че очаква „динамично политическо лято“ заради предстоящите местни избори.", "date": "2019.06.05", "title": "Политолог: Нинова искаше да направи БСП националсоциалистическа партия"}
{"url": "https://www.faktor.bg/bg/articles/kpkonpi-oprovergava-obvineniya-svarzani-s-otkaz-za-dostap-do-informatsiya", "text": "КПКОНПИ излезе с опревежение на интервюто пред БНР на ръководителя на правния екип на Програма „Достъп до информация“ Александър Кашъмов, който заяви: „Институцията КПКОНПИ е осъдена по няколко дела за отказ да предостави обществено значима информация“ и „КПКОНПИ, която е антикорупционен орган, е с най-много като процент отменени откази за достъп до обществена информация.“. Комисията за противодействие на корупцията и за отнемане на незаконно придобитото имущество (КПКОНПИ) уточнява: Тези твърдения не отговарят на истината. От Комисията уточняват, че през 2017 г. и 2018 г. при 31 подадени заявления за достъп са постановени общо 6 отказа. Към 4 юни 2019 г. с окончателно решение е отменен само един. Той е по искане, отправено от гражданин. По дела на журналисти и неправителствени организации срещу откази за предоставяне на достъп до обществена информация на Комисията, по част от които адвокат е г-н Кашъмов, няма влязло в сила решение за отмяна постановените откази. Към момента единственото приключило с влязло в сила решение е по дело, водено от Росен Босев от в. „Капитал“ чрез адв. Александър Кашъмов. Постановеното Решение №3157/05.03.2019г. на ВАС, Пето отделение по а.д. №12165/2018г. обаче не отменя отказа и не постановява предоставяне на исканата информация, а оставя в сила първоинстанционното решение на АССГ, което задължава Комисията да прецизира мотивите на отказа си. „Следва да се отбележи, че първоинстанционният съд правилно не е задължил административния орган да предостави достъп до търсената информация по отменената част от Решение №ЦУ-230/18.01.2018г., а преписката е върната на органа за ново мотивирано произнасяне, при което задълженият субект следва да изясни характера на исканата информация, нейния вид и да изложи конкретни мотиви по всеки пункт от заявлението съобразно приложимите материалноправни разпоредби към датата на издаване на оспорения административен акт“, се казва в мотивите на ВАС. Към 4 юни 2019 г. адв. Александър Кашъмов има едно загубено дело срещу КПКОНПИ – по а.д. №13459/2018г на АССГ, по което с окончателно влязло в сила решение неговият довереник Лозан Панов е окончателно глобен с 1000 лева, защото не е подал имуществената си декларация за 2017 г. пред Сметната палата, уточняват още от КПКОНПИ.", "date": "2019.06.05", "title": "КПКОНПИ опровергава обвинения, свързани с отказ за достъп до информация"}
{"url": "https://www.faktor.bg/bg/articles/voennoto-razuznavane-v-ratsete-na-kadri-ot-totalitarnoto-gu-gsht-podchineno-na-savetskoto-gru", "text": "Ръководството на българското военно разузнаване, известно като Служба „Военна информация” (СВИ), в дълги периоди след 1989 г. е било в ръцете на кадри, започнали своята кариера в комунистическото тоталитарно Разузнавателно управление на Генералния щаб (ГУ-ГЩ) на Българската народна армия по времето на комунизма, което в своята дейност и развитие е тясно зависимо от съветското военното разузнаване (ГРУ, Главно разузнавателно управление на Генералния щаб на Въоръжените сили на СССР, б.а.). Това разкри Комисията по досиетата, обявявайки частична проверка на лицата на ръководни позиции в българското военно разузнаване след 10 ноември 1989 г. Проверката е частична, тъй като от 2007 г. насам СВИ бойкотира изпълнението на закона за досиетата и не се намери политическо мнозинство или министър на отбраната, който да задължи военното разузнаване да предостави необходимите данни на Комисията по досиетата, за да се провери които от лицата, заемали или заемащи ръководни постове в него след края на комунистическа система до днес са свързани с тоталитарното РУ-ГЩ, съобщава  Едва новият директор на СВИ бригаден генерал Пламен Ангелов, назначен на този пост преди една година на мястото на Светослав Даскалов, е предоставил само частична информация на Комисията, отнасяща се до следните ръководни позиции: \"директор\" и \"заместник-директор\" на Служба \"Военна информация\" в периода от 16.07.1991 г. до 15.02.2019 г .; лица, заемали длъжностите \"началник на отдел\" и \"началник на сектор\" за периода от 10.11.1989 г. до 16.07.1991 г. Комисията подчертава, че на лицата, заемали или заемащи длъжност \"началник на отдел\" и \"началник на сектор\" в периода от 16.07.1991 г. до настоящия момент директорът на СВИ не е предоставил необходимата информация. Частичната проверка е засегнала общо 62 души. От тях Комисията е установила с принадлежност към РУ-ГЩ 38 лица (решение №2-1642 от 4 юни 2019 г.). Обявени са данните на 29 от тях, тъй като 9 са починали и по закона за досиетата в тези случаи информацията не е публична. С това се потвърждават предположенията, че повече от половината от ръководните кадри във военното разузнаване след промените са свързани с комунистическото РУ-ГЩ. От разкритите данни става ясно, че най-малко четирима от ръководителите на военното разузнаване след 10 ноември 1989 г. са свързани с тоталитарните комунистически служби. Това са: Чавдар Вельов Червенков, директор от 09.1991 г. до 03.1993 г. и н-к на отдел от 10.1990 г. до 08.1991 г.;  Любомир Димов Гечев, директор от 03.1993 г. до 12.1994 г.; Пламен Иванов Студенков, директор от 02.2002 г. до 08.2010 г. и н-к на сектор от 01.05.1990 г. до 31.07.1991 г., зам.-директор от 08.2001 г. до 01.2002 г.; Веселин Иванов Иванов, директор от 03.2012 г. до 03.2015 г. и зам.-директор от 10.2010 г. до 03.2012 г. Към тях следва да се прибави ген. Васил Зикулов, който оглавява РУ-ГЩ в периода 1967-1991 г., за когото отдавна е публично известно, че е щатен служител на военното разузнаване при комунизма, но който почина през 2015 г. и поради тази причина Комисията не го е обявила в своето решение. Александър Димитров Лупов, зам.-директор от 07.2008 г.; Ангел Владиславов Карабонев, н-к на сектор от 10.1990 г. до 02.1992 г.; Благой Нотев Илиев, н-к на отдел от 11.1989 г. до 08.1992 г.; Георги Йорданов Сотиров, н-к на отдел до 10.1990 г.; Георги Стефанов Георгиев, н-к на отдел от 10.1990 г. до 01.1992 г.; Дачо Ненов Дачев, зам.-директор (зам.-н-к) от 01.05.1991 г. до 31.05.1991 г.; Димитър Радков Цветков, н-к на сектор до 09.2000 г.; Елислав Георгиев Иванов, зам.-директор от 02.2005 г. до 09.2009 г.; Иван Колев Пенков, зам.-директор от 10.2000 г. до 04.2001 г.; Иван Марков Карпузанов, н-к на отдел до 31.07.1991 г.; Иван Цаков Нинов, зам.-директор (зам.-н-к) до 30.09.1990 г.; Илия Ганчев Илиев, н-к на сектор до 31.07.1991 г.; Йордан Добрев Казанджиев, н-к на отдел от 10.1990 г. до 08.1992 г.; Камен Димитров Попов, н-к на отдел от 10.1990 г. до 02.1992 г.; Куман Христов Караиванов, н-к на отдел от 10.1990 г. до 08.1993 г.; Митко Бочев Троански, заместник-директор от 07.2012 г. до 06.2015 г.; Митко Колев Запрянов, зам.-директор от 02.2002 г. до 08.2002 г.; Нейко Илиев Брайнов, н-к на отдел от 01.10.1990 г. до 31.07.1991 г.; Николай Георгиев Русатев, зам.-директор от 05.1995 г. до 01.2001 г.; Николай Иванов Илиев, н-к на отдел от 10.1990 г. до 10.1999 г.; Огнян Захариев Христанков, н-к на сектор от 10.1990 г. до 06.1993 г.; Стефан Дянков Стефанов, зам.-директор от 03.2002 г. до 10.2010 г.; Стоянчо Ботев Ботев, н-к на отдел до 12.1998 г.; Тодор Димитров Гюрджийски, н-к на сектор до 31.12.1989 г.; Яни Костов Янев, н-к на отдел до 10.1990 г. Най-големият известен провал на военното разузнаване след промените е бомбеният атентат срещу българската военна база Индия” в иракския град Кербала през декември 2003 г., при който загинаха петима български военнослужещи. Тогава военното разузнаване се ръководи от кадъра на РУ-ГЩ ген. Студенков. Преди няколко години стана известно,, че най-малко 16 000 досиета във военното разузнаване са били незаконно унищожени след 10 ноември 1989 г., като прочистването е продължило до 2001 г. включително. Комисията по досиетата сезира прокуратурата за това престъпление, но държавното обвинение установи, че давността на деянието е изтекла.", "date": "2019.06.05", "title": "Военното ни разузнаване – в ръцете на кадри от тоталитарното ГУ-ГЩ, подчинено на съветското ГРУ"}
{"url": "https://www.faktor.bg/bg/articles/shefat-na-smetnata-palata-zakonat-pozvolyava-partiite-da-haraat-subsidiyata-si-za-mnogo-deynosti", "text": "Нужно е прецизиране на текста в Закона за политическите партии, който урежда начина на разходване на получаваната от тях държавна субсидия, членски внос и дарения, казва в интервю за в.\"Сега\" председателят на Сметната палата Цветан Цветков. Според него формулировката \"за други присъщи на дейността на партията разходи\" позволява извършване на широк спектър от разходи. \"Когато нещата не са уточнени в законите, ние се затрудняваме да направим оценка дали разходите, които правят партиите, са присъщи или неприсъщи, т.е. дали са свързани с политическата им дейност, или не са\", обяснява Цветков. Като най-фрапиращ случай за плащане с партийни пари, той посочва плащане на глоба към КАТ от председател на партия. Като най-типични нарушения Цветков посочва преотдаването на предоставени на партиите помещения под наем на трето лице. \"В резултат на нашия контрол нарушенията и при приходите, и при разходите на партиите намаляха. Все още обаче има случаи политически партии да ползват предоставени им от държавата или общините помещения, без да имат право на това. Или пък да не си плащат наемите с месеци\", обяснява председателят на Сметната палата. По повод намеренията на управляващите за промени в закона, засягащи формирането на държавната субсидия председателят на Сметната палата каза, че такава е нужна, защото сега има противоречие между Закона за политическите партии и Закона за държавния бюджет. На въпрос за законосъобразността на харченето от правителството на парите от излишъка в бюджета, Цветков казва, че не е незаконно, но е дадена препоръка на финансовия министър да се разработят вътрешни правила как да се извършва оценката за законосъобразност и финансова осигуреност. \"Освен това трябва да има по-подробно аргументирани предложения от страна на министрите, ръководителите на агенции или кметовете на общини за какво са необходими исканите допълнителни средства и какъв ефект ще се постигне с тях. Министерството вече е изпълнило нашата препоръка\", допълва Цветков.", "date": "2019.06.05", "title": "Шефът на Сметната палата: Законът позволява партиите да харчат субсидията си за много дейности"}
{"url": "https://www.faktor.bg/bg/articles/pravitelstvoto-nominira-lilyana-pavlova-za-vitseprezident-na-evropeyskata-investitsionna-banka", "text": "Със свое решение правителството номинира Лиляна Павлова за позицията на заместник-председател (вицепрезидент) и член на Управителния комитет на Европейската инвестиционна банка (ЕИБ), съобщават от правителствената пресслужба. Министърът на финансите трябва да уведоми Банката за това решение, след съгласуване със страните от избирателната група на Европейската инвестиционна банка, в която е включена и страната ни. Правителството аргументира избора си с факта, че Лиляна Павлова е финансов експерт с богат управленски опит в страната ни, тя има и опит във финансовото управление, в управлението на проекти и в сътрудничеството с европейските институции. Съгласно Устава на ЕИБ, представителството на държавите-членки в управителните органи на Банката се осигурява чрез разпределение в избирателни групи. В избирателната група, в която е България, са включени още Хърватия, Кипър, Чешката република, Унгария, Малта, Полша, Словашката република и Словения. Ротацията на съответните постове в Съвета на директорите, Управляващия комитет и Одитния комитет на Банката са уредени с Временно споразумение, подписано от министрите на финансите на страните в групата, в качеството им на членовете на Съвета на гуверньорите на Банката. Съгласно Временното споразумение, подписано чрез размяна на писма в периода ноември 2016 г. - май 2017 г., ротационната схема за позицията на вицепрезидент предвижда през месец септември 2019 г. представител на България да заеме позицията вицепрезидент на ЕИБ за срок от три години, като мандатът ще изтече през септември 2022 г. Управителният комитет на Европейската инвестиционна банка е колегиален постоянно действащ изпълнителен орган на банката, състоящ се от председател (президент) и осем заместник-председатели (вицепрезиденти), назначавани от Съвета на гуверньорите по предложение на Съвета на директорите.", "date": "2019.06.05", "title": "Правителството номинира Лиляна Павлова за вицепрезидент на Европейската инвестиционна банка"}
{"url": "https://www.faktor.bg/bg/articles/irlandiya-tramp-podtikva-velikobritaniya-kam-razriv-s-es", "text": "Ирландия не е съгласна с позицията на президента на САЩ Доналд Тръмп за излизането на Великобритания от ЕС. Страната смята Брекзита за голяма грешка, заяви ирландският вицепремиер Саймън Ковини. В изявление за националната телевизия Ар Ти И Ковини каза, че Тръмп \"постоянно подтиква Великобритания към разрив с ЕС\". По думите на Ковини на предстоящите по-късно днес преговори с Тръмп премиерът на Ирландия Лио Варадкар ще изрази своята загриженост заради ситуацията около Брекзит. След тридневно посещение в Обединеното кралство президентът на САЩ пристига днес на първото си официално посещение в Ирландия.", "date": "2019.06.05", "title": "Ирландия: Тръмп подтиква Великобритания към разрив с ЕС"}
{"url": "https://www.faktor.bg/bg/articles/borisov-holandskata-podkrepa-za-evrozonata-za-nas-e-klyuchova", "text": "Премиерът Бойко Борисов и министърът на външните работи на Кралство Нидерландия Стеф Блок обсъдиха актуални въпроси от дневния ред на Европа, както и теми от взаимен интерес. На срещата беше подчертано, че България продължава да следва целта си да бъде възможно най-близко до интеграционните процеси в ЕС. Министър-председателят Борисов изтъкна, че присъединяването към Шенгенското пространство и към еврозоната са сред основните приоритети на страната ни и подкрепата на Нидерландия е ключова. „Това ще гарантира пълноценното участие на България в съвместните европейски усилия за адекватно справяне с всички предизвикателства, свързани със сигурността на външните граници на ЕС“, подчерта премиерът Бойко Борисов. Министърът на външните работи на Кралство Нидерландия отбеляза, че страната ни успешно се справя с опазването на външната граница на Европа. В хода на разговора Бойко Борисов заяви, че запазването на целостта на Шенгенското пространство изисква последователни усилия в две ключови области – засилване на контрола върху външните ни граници и подобряване на функционирането на системата за предоставяне на убежище. По време на срещата беше отбелязан и напредъка на България по реформите в рамките на Механизма за сътрудничество и оценка. „Оценяваме доброто сътрудничество с Европейската комисия по този въпрос и очакваме от нашите европейски партньори също да оценят нашите добри резултати, както и нашата решимост да продължим процесите по необратим начин“, каза министър-председателят Борисов. По време на разговора премиерът заяви, че България високо цени подкрепата на Нидерландия за кандидатурата на страната ни за присъединяване към Организацията за икономическо сътрудничество и развитие и очакваме конструктивна помощ за започване на преговори възможно най-скоро. Подкрепа очаква и страната ни във връзка с кандидатурата за седалище на Европейския орган по труда. Конструктивното двустранно сътрудничество също беше акцент в разговора между българския министър-председател и министър Стеф Блок. Засилването на партньорството беше обсъдено в контекста на 110-та годишнината от установяването на дипломатически отношения между България и Нидерландия. Премиерът Бойко Борисов изтъкна, че е изключително важно Нидерландия да остане водещ инвеститор в страната ни, като се запазят позитивните тенденции в двустранната търговия и да се разширят възможностите за присъствие на български продукти на холандския пазар. През 2018 г. стокообменът между двете страни е 1.994 млрд. евро. Износът за Нидерландия е 774.3 млн. евро, което бележи ръст с 17.1% спрямо 2017 г. Вносът е 1,220 млрд. евро, което с 9.8% повече. За периода 1996-2018 г. преките инвестиции от Нидерландия в България са 7.8 млрд. евро, с което страната се нарежда на първо място по размер на ПЧИ в България.", "date": "2019.06.05", "title": "Борисов: Холандската подкрепа за еврозоната и Шенген за нас е от ключово значение"}
{"url": "https://www.faktor.bg/bg/articles/orban-postavya-pod-darzhaven-kontrol-nauchnata-deynost-v-ungariya", "text": "Унгарското правителство внесе в парламента спорен законопроект с цел установяване на контрол върху изследователската дейност на националната академия на науките, предаде ДПА. Министърът на иновациите и технологиите Ласло Палкович внесе законопроекта въпреки масовите критики от Унгарската академия на науките и обществените протести. Новите правила, които се очаква да влязат в сила през септември, предвиждат финансовият контрол върху изследователските институти на академията да бъде предаден на правителството, предаде БТА. Палкович каза, че промените ще осигурят \"разпределение на ресурсите въз основа на резултатите\" и ще повишат конкурентоспособността. Критиците настояват, че все по-авторитарният министър-председател Виктор Орбан всъщност се опитва да посегне на независимостта на научната общност и да се сдобие с лост за влияние, за да смълчава опозиционните възгледи. \"Законодателните промени на практика предоставят пълен правителствен и политически контрол върху изследователската мрежа\", заяви наскоро Унгарската академия на науките. Според нея \"това . . . може да застраши независимостта на научните изследвания и науката\". Хиляди хора протестираха по-рано в Будапеща срещу плана на правителството.", "date": "2019.06.05", "title": "Учените в Унгария в шок - Орбан поставя под държавен контрол науката"}
{"url": "https://www.faktor.bg/bg/articles/rusiya-poiska-i-ot-internet-gigant-da-predava-informatsiya-na-sluzhbite", "text": "Най-големият руски интернет портал \"Яндекс\" заяви днес, че желае да спазва законите, но не и като разреши на властите достъп до личните данни на своите ползватели, предадоха \"Ройтерс\" и \"Асошиейтед прес\", цитирани от БТА. По-рано деловото издание РБК съобщи, че руската Федерална служба за сигурност (ФСБ) е поискала от \"Яндекс\" криптографските ключове (кодове) към имейл (Яндекс.Почта) и хостинг услугите за файлове (Яндекс.Диск). Това би дало на ФСБ, наследник на съветското КГБ, лесен достъп до електронната кореспонденция на ползвателите. Компанията \"Яндекс\" все още не е изпълнила искането на ФСБ, направено преди няколко месеца, тъй като това би дало достъп до паролите на ползвателите в цялата система на \"Яндекс\", отбелязва РБК. Искането на ФСБ е направено въз основа на закон от 2016 г., (т.нар. закон на Ярова), който налага всички онлайн компании да държат личните данни на своите ползватели на сървъри в Русия и да бъдат готови да ги предоставят на властите при поискване, както и да изтриват резултатите от някои търсения в мрежата. Говорителят на президента Владимир Путин Дмитрий Песков каза, че случаят на \"Яндекс\" и други подобни не са \"тема на Кремъл\" и трябва да бъдат потърсени \"ФСБ (и) правителството\". Законът, довел до блокиране на \"Телеграм\" Частната компания \"Яндекс\" поддържа най-популярните в Русия интернет търсачка и електронна поща, която е в основата на руските опити да създадат алтернативи на американски технологии. Засега от компанията не са отрекли съобщението на РБК, като отбелязаха само, че е важно да се спазва балансът между националната сигурност и защитата на личните данни. Неин говорител заяви, че е възможно законът да се спазва, без да се нарушава правото на защита на личните данни на ползвателите. През последните години Русия прие поредица от закони, разширяващи контрола на властите над интернет. Приложенията в случая на \"Яндекс\" дават на съответните органи, включително и на ФСБ, право да изискват от интернет компаниите лични данни на техните ползватели, както и да имат достъп до кореспонденцията им. Той обаче е и законът, довел до блокирането в цяла Русия на платформата за чат и микроблогове \"Телеграм\". Създателят ѝ, руснакът Павел Дуров, обяви, че няма да предаде ключа за декриптиране на съобщенията, отчасти защото архитектурата на \"Телеграм\" обезсмисля подобна стъпка и никакъв ключ не би дал достъп до кореспонденция на крайни потребители. Събитията доведоха и до протести в подкрепа на свободния интернет. Независимо от решението за блокиране много руски политици ползват \"Телеграм\", за да отправят послания. Законът на Ярова бе аргумент и за руския комуникационен регулатор Роскомнадзор, който поиска от електронното приложение за запознанства \"Тиндър\" да предаде данните за неговите ползватели. Базираната в САЩ компания, собственик на \"Тиндър\", обяви, че не е предавала никаква информация. Платформата обаче се появи в регистъра на Роскомнадзор.", "date": "2019.06.05", "title": "Русия поиска от интернет гигант криптографски ключове и хостинг услугите за файлове"}
{"url": "https://www.faktor.bg/bg/articles/erik-rubin-sled-reshenieto-na-kongresa-za-f-16-se-nadyavame-se-na-barzo-priklyuchvane-na-pregovorite", "text": "Американският посланик Ерик Рубин изрази надежда, че преговорите за изтребителите ще приключат бързо, заяви пред БНР посланикът, след като във вторник Конгресът на САЩ даде разрешение България да закупи изтребители F-16 при таван на сделката от близо три милиарда лева. \"Надяваме се на бързо приключване на преговорите, след като вече имаме одобрението на Конгреса, зависи от българското правителство да постигне споразумение. Няма как да навлизаме в детайли. Но се надяваме да е скоро. Не съм готов да отговоря на въпроса ви за цената. Работим усилено с нашите българските съюзници и партньори, за да има споразумение, което да е приемливо и за двете страни. И което да изпълни изискванията на България. Оптимист съм, че това ще се случи\", каза американският посланик у нас. Министърът на отбраната Красимир Каракачанов отбеляза във вторник, че реалистичната цена е около 2 милиарда лева. Тече двуседмичен срок, в който американското правителство ще предостави на българската страна проект на договор.", "date": "2019.06.05", "title": "Ерик Рубин: Надяваме се на бързо приключване на преговорите за Ф-16"}
{"url": "https://www.faktor.bg/bg/articles/ivan-geshev-nadprevarata-za-glaven-prokuror-shte-e-oshte-po-kalna-i-bezskrupulna", "text": "Предстоящата надпревара за главен прокурор ще е още по-кална и безскрупулна. Това коментира зам.-главният прокурор Иван Гешев във връзка с предстоящия избор на нов обвинител номер едно.  Според него очернянето ще бъде голямо, защото прокуратурата е засегнала много олигархични интереси.", "date": "2019.06.05", "title": "Иван Гешев: Надпреварата за главен прокурор ще е още по-кална и безскрупулна"}
{"url": "https://www.faktor.bg/bg/articles/novini/svyat/voenna-karta-vazstanovyava-tochka-po-tochka-nay-golyamata-voennomorska-invaziya-v-istoriyata", "text": "Преди 75 години в Саутуик Хауз на южния бряг на Великобритания командирите на съюзническите щабове стоят пред огромна карта на стената и планират най-голямата военноморска инвазия в историята – десанта в Нормандия. Картата, която обозначава бреговете на Южна Великобритания и Северна Франция е била използвана 39 дни след десанта с преместване на фиксиращите маркери по нея, показващи позициите на войниците и корабите. Днес учени от Университета на Портсмут внимателно изследват историческия документ, използван от генералите Дуайт Айзенхауер и Бърнард Монтгомъри за операция „Нептун“, търсейки модели и скрити послания.   Картата, показваща маршрута на съюзническите сили и местата, където те са дебаркирали на 6 юни 1944 г, е останала в Саутуик Хауз – имение край Портсмут, където е разположен оперативният щаб на съюзниците и където Айзенхауер решава да забави инвазията с един ден заради лошото време.   „Можете да картографирате всяко индивидуално място, всяка забодена карфица обозначава местоположението на корабите, техния маршрут и самия десант в Нормандия. По картата могат да се видят придвижванията на съюзническите войници и след самия десант“, казва д-р Роб Инкпен – историк от Университета на Портсмут.   Екипът, получил разрешение от британското министерство на отбраната да проучи военната карта от шперплат, е използвал два вида технология: оптични камери с лещи с висока резолюция и хиперспектрални изображения, при които се разкриват слоеве и маркировки, невидими за човешкото око.   Над 150 000 съюзнически войници дебаркират в Нормандия в Северна Франция – изключително сложна военна операция, трасирала пътя за освобождаване на Западна Европа от войските на Хитлер. В сряда специални възпоменателни церемонии за 75-годишнината от десанта в Нормандия ще има във Великобритания и Франция.", "date": "2019.06.05", "title": "Военна карта възстановява точка по точка най-голямата военноморска инвазия в историята"}
{"url": "https://www.faktor.bg/bg/articles/obshtestvo/ulitsata/mazh-na-dializa-obyavi-gladna-stachka-zaradi-telk", "text": "60-годишният Стоян Русков, който от 7 г. е на хемодиализа, обяви гладна стачка, заради скандално решение на местния ТЕЛК, пише \"24 часа\". Рускоя разказа, че след последното освидетелстване от ТЕЛК му е отнето правото да ползва придружител, въпреки че е със 100% инвалидност. Поради това са му отрязани социални помощи за чужда помощ, полагащи се по закон, и му е препоръчано, че може да работи. Обяснение за решението не е получил. Освен че бъбреците му не работят, Русков е с 5 байпаса и сменена клапа на сърцето. В тази връзка гладната стачка може да се окаже фатална за него. Подобно е положението и на приятеля му Павел Павлов, който е на хемодиализа от 10 г., но няма да гладува след предупреждение от лекари, че само в рамките на няколко дни може да се стигне до летален изход. Двамата мъже твърдят, че над 90% от пациентите на хемодиализа в региона са получили решения на ТЕЛК като техните. Те са изненадани, че в Пловдив например няма издадени подобни скандални решения на ТЕЛК, позовавайки се на собствена проверка. Русков и Павлов са обжалвали решението на пазарджишкия ТЕЛК пред НЕЛК, но нямат отговори от месеци. Заради обжалването обаче са им спрени пенсиите и социалните им помощи. Те настояват за връщане на социалните им придобивки и признаването им за пожизнени пенсионери, както е записано в закона, след като е признато, че заболяването им е в последна фаза и е необратимо. Двамата мъже определят отношението към тях и хората с подобни заболявания като геноцит.", "date": "2019.06.05", "title": "Мъж на диализа обяви гладна стачка заради ТЕЛК"}
{"url": "https://www.faktor.bg/bg/articles/sindikatite-v-mvr-gavra-e-da-poluchavame-25-stotinki-za-noshten-trud", "text": "\"25 стотинки, които са жалки, абсолютна гавра със служителите на МВР. Обидно е! 12 години няма никаква актуализация. Категорично не приемаме това отношение към нас. Защо някой си мисли, че сигурността е безплатна?!\". Това заяви в ефира на \"България он Еър\" зам.-председателят на Синдикалната федерация на служителите в МВР Илия Кузманов. \"На границата има наши униформени служители и колеги, които са сътрудник охрана. Единият получава 25 стотинки, другият получава 50 стотинки. Това е перверзия. Само болни мозъци могат да допуснат да се стигне до такава ситуация в министерството\", каза още разочарованият синдикален лидер. По думите му другото парадоксално заплащане е това от 10 стотинки на час, за които служителите стоят в готовност по домовете си. Кузманов отбеляза, че не всичко е в ръцете на МВР и отправи критики към финансовото министерство и Владислав Горанов, както и към Министерския съвет. И подчерта, че в частния сектор нощният труд се заплаща по 1,5-2 лева. Зам.-председателят на СФС в МВР е категоричен, че синдикатите няма да търпят такова отношение. На 22 юни им предстои федеративен съвет в Трявна, след който ще изпратят ясно послание към Министерския съвет, категоричен бе Кузманов.", "date": "2019.06.05", "title": "Синдикатите в МВР: Гавра е да получаваме 25 стотинки за нощен труд"}
{"url": "https://www.faktor.bg/bg/articles/dadoha-na-sad-zadarzhaniyat-u-nas-shveytsarets-patuval-s-palno-boyno-snaryazhenie-kam-idlib", "text": "Специализираната прокуратура внесе в Специализирания наказателен съд обвинителен акт срещу швейцареца Кевин Бахли, задържан на 11-ти септември миналата година на ГКПП „Капитан Андреево“ с арсенал от бойно, ловно и хладно оръжие в колата му „JEEP“ на път към сирийския град Идлиб. “Там отивам, за да воювам“, заявява той при задържането си. Бахли е обвинен в тероризъм, за това, че като чужд гражданин, с цел да участва в престъпление за създаване на смут в населението на чужда държава, е влязъл територията на България, незаконно пренасяйки оръжие, с което да се включи в бойните действия в Сирия. При задържането в колата на Бахли са намерени и иззети пистолет „Зиг Зауер“ - 9 мм с два пълнителя, поверен му за лично съхранение от Швейцарската армия, ловна пушка „Берета“ – 12-и калибър, и ловна карабина „Щаер-Манлихер-М“ с оптика и бойни патрони, законно притежавани и съхранявани в дома на Бахли в дома му в град Зур, над 400 други боеприпаса, лък със стрели, 24 ножа, три мачете, две брадви, военна каска, бронежилетка, бинокъл, уред за нощно виждане, противогаз, маскировъчни бои, медикаменти, одеяло, камера, лаптоп. Според събраните по делото доказателства през 2018 г. Бахли започнал целенасочено да събира информация за въоръжения конфликт в Сирия между силите на „Ислямска държава“ и армията на Башар Асад. Взел решение и да замине за Сирия. Направил запитване до туристически туроператор за виза и пътуване от Швейцария до Дамаск на 10-ти септември 2018 г. Впоследствие обаче се отказал да е организиран турист и решил да пътува с автомобила си – при това не до Дамаск, а до град Идлиб, където били съсредоточени последните сили на терористичната организация „Ислямска държава“ и гравитиращи около тях въоръжени групировки. За целта Бахли изтеглил на лаптопа си подробно описан маршрут от град Зур до Идлиб – през Австрия, Унгария, Румъния, България и Турция, описал времето за преминаване, номерата на шосетата, километрите в различните държави, ограниченията на скоростта, опасните отсечки и т.н. На път към Сирия, освен огнестрелното и хладно оръжие, с което разполагал, боеприпасите за него, той взел със себе си и наличната екипировка и през нощта на 9-ти срещу 10-ти септември 2018 г. напуснал дома си на път за Сирия. На10-ти септември 2018 г.баща му научил за пътуването от оставеното от сина му прощално писмо. След като установил, че липсват и съхраняваните от Кевин огнестрелни оръжия, уведомил швейцарската полиция. Същия ден Бахли е обявен за международно издирване. Часове преди това обаче той вече е преминал румънско-българската граница на ГКПП „Видин Дунав мост“. През нощта на 10-ти срещу 11-ти септември 2018 г. Бахли отсяда в хотел „Хемус“ в София, а около 19 часа на 11-ти септември 2018 г. пристига на ГКПП „Капитан Андреево“. Към този момент сигналът по Шенгенската информационна система на швейцарските власти за издирването му вече е бил въведен в системите са граничен контрол на България и Кевин бахли е задържан. При проведения разпит то заявява, че носи оръжия, пътува за Идлиб и, че отива там, за да воюва „в полза на невинните цивилни граждани“. На 12-ти септември 2018 г. Окръжна прокуратура – Хасково изпраща всички събрани до момента материали в Специализираната прокуратура по компетентност и за образуване на досъдебно производство. По делото са назначени четири експертизи, в това число и тройна съдебно-психиатрична експертиза, според заключението на която обвиняемият е годен да участва в наказателно производство. Специализираният наказателен съд насрочи разпоредително заседание по делото на 6-ти юни тази година.", "date": "2019.06.05", "title": "Дадоха на съд задържаният у нас швейцарец, пътувал с пълно бойно снаряжение към Идлиб"}
{"url": "https://www.faktor.bg/bg/articles/krasimir-valchev-srednata-zaplata-vav-visshite-uchilishta-e-nad-1700-lv", "text": "Средните брутни заплати във висшите училища са над 1700 лв., заяви пред БНР министърът на образованието Красимир Вълчев. „Във висшите училища доминират рентиерските модели на заплащане. Не доминира политиката да привлекат млади преподаватели. Те са избрали разликата между най-високите и най-ниските заплати да бъде 2,5 пъти“, обясни той в интервю за предаването „Преди всички“ на програма „Хоризонт“. Мораториумът върху създаването на нови университети и филиали, заложен в промените в Закона за висшето образование, е временна и недобра мярка, каза просветният министър и изрази надежда тя да действа по-малко време. Министърът очаква до една година да бъде изготвена Национална карта на висшето образование, която да направи диференциация между професионалните направления. „Броят на висшите училища не е основният проблем пред системата на висшето образование. Проблемът е, че в годините на прехода всички се разраснаха профилно и започнаха да обучават професионални направления, които не са присъщи за техния профил, нямат този капацитет, взимат преподаватели назаем от други висши училища – това, което се опитваме да ограничим. Проблемът е в това, че приемът достигна крайният си предел. Ако преди 30 години се приемаха 30% от завършващите гимназиално образование, през 2016 г. това достигна близо 80%. Сега връщаме назад, но не самоцелно, защото имаме професионални направления, в които имаме недостиг на студенти“, коментира Красимир Вълчев. По думите му нерационалното търсене на висше образование – търсене само заради самата диплома, е избуяло в социалните, стопанските и правните науки. Тези професионални направления най-много намаляваме, подчерта той и обясни, че това намаление се прави в зависимост от оценката за качество и реализация на висшите училища. В професионалните направления, в които имаме недостиг на бъдещо търсене, даваме допълнителни стипендии, по-висок прием и по-високо финансиране, посочи министърът на образованието. Той заяви обаче, че се опитват да променят нагласите. Намалили сме приемът от 58 хил. на 43 хил. за 3 години в държавните висши училища, отчете Вълчев и добави: „Настройваме системата за това да работи с по-малко студенти. Преструктурирането не засяга еднакво всички висши училища“. Неговите притеснения са, че системата не реагира достатъчно на промените във външната среда. Няма го по-дългосрочният поглед в бъдещето, каза той. Промените в закона предвиждат министърът да сключва мениджърски договори с ректорите. Ресорният министър обясни тази идея: „Ние няма да се месим в академичното управление, няма да се месим във финансовото, нито в административното. Министърът няма да може да влияе върху оперативното управление по никакъв начин, нито да сменя ректори. Това, което правим с този механизъм, е да споделяме стратегическото управление. Ние трябва да отговаряме за общия, колективния интерес. Висшите училища имат некоординирани стратегии за развитие“. Според него няма риск да се прекрачи „червената линия на академичната автономия“. Едно висше училище трябва да има собствен капацитет, трябва да има стимули да инвестира в собствени преподаватели, да развива собствени школи, категоричен бе още Красимир Вълчев и добави, че противното хвърля съмнение върху качеството на висшето образование.", "date": "2019.06.05", "title": "Красимир Вълчев: Във висшите училища доминират рентиерските модели на заплащане"}
{"url": "https://www.faktor.bg/bg/articles/naragaha-smartonosno-balgarin-vav-velikobritaniya", "text": "51-годишен българин, фен на футболния отбор \"Ливърпул\", почина във Великобритания, след като бе намушкан от запалянковци след финала на Шампионска лига, пише \"Би Би Си\".  Венцислав Маргинов е бил атакуван на улицата, докато се прибирал от бар, в който гледал футболния мач с двамата си синове. Един от тях също е пострадал. Двамата са били откарани в болница.  Маргинов бил в изключително тежко състояние и починал след 3 дни в здравното заведение. За нападението е обвинен 31-годишен британец, който днес трябва да се изправи пред съда.", "date": "2019.06.05", "title": "Наръгаха смъртоносно българин във Великобритания"}
{"url": "https://www.faktor.bg/bg/articles/blizkite-na-ubitiya-v-angliya-balgarin-shte-daryat-organite-mu", "text": "Приятели на Венцислав Маргинов, който бе убит във Великобритания след финала на Шампионската лига, съобщиха, че близките му са дали съгласие да дарят органите му за трансплантация. Te обясняват, че Маргинов е бил приет в болницата в критично състояние и животът му до вчера се поддържал изкуствено. Мъжът издъхва в деня, в който е роден един от синовете му. Преди да замине за Англия, Венци живеел със съпругата си Бранимира и двамата им синове в София. Емигрирали преди 7-8 години и със съпругата му започнали работа в голяма куриерска фирма в Саутпорт. “Разбрах, че Венци е тежко пострадал, но не можем да осъществим връзка с никого от близките му. Ние работехме заедно в куриерска фирма с още няколко българи. В събота дори той си взе един почивен ден заради мача, тъй като е футболен запалянко. От петък не сме го чували и виждали, безпокоим се всички какво се случва, дали е жив”, разказа колега на Венцислав в куриерската фирма, пише struma.bg. Бедите в семейството на пострадалия българин обаче продължили и на следващия ден - в неделя бащата на Венцислав, 70-годишният Стойчо Маргинов, също пострада тежко и в момента се бори за живота си в софийска клиника. Докато цепел дърва в двора на къщата си в Петрово, го ударила цепеница по главата. Той потърсил лекарска помощ в Сандански, след направените му изследвания станало ясно, че е със счупен череп и кръвоизлив в мозъка. По спешност е транспортиран към софийска болница за мозъчна операция. Венци има и по-малък брат, Стоян, който е на 47 г. и живее в София. За нападението първоначално полицията е задържала 31-годишен мъж от Саутпорт, разследващите търсят дали атаката срещу българина има връзка с друга, при която по-рано същия ден 32-годишен е нападнат пред ресторант „Pоtting Shed” на „Лорд стрийт“. Случаят се разследва от инспектор-детектив Гари Стратън, който завявил: „Това беше жестока атака срещу баща на двама синове, докато са се прибирали вкъщи, разследването е на ранен етап и се опитваме да установим мотивите за нападението. Призовавам всеки, който е бил в района на „Лорд стрийт“, близо до хотел „Скарибрик“, и е станал свидетел на нападението, или ако има направени снимки с мобилен телефон, да се свърже с полицията!“.", "date": "2019.06.05", "title": "Бедите в семейството на убития в Англия българин продължават"}
{"url": "https://www.faktor.bg/bg/articles/naprezhenie-v-plovdivskiya-kv-stolipinovo-politsiyata-vleze-za-proverki", "text": "За напрежение в пловдивския квартал \"Столипиново\" съобщиха от полицията в града под тепетата рано тази сутрин. \"Няколко сигнала за нарушение на нощната тишина от силна музика на улици в \"Столипиново\" са получени снощи. Имало е информация и за сбивания, но при проверките на място тя не е потвърдена\", съобщават от пловдивската полиция, цитирани от plovdiv24.bg \"В единия от случаите, около 18.00 ч., имало погребение и пиян мъж отправил реплика към участниците, при което възникнал за кратко конфликт. Няма пострадали хора. Обстановката към момента в квартала е спокойна. На всички сигнали е реагирано от екипи на Шесто районно управление\".", "date": "2019.06.05", "title": "Напрежение в пловдивския кв.\"Столипиново\", полицията проверява сигнали"}
{"url": "https://www.faktor.bg/bg/articles/tsatsarov-1-8", "text": "Да се изготви график за процедурата за избор на главен прокурор - това ще предложи Сотир Цацаров на Висшия съдебен съвет. Наследникът му трябва да е ясен в следващите месеци, защото мандатът на Цацаров изтича на 10 януари. По закон, процедурата може да започне най-рано в началото на юли, а най-късно - през септември.  Консултации по темата вече имаше при държавния глава, който назначава главния прокурор с указ, но предложението кой да е следващият първи обвинител ще дойде от Висшия съдебен съвет.  По Конституция право на номинация има и правосъдният министър. Досега обаче предложение за главен прокурор никога не е идвало от изпълнителната власт, отбелязва Нова телевизия.", "date": "2019.06.05", "title": "Цацаров предлага да има график на процедурата за избор на главен прокурор"}
{"url": "https://www.faktor.bg/bg/articles/tramp-nalozhi-ogranicheniya-na-amerikantsite-da-patuvat-do-kuba", "text": "Администрацията на президента Доналд Тръмп наложи нови строги ограничения за пътувания и посещения в Куба от американски граждани, включително и забрана на много форми на пътувания с цел образование и отдих, предаде Асошиейтед прес, цитирана от БТА. В съобщение на Министерството на финансите се казва, че САЩ вече няма да разрешават групови пътувания до Острова по образователни и културни програми, известни като \"хора при хора\". В рамките на тези програми хиляди американски граждани посещаваха острова дори още преди възстановяването на дипломатическите отношения с комунистическото правителство на Куба през декември 2014 г. Ще се отказват и разрешения за пътувания с частни и корпоративни самолети и яхти. Засега изглежда, че от новите мерки няма да бъдат засегнати редовните пътнически полети. Разрешени остават и университетски групови посещения, академични форуми, журналистически и професионални срещи. Според финансовия министър Стивън Мнучин новите мерки се предприемат в отговор на \"дестабилизиращата роля\" на Куба в Западното полукълбо, включително и заради нейната подкрепа за правителството на президента Николас Мадуро във Венецуела. Те влизат в сила от утре, след като бъдат публикувани във Федералния регистър.", "date": "2019.06.05", "title": "Тръмп наложи ограничения на американците да пътуват до Куба"}
{"url": "https://www.faktor.bg/bg/articles/hilyadi-protestiraha-v-chehiya-iskat-ostavkata-na-premiera-babish", "text": "Повече от 100 000 души излязоха на протест в Прага и поискаха оставката на чешкия премиер Андрей Бабиш. Според мнозина, това е най-голямата демонстрация в Чехия след падането на комунизма. Премиерът Бабиш е подозиран в измама с европейски субсидии и конфликт на интереси.От края на април в Чехия редовно има протести срещу Бабиш и министърката на правосъдието Марие Бенешова, която според демонстрантите цели да възпрепятства съдебния процес срещу премиера.", "date": "2019.06.05", "title": "Хиляди протестираха в Прага, искат оставката на премиера Бабиш"}
{"url": "https://www.faktor.bg/bg/articles/teodor-petkov-uspeshnoto-satrudnichestvo-s-gerb-dadoha-seriozen-impuls-na-sds", "text": "\"Добрите резултати на евроизборите и успешното сътрудничество с ГЕРБ дадоха сериозен импулс на СДС\",  каза в предаването „Вече 30 години-времето е наше“ на Радио „Фокус“ зам.-председателят на СДС Теодор Петков. По думите му за следващата седмица е планиран Национален съвет на партията, на който реално ще се чуе отзвука от вота. „Първите впечатление, които получаваме от контактите, които имаме с колегите от областите, всички считат, че това е един добър резултат за коалицията между ГЕРБ и СДС и в частност конкретно за СДС с избирането за евродепутат. Все пак имаме около 18- 19 хил. преференции в избора, голяма част от които са за Александър Йорданов. Мисля, че приносът на СДС в тази коалиция не е малък, според мен е от порядъка на 60- 70 хиляди гласа“, обясни той. Въпреки доброто представяне на Съюза на местно ниво, след изборите за ЕП СДС получи допълнителна енергия, която беше необходимото убеждение за възраждането на партията, както за десните избиратели, така и за структурите, каза Петков. „От ГЕРБ получихме нормално отношение и равнопоставеност, сътрудничество, което се надяваме да продължи“, допълни зам.-председателят на СДС.", "date": "2019.06.05", "title": "Теодор Петков: Успешното сътрудничество с ГЕРБ даде сериозен импулс на СДС"}
{"url": "https://www.faktor.bg/bg/articles/parite-za-nadvzetite-partiyni-subsidii-shte-badat-prihvanati-ot-sledvashtite-transhove-kam-tsentralite", "text": "Полицията влезе в централата на австралийската обществена телевизия ABC, предадоха световните медии. Властите са представили заповед за обиск на двама журналисти и директора на новините Гавън Морис, съобщиха от телевизията, която се обяви срещу действията на полицията. Акцията е свързана с материали за действията на австралийски части в Афганистан. Във вторник полицията е претърсила дома на журналист от ABC заради предполагаем теч на класифицирана информация. Според ABC повод за това е разследване от 2017 г., станало популярно като \"Афганистанските досиета\". То е съдържало твърдения за незаконни убийства и нарушения на австралийски специални части в Афганистан. Обществената медия тогава обяви, че серията разследвания се основават на стотици страници секретни документи от Министерството на отбраната, които са били изпратени до медията.  Журналисти от ABC разказаха в Twitter, че шестима униформени се опитват да достигнат до компютърната система на телевизията и питат това ли е свободна медия. Полицията, от своя страна, съобщи, че не са планирани арести, че претърсването няма връзка с влизането в дома на журналиста и че причината е търсене на теч на класифицирана информация.", "date": "2019.06.05", "title": "Полиция нахлу в телевизия АБС в Австралия"}
{"url": "https://www.faktor.bg/bg/articles/pravitelstvoto-otpuska-polovin-milion-leva-za-remont-na-koraba-radetski", "text": "Правителството ще отпусне близо половин милион лева за ремонт на кораба \"Радецки\", съобщи в началото на заседанието на Министерския съвет премиерът Бойко Борисов. Средствата са по бюджета на Министерството на културата. \"Всички се прекланяме пред подвига на Ботев, всички свързваме името му и с кораба \"Радецки\". Не случайно в най-хубавите патриотични песни, които са като химн, е споменаван и той\", изтъкна премиерът. \"Навремето така са приватизирали корабостроителницата в Русе, че ремонтът не може да бъде направен в България, а трябва да отиде в Румъния\", изтъкна Борисов и каза, че ремонтът трябва незабавно да започне, за да може параходът да бъде ползван от хората и да се пресъздаде усещането за подвига на Ботев.", "date": "2019.06.05", "title": "Правителството отпуска половин милион лева за ремонт на кораба \"Радецки\""}
{"url": "https://www.faktor.bg/bg/articles/gen-sabi-sabev-sdelkata-za-f-16", "text": "Времето е ограничено, трябва да се действа енергично, за да получим изтребителите Ф-16. Това заяви в студиото на ТВ Европа ген. Съби Събев от Атлантическия съвет.  Това, което е неясно към този момент, е окончателният проект на договор за цената на изтребителите. Тогава ще бъде ясно този пакет с 8 самолета колко ще струва. Но намаляването на цената не трябва да става за сметка на оборудването, което осигурява бойните способности на самолета, както ние го искаме по проект, посочи генералът. Той е категоричен, че трябва да се намери баланс. Словашката страна можа да свали доста цената за своите изтребители, като средната цена на самолет падна дори малко под 130 млн. долара. Така както сега се цитира цената у нас - около 1.2 млрд. долара, то средно един самолет с оборудването ще ни струва около 150 млн. долара. Така че ние може да слезем по-ниско и цената да падне под тези 1.2 млрд. долара, но това вече е въпрос на преговори, в които преговорните екипи трябва да направят баланса на цената, без да се наруши многоцелевия оръжеен пакет, коментира Събев. Според него 1.8 млрд. лева е крайно недостатъчна цена, за да получим тези самолети с тези многоцелеви способности, които ние искаме. НС своевременно усети това и затова даде възможност да минем над нея - малко над 2 млрд. лева без ДДС. Тогава цената ще бъде близка до тази, която е постигнала словашката страна. Българският проект е по-добре запълнен от страна на оборудването. Оръжейният пакет на българското предложение е минималния пакет, но той може да нарасне, със закупуването, например, на крилати ракети с по-голям обсег, но това ще стане малко по-късно. Затова нотофикацията на Конгреса е направен на 1.673 млрд. долара. Пакетното предложение е направено много добре, смята генералът. Проблемът с разсроченото плащане по сделката - това е другият въпрос, но това също не трябва да бъде пречка за провалянето на сделката, обясни генералът. Освен това е добре за нашите бойни способности след като изплатим тези 8 самолета да преговаряме за още 8 изтребителя. Има възможност в средата на юни българската страна да постигне решение и финансовите институции не трябва да бъдат контра дори, ако се наложи да платим малко повече, дори ако трябва да се плати на един път, аргументира позицията си ген. Събев. Той е убеден, че категорично не бъркаме с тази сделка.  Що се отнася до разнопосочното говорене на американския президент по отношение на членството на САЩ в НАТО, генералът бе лаконичен: Американската администрация няма да позволи на Тръмп да реализира някои свои шикозни идеи, като - излизането на САЩ от НАТО. Не може да управляваш държавата като своята кампания. Това не е добре нито за САЩ, нито за неговите партньори.", "date": "2019.06.05", "title": "Ген. Съби Събев: САЩ предлагат добър пакет по-сделката за Ф-16, да действаме енергично"}
{"url": "https://www.faktor.bg/bg/articles/gerb-veche-sme-othvarlyali-predlozhenie-na-bsp-za-dds-varhu-hlyaba", "text": "Вече веднъж сме отхвърляли предложение на БСП за намаляване на ДДС върху хляба, защото нямаше гаранция за намаляване на цената, коментираха от ГЕРБ. По-рано днес от БСП обявиха, че внасят законопроекти за намаляване на 5 процента на ДДС върху мляко, месо, брашно и продукти от брашно. \"Ние сме отхвърлили веднъж тяхно предложение, не знам дали това е същото, и то с аргумента, че по никакъв начин нямаше гаранция, че цената на хляба ще спадне. Напротив, има гаранции, че производителите на хляб могат да държат същите цени, но да плащат по-малък данък, което е стимул за бизнеса, но не и за хората\", коментира пред журналисти Тома Биков от ГЕРБ. Второ, кой хляб - този, който е от 1 лев, този, който е от 3 лева, или този, който е от 5 лева, добави той. Ако БСП вече са помислили за всички тези неща, ние сме склонни да разглеждаме всяко предложение, но взимаме решения, които са в полза на всички, каза депутатът от ГЕРБ. Относно предложението за преразглеждане на енергийните помощи, Биков коментира, че за последните 5-6 години, доколкото е чел, цената на тока се е повишила с 4-5 процента, което не е толкова много. Според мен лично доходите трябва да бъдат увеличени, а не да се чудим как да задържаме цените, посочи той.  Преизчислението на пенсиите е един въпрос, който БСП поставя за пореден път, коментира още Биков по повод друго предложение на левицата. Нека да видим дали е същото, защото за мен чисто политически да се предлага едно и също нещо през четири месеца не е някаква сериозна политика, добави той. По думите му, \"не е въпросът само давайте да даваме, трябва да кажем и откъде ги взимаме\".  По повод обвиненията на Валери Симеонов към ГЕРБ и БСП за купуване на гласове на европейските избори, Тома Биков каза, че няма такава информации и си има органи, които трябва да следят за това. Нека да даде доказателства там, където трябва, а не на журналистите, призова той.", "date": "2019.06.05", "title": "ГЕРБ: Нужни са гаранции, че не само бизнесът, но и хората ще плащат по-малко за хляба"}
{"url": "https://www.faktor.bg/bg/articles/babish-vidya-v-doklada-na-ek-za-konflikt-na-interesi-ataka-sreshtu-chehiya", "text": "Премиерът на Чехия Андрей Бабиш окачестви като атака срещу страната подготвян от Европейската комисия доклад, че той е в предполагаем конфликт на интереси, предаде \"Ройтерс\", цитиран от БТА. Според предварителните резултати от проверка на комисията, изтекли миналата седмица в медиите, компанията \"Агроферт\", притежавана преди от Бабиш, не трябва да има достъп до еврофондове за развитие, защото Бабиш е останал техен получател. В доклада се загатва за възможността Чехия да връща европейско финансиране. В реч пред парламента вчера Бабиш заяви, че страната няма да губи еврофондове, които са били от полза за нейното развитие и управление на бюджета. \"Съмнителен одит, атака срещу Чехия и ще повторя отново, нищо няма да бъде връщано.\" Говорител на Еврокомисията каза, че тя е спазила всички правила в процедурата на одита. От края на април десетки хиляди чешки граждани протестират срещу Бабиш и новия министър на правосъдието заради съмнения, че те се намесват в полицейското разследване, което препоръчва премиерът милиардер да бъде изправен пред съда. Снощи броят на протестиращите бе около 100 хиляди. Бабиш е заподозрян, че преди повече от десетилетие е усвоил субсидия от два милиона евро за ферма и конферентен център, като е укрил, че той е техен собственик - нещо, което премиерът отрича. Чешката прокуратура още обсъжда дали да предаде делото в съда. През 2017 г. Бабиш трансформира в доверителни фондове конгломерата \"Агроферт\", обхващащ над 200 компании в сферата на хранителната промишленост, земеделието, химическата промишленост и медиите. Критици твърдят, че той продължава да контролира непряко своя бизнес.", "date": "2019.06.05", "title": "Бабиш видя в доклада на ЕК за конфликт на интереси атака срещу Чехия"}
{"url": "https://www.faktor.bg/bg/articles/manfred-veber-sled-izbora-mu-za-lider-na-grupata-na-enp-ne-iskam-amerikantsite-i-kitaytsite-da-opredelyat-nasheto-badeshte", "text": "Само преди минути Мафред Вебер беше избран в Брюксел за председател на групата на ЕНП в новия Европейски парламент, съобщиха за Faktor.bg от пресцентъра на ЕП.  На заседанието присъстваха и българските евродепутати, които принадлежат към семейството на Европейската народна партия. Групата на ЕНП се състои от 177 евродепутати, като днес за нейни членове са приети и трима нови члена от Словакия. Така ЕНП вече ще има 180 депутата. Заседанието се ръководеше от досегашния председател на групата Джозеф Дол. В първото слово след избора си Вебер постави два важни акцента за работата на ЕНП: необходимостта от сплотеност и новаторство в действията на християн-демократическите партии, както и ориентация към бъдещето и иновациите. „Не искам американците и китайците да определят нашето бъдеще и правилата, по които живеем. Искам да живея в свят, в който европейците ще определят правилата. Вторият акцент на Вебер е върху идентичността  и ценностите в Европа. „Ние трябва да спрем да говорим технократски, бюрократично, ние трябва да отговорим на въпроса - как да съчетаем националната гордост с европейските ценности”, заяви Вебер. Предстои да бъдат избрани и 10 зам.- председатели на ЕНП, като се очаква Андрей Ковачев да бъде сред тях.", "date": "2019.06.05", "title": "Манфред Вебер, след избора му за лидер на групата на ЕНП: Не искам американците и китайците да определят нашето бъдеще"}
{"url": "https://www.faktor.bg/bg/articles/holandiya-pak-ni-zatrashna-vratata-za-shengen", "text": "България се справя изключително добре с опазването на външните граници на Европейския съюз. Изразихме позиция, че е крайно време България да се присъедини по въздух и море към Шенгенското пространство. Да, Шенген се нуждае от реформи, но ние считаме, че България е поддръжник на реформите, които биха се реализирали. Това каза вицепремиерът и министър на външните работи Екатерина Захариева на пресконференция сле среща с холандския външен министър Стеф Блок. България е една от държавите, които охраняват външната граница на Европейския съюз, а Холандия е една от основните дестинации за нелегалните мигранти. Холандия зависи силно от добрия граничен контрол на външната граница на Европейския съюз. Чухме за споделеното желание от българското правителство България да стане член на Шенген.  Ние разбираме това желание, но се надявам, че и вие ще разберете, че и холандският народ, който знае за големия брой мигранти, които достигат до нашата държава, трябва да е уверен, че ще има изключително силен и безкомпромисен контрол на външната граница, преди да приеме България в Шенген, посочи Стеф Блок. Попитан какво е необходимо, за да получи България подкрепата на Холандия за влизане в Шенген по въздух и море, Блок заяви: \"Впечатлен съм от постигнатия прогрес. Министър-председателят ми показа многобройни снимки от съоръженията, които охраняват границата ви, но има още една част, свързана с граничния контрол – как се справя правителството с корупцията, какъв е подходът към трафика на хора, има ли допълнителни системи, които са внедрени за борба с трафика на хора и корупцията. В тези области смятам, че има нужда от допълнителен напредък. Трябва да има по-стриктна система в това отношение\", заяви Стеф Блок. Винаги има място за подобрение, но България показва, че охранява външните граници и това показват и разследванията. Само от началото на годината има 100 случая на разследвания срещу трафиканти на хора. Министър-председателят покани министъра да види със собствените си очи границата и аз съм убедена, че когато видят ня място, предвид и резултатите, и докладите на комиисята, се надявам Холандия съвсем скоро да вземе решение в полза на България. Мисля, че наистина се справяме повече от добре не само с опазването на границата, но и с преследването ан трафикантите на хора, посочи Захариева.", "date": "2019.06.05", "title": "Холандия пак ни затръшна вратата за Шенген"}
{"url": "https://www.faktor.bg/bg/articles/obshtestvo/zakon-i-red/daniela-masheva-nyama-da-ima-politichesko-vliyanie-pri-izbora-na-kandidati-za-nov-glaven-prokuror", "text": "\"Няма да има политическо влияние и няма предпоставка за такова при избора на кандидати за нов главен прокурор\", заяви пред БНР Даниела Машева, член на прокурорската колегия на Висшия съдебен съвет. \"Най-ранният момент, в който може да бъде открита процедурата, е 10 юли, а най-късният момент е 10 септември. Процедурата е достатъчно прозрачна и публична. Целият процес ще бъде на вниманието на всеки, който има интерес да се запознае. Кандидатурите ще бъдат обявени публично. Всички документи, които кандидатите ще представят, и техните концепции ще бъдат обявени на интернет страницата на ВСС. Те трябва да бъдат там не по-малко от 2 месеца\", обясни тя. \"Новият главен прокурор трябва да бъде професионалист с много високи професионални и нравствени качества\", подчерта Машева.", "date": "2019.06.05", "title": "Даниела Машева: Няма да има политическо влияние при избора на кандидати за нов главен прокурор"}
{"url": "https://www.faktor.bg/bg/articles/novini/balgariya/preminavaneto-na-voenna-tehnika-mozhe-da-zatrudni-dvizhenieto-po-patishtata", "text": "Преминаването на военна техника през половината територия на България е възможно да затрудни движението по част от пътищата.  Ще бъдат засегнати основни пътища на територията на областите Хасково, Ямбол, Сливен, Търговище, Разград и Русе днес и утре.  Техниката е едрогабаритна и е предназначена за участие в учение на НАТО.  Граничният пункт \"Капитан Петко войвода\" поема колона, която ще се придвижи до полигона в Ново село.  Полицията е взела необходимите мерки за осигуряването на трасето.", "date": "2019.06.05", "title": "Преминаването на военна техника може да затрудни движението по пътищата"}
{"url": "https://www.faktor.bg/bg/articles/deputatite-podhvashtat-zakona-za-avtorskoto-pravo", "text": "В първото за седмицата пленарно заседание депутатите ще разгледат на първо четене промените в Закона за авторското право и сродните му права. Текстовете са инициирани от Съвета за защита на интелектуалната собственост, който е консултативен орган към министъра на културата и осъществява координация и сътрудничество между държавните институции, органите на местното самоуправление и неправителствените организации, работещи в тази област. Основната цел на предлаганите изменения е създаване на възможност за използване на съвременни технологични решения за осъществяване на дистанционен мониторинг върху телевизионните програми, разпространявани от кабелни, сателитни и други платформени оператори. Новите текстове предвиждат и установяване на улеснена процедура по връчване на актовете за установяване на административни нарушения и на наказателни постановления. Предлага се и прецизиране на разпоредби, засягащи колективното управление на авторски или сродни на тях права. В рамките на пленарното заседание депутатите ще разгледат и проект на решение за попълване състава на Комисията по регионална политика, благоустройство и местно самоуправление.", "date": "2019.06.05", "title": "Депутатите подхващат закона за авторското право"}
{"url": "https://www.faktor.bg/bg/articles/novini/balgariya/pravitelstvoto-shte-glasuva-nov-razmer-na-sotsialnata-pensiya-za-starost", "text": "Правителството ще гласува увеличаването на социалната пенсия за старост със 7 лева от 1-ви юли. Вдигането й ще се случи заедно с актуализирането на пенсиите за стаж и възраст. Новият размер на социалната пенсия ще бъде 133 лева. Право на нея имат хората, навършили 70 години, с доход на член от семейството под гарантирания минимум, който за тази година е 75 лева. По-висока ще стане и добавката за чужда помощ, която получават хората с трайни увреждания с над 90-процента намалена работоспособност. Нейният размер ще стане 99 лева и 50 стотинки. Такава добавка към момента получават около 90 хиляди българи. Заедно със социалната пенсия ще се увеличат и другите видове пенсии, които не са свързани с полагане на труд, както и добавката за ветераните от войните, която е равна на социалната пенсия за старост.", "date": "2019.06.05", "title": "Правителството ще гласува нов размер на социалната пенсия за старост"}
{"url": "https://www.faktor.bg/bg/articles/menda-stoyanova-1-4", "text": "Да, ние ще върнем парите над 11 лв., въпреки че не сме съгласни с методологията на прокуратурата. Беше прието в парламента да се преизчислят субсидиите и надплатените суми ще бъдат прихванати. Това обяви в студиото на Би Ти Ви депутатът от ГЕРБ Менда Стоянова. По нейните думи субсидиите за партиите са изчислявани правилно, както повеляват текстовете в закона от 2001 година. Те се изчисляват на база на общата сума, предвидена по чл.27 по закона за политическите партии - броят на всички действителни гласове за партиите се умножават по 11 лв. Продължавам да твърдя, че законът от 2001 година е прилаган по един и същи начин, подчерта бившият финансов министър. Ако има данни за извършени престъпления от служители във финансовото министерство - тогава нека те да бъдат обект на разследване и от Касационна прокуратура, посочи Стоянова. Тя призна, че от 2016 има промяна в чл. 27 на Закона за политическите партии, когато се въвежда квадратчето \"Не подкрепям никого\" и тогава Данаилов предлага тези гласове да се извадят от реално подадените гласове. От 2016 година обаче гласовете на партиите и коалициите, които не са получили 1% от гласовете на избирателите, се преразпределяха.  Сега има предложение техните гласове вече да не преразпределят, обясни Стоянова. Субсидии за партиите трябва да има, защото няма как да има плурализъм и демокрация. Друг е въпросът кой как харчи парите. Трябва да се направи по-ясна регламентация как се разходват тези пари. Тези субсидии се използват за партийния живот и кампания. Нормално е част от парите да стоят в банки. Важно е да има ясно разписани правила за какво се харчат тези пари, категорична е Менда Стоянова.", "date": "2019.06.05", "title": "Менда Стоянова: Партийните субсидии са изчислявани правилно, но ние ще върнем надвзетата сума"}
{"url": "https://www.faktor.bg/bg/articles/novini/balgariya/siderov-obvini-vmro-che-s-izmama-vkarva-dvama-deputati-v-ep", "text": "\"Аз не съм доволен от тези избори, защото в тях участваха една трета от избирателите и освен това методиката за провеждането им е неправилна. Ние внесохме поправка на Изборния кодекс, която беше отхвърлена. Според европейските нормативи не може да бъде повече от 5%, а българската е 5.8%. Гласовете на партиите, които не са минали бариерата, техните гласове отиват към тези с най-малко гласове, ние сме против това\", заяви пред бТВ лидерът на \"Атака\" и председател на парламентарната група на \"Обединени патриоти\" Волен Сидеров. Той съобщи, че отново ще внесат предложението си. \"Ние сме предлагали партийните себсидии изобщо да отпаднат\", заяви Сидеров и добави, че \"Атака\" ще върне надвзетите пари. \"Ако изчислите, ще видите, че ВМРО са похарчили близо 6 до 8 милиона на тези избори над получената от тях субсидия, главно за така наречените \"застъпници\". Така се получава този голям резултат, това не е честен вот. Затова не поздравих Каракачанов. Резултатът им е резултат от една измама, от една сделка. Тези резултати ще струват 3 милиарда на българския народ за американските самолети\", коментира Сидеров.  \"Аз бях причината да се създаде тази коалиция. Вместо да говори по студиата и да ми се заканва Каракачанов да ми благодари за тази позиция, на която се намира, да управлява министерство с многомилиардни бюджети\", каза още Сидеров. \"Джамбазки не спря да ме клевети и хули и да ме обвинява, че съм лош политик, защото съм казал, че Крим не е анексиран. Той говореше същото през 2014 година, а през 2015-та отиде в ЕП и изведнъж Крим стана анексиран. И предупреждава консерваторите в ЕП да не се срещат и да не се снимат с мен, защото съм бил казал, че Крим не е анексиран\", припомни лидерът на \"Атака\". Според него, трябва да се промени закона, така че, ако няма 50+1 гласували да едни избори, те да са невалидни.", "date": "2019.06.05", "title": "Сидеров обвини ВМРО, че с измама вкарва двама депутати в ЕП"}
{"url": "https://www.faktor.bg/bg/articles/rumen-radev-pred-tass", "text": "Убеден съм, че икономическото ни сътрудничество с Русия трябва да се развива, независимо от санкции и контрасанкции – така както го развиват нашите западни партньори. Особено в енергийната сфера, при спазване на важни принципи като конкурентност, прозрачност, сигурност на доставките и – особено важно за България – на изгодна цена. Това заяви президентът Румен Радев в интервю за Информационната агенция на Русия ТАСС. СС по повод предстоящото си работно посещение в Руската федерация за участие в Международния икономически форум в Санкт Петербург. По думите на държавния глава икономическият форум в Санкт Петербург се утвърждава като една от водещите в света платформи за обмен на идеи в областта на икономиката и политиката. „Уникалното географско и културно положение на България на стика между различни култури я правят интересен партньор. Вярвам, че това ще се осъзнава от все по-широк кръг политици и предприемачи. Най-активните вече са в България“, коментира Румен Радев. Президентът посочи, че още в първия ден на визитата си ще се срещне с президента на Руската федерация Владимир Путин, с когото през 2018 г. възстановиха диалога между България и Русия на най-високо равнище след десетилетно прекъсване. „Този диалог трябва да се материализира от правителствата. Мисля, че с президента Путин споделяме това очакване“, призова държавният глава и отбеляза, че втората среща на двамата в рамките на такъв къс срок внася нова динамика в двустранните отношения. Русия е сред най-значимите външноикономически партньори на България в сферата на туризма, строителството, хранително-вкусовата промишленост и с ключово значение за доставката на енергийни ресурси. Страната ни внася руски енергийни продукти за милиарди левове и този внос формира основната част от двустранния стокообмен, отбеляза Румен Радев. „Имаме добро сътрудничество в сферата на транзита на руски природен газ през България. В момента изграждаме капацитет за допълнително получаване и разпределяне на руски газ и газ от други източници през наша територия“, заяви Румен Радев в отговор на въпрос за перспективата за продължаване на трасето на сегашния газопровод „Турски поток“ през България. По думите на президента, страната ни има добре развита газопреносна система, която е в процес на разширяване, а газовите връзки със съседните държави ще осигурят достъпа на руски газ до Централна Европа. Преди броени дни бе направена и първа копка на новия интерконектор с Гърция и България очаква да приеме газ и от „Турски поток“. „Що се отнася до перспективите, неведнъж съм заявявал, че най-сигурният, най-надеждният, а и най-евтиният път е директният. Затова логичният избор за увеличаване на преноса на руски газ през Черно море е това да става с газопровод до България“, е позицията на държавния глава. Според президента, проектът АЕЦ „Белене“ е неизбежен – в него вече са вложени 3 млрд. лева, средства на българските данъкоплатци, а развиващата се индустрия ще има нужда от сигурна енергия. За неговата реализация, обаче, са необходими ясни юридически, времеви и ценови рамки. „Процедурата за избор на стратегически инвеститор за новия АЕЦ бе обявена официално на 22 май и то в официалния вестник на Европейския съюз. В следващите 90 дни желаещите да изградят втората ни атомна централа могат да го заявят. Цялата процедура трябва да приключи до една година и на 22 май 2020 г. да е ясно кой ще изгражда АЕЦ \"Белене\"“, посочи Румен Радев. Помолен да определи двустранните отношения по десетобалната скала, президентът подчерта, че отношенията между България и Русия са хилядолетни, а историческата ни връзка е много силна. От България е дошла азбуката, на която днес пише народът на Русия, религията, която той изповядва и богослужебният език. По-късно Русия е пожертвала живота на десетки хиляди свои синове заради свободата на България и българите не са забравили това. „Вековните исторически връзки са причина за изключителната близост между нашите народи, която е устояла на всички превратности на времето и политиката. Затова аз не бих се наел да вкарам тези дълбоко емоционални отношения в таблиците на цифрите“, заяви Румен Радев. Дълг на днешните политици е да градят нашите отношения върху солидната историческа основа и да не робуват на мимолетни идеологически влияния, добави президентът. Запитан какво пречи на отмяната на режима на санкции, наложени от ЕС и Руската федерация, Румен Радев посочи, че условията за отмяна на санкциите, формулирани от Съвета на ЕС, са свързани с пълното изпълнение на споразуменията от Минск както от Русия, така и от Украйна. „Постигането на напредък по това условие е в интерес както на ЕС, така и на Русия“, подчерта държавният глава. „Считам за погрешна парадигмата за гарантиране на сигурността на една държава за сметка на сигурността на друга държава. Такава формула води до нестабилност, недоверие и поражда рискове“, заяви Румен Радев в отговор на въпрос дали Русия действително представлява заплаха за сигурността на Европа, в това число и за България, и против кого е насочено разширението на НАТО. „Членството на страните от Западните Балкани в НАТО, което България подкрепя, цели да се овладее конфликтния потенциал в нашия сложен регион“, посочи Румен Радев и добави, че присъединяването на Република Северна Македония към НАТО няма как да е заплаха за някого. „Убеден застъпник съм за свалянето на напрежението между НАТО и Русия и възстановяването на пълноценния диалог по въпросите на сигурността. Изграждането на повече доверие би превъзмогнало много от опасенията, които съществуват сега“, подчерта още президентът. Запитан дали ще се продължи сътрудничеството на България с Русия в областта на авиацията и отбраната, Румен Радев посочи, че дълги години Въоръжените ни сили, в частност авиацията, бяха пренебрегвани за сметка на други важни сектори от обществения живот. Това е дало отражение и на процесите по въвеждане на нови образци въоръжение и техника. „Надявам се, че тези негативни тенденции са минало и като доказателство за това, мога да посоча стартиралите проекти за превъоръжаване на Българската армия. Естествено, в авиацията е един от водещите проекти“, коментира държавният глава. По думите му отделените средства от българското правителство са недостатъчни за финансиране на цялостно превъоръжаване на Въоръжените сили, а това налага взаимноизгодно сътрудничество с Русия за поддържане на наличното ни въоръжение. В процеса на придобиване на нова техника по стартиралите проекти, ще е необходимо технологично време за усвояването й, през което трябва да се поддържа съществуващото въоръжение и техника и авиацията няма да бъде изключение от тези процеси, заяви още в интервюто си за ТАСС държавният глава Румен Радев.", "date": "2019.06.05", "title": "Румен Радев пред ТАСС: Армията ни ще продължи да разчита на Русия, проектът \"Белене\" е неизбежен"}
{"url": "https://www.faktor.bg/bg/articles/novini/svyat/nay-malko-60-zaginali-pri-protesti-sreshtu-voennite-v-sudan", "text": "Най-малко 60 са жертвите на насилието в Судан, предадоха световните информационни агенции.  Броят на загиналите бързо се увеличава. По-рано беше съобщено за 35 загинали. Ранените са най-малко 300 души.  Припомняме, че суданските сили за сигурност нападнаха протестиращите извън военния щаб в столицата Хартум. Судан се управлява от Преходен военен съвет, откакто президентът Омар Башир беше свален с военен преврат през април. Протестиращите настояват гражданско правителство да поеме управлението на страната. Миналият месец организаторите на протестите и управляващите генерали обявиха, че са се споразумели за структурата на новата администрация и тригодишен преходен период за гражданско управление. Съветът за сигурност на ООН ще проведе заседание заради кризата в Судан. Китай, подкрепян от Русия, вече блокира опит да се осъди армията за насилието. Според Москва ситуацията е деликатна и вероятно декларацията ще я влоши.", "date": "2019.06.05", "title": "Най-малко 60 загинали при протести срещу военните в Судан"}
{"url": "https://www.faktor.bg/bg/articles/stoycho-stoychev-1-1", "text": "Всички партии са знаели, че получават повече средства от държавния бюджет, но са си мълчали и не са отваряли темата. Всички са виновни, виновни са и техните ръководства. Около тази позиция се обединиха политологът Стойчо Стойчев и финансистът Гарабед Минасян в студиото на \"България он Еър\". \"Държавната субсидия се превежда на тримесечие от Министерството на финансите и тези партии, които към момента получават държавна субсидия, може да им бъде удържано от следващите траншове, това което дължат на държавния бюджет\", обясни политологът. Той обаче допълни, че всичко това може да стане с промяна в закона. Проф. Гарабед Минасян пък е на мнение, че \"безобразие\" е най-мекото определение за този скандал. Вече стана ясно, че само за миналата година партиите и коалициите в Народното събрание са получили общо над 38 милиона лева от финансовото ведомство като вместо по 11 лв. за реален глас, както е разписано в Закона за държавния бюджет за 2018 г., те получават по 13.23 лв., ощетявайки бюджета с 6.52 милиона лева. Прокуратурата на свой ред обяви, че надвзетите субсидии от партиите са незаконни. Стойчев и Минасян допълниха още, че връщането на парите ще бъде справедливо и трябва да се случи, но и зададоха много въпроси. Сред тях са защо никой от Министерството на финансите не е реагирал толкова години, къде е била прокуратурата и защо проверки започват едва, след като информацията се изнася от \"Шоуто на Слави\". \"Към момента политическите партии не са демонстрирали голяма воля нито да си намаляват субсидията, нито пък заплатите в парламента, освен в крайни и популистки акции, когато се заговори от опозицията. В повечето случаи политическата класа гледа да не се говори по тези проблеми, за да не се вдига много шум и да не се виждат реалните разходи, които държавата прави за издръжката на политическите партии\", категоричен беше Стойчо Стойчев.", "date": "2019.06.05", "title": "Стойчо Стойчев: Партиите не демонстрират воля нито да намалят субсидията си, нито депутатските заплати"}
{"url": "https://www.faktor.bg/bg/articles/novini/balgariya/d-atanasova-ninova-predi-2-3-mesetsa-e-deklarirala-che-bsp-tryabva-da-poluchi-saotvetnata-suma-ot-subsidiyata", "text": "\"Установена е грешка\", призна депутатът от ГЕРБ Десислава Атанасова по повод надвзетите партийни субсидии, като обясни, че през цялото време Сметната палата е заверявала одитните доклади на партиите без да има забележки по темата.  \"Знам, че сумата на всички политически партии е около 16-18 млн. лв. Всяка партия има счетоводител, който е заявявал сумата. Нинова преди 2-3 месеца е декларирала, че БСП трябва да получи съответната сума\", припомни Атанасова относно Закона за политическите партии, според който надвзетите от партиите субсидии ще се удържат от следващи плащания към партиите.  \"Моят апел е да бъдат по-внимателни. Сметната палата е заверявала на всички партии и годишните финансови отчети. През 2011 години в доклада ясно е описан механизмът за получаване на субсидията. Сега е моментът за дебат. Добро е предложението ясно и категорично да се каже по колко лева на глас се получават от партиите\", допълни още тя.", "date": "2019.06.05", "title": "Д. Атанасова: Нинова преди 2-3 месеца е декларирала, че БСП трябва да получи съответната сума от субсидията"}
{"url": "https://www.faktor.bg/bg/articles/novini/svyat/parlamentarni-izbori-v-daniya-dnes", "text": "Днес в Дания се провеждат парламентарни избори, а след тях страната вероятно ще бъде управлявана за втори път от жена. С най-големи шансове за победа е опозиционната социалдемократическа партия. Социалдемократите водят в допитванията с 29 процента подкрепа, следвани от либералите на премиера Ларс Льоке Расмусен с 18 процента. Под ръководството на Мете Фредериксен социалдемократическата партия в Дания значително промени политиката си в посока десница. Фредериксен, която се стреми към поста на либералния министър-председател Расмусен, настоява за значително ограничаване на миграцията и изнасянето на приемните центрове за бежанци извън Дания. Именно на от части възприетите послания на крайнодясната Датска народна партия се дължи и успехът на социалдемократическата партия. Друга основна тема в предизборната кампания беше пенсионното осигуряване. Социалдемократите настояват за намаляване на пенсионната възраст, което либералконсервативното правителство на малцинството не допусна.", "date": "2019.06.05", "title": "Парламентарни избори в Дания днес"}
{"url": "https://www.faktor.bg/bg/articles/radev-leti-za-lyublyana-za-sreshtata-na-varha-tri-moreta", "text": "Президентът Румен Радев ще участва в четвъртата среща на върха на регионалната инициатива „Три морета“. Той ще посети Любляна по покана на словенския си колега Борут Пахор, който е домакин на форума. В делегацията на президента е министърът на икономиката Емил Караниколов, както и представители на бизнеса, които ще участват в икономически форум, съпътстващ срещата на върха. Регионалната инициативата „Три морета“ беше създадена преди четири години и обединява 12 държави от Европейския съюз, разположени между Адриатическо, Балтийско и Черно море. Целта на проекта е да насърчи транспортната, енергийната и дигитална свързаност в региона чрез съвместни проекти. След Хърватия, Полша и Румъния тази година Словения е домакин на срещата, която е четвърта в рамките на този формат. Румен Радев ще участва в дискусия, свързана с предизвикателствата пред Европейския съюз в региона между Адриатическо, Балтийско и Черно море. На последната среща на инициативата в Букурещ през септември миналата година беше договорено създаване на специален инвестиционен фонд, в който да се събират средства за общи регионални проекти в областта на транспорта, енергетиката и комуникациите. В срещата на върха в Словения ще участват председателят на Европейската комисия Жан-Клод Юнкер, германският президент Франк-Валтер Щайнмайер, представители на Европейската банка за възстановяване и развитие и на Европейската инвестиционна банка.", "date": "2019.06.05", "title": "Радев лети за Любляна за срещата на върха \"Три морета\""}
{"url": "https://www.faktor.bg/bg/articles/novini/balgariya/pak-valezhi-i-buri-v-zapadna-i-tsentralna-balgariya", "text": "В сутрешните часове над по-голямата част от страната облачността ще намалее до предимно слънчево. След обяд и до полунощ отново ще се развива купесто-дъждовна облачност и на много места, главно в Западна и Централна България, ще има валежи и гръмотевични бури. Остава повишена вероятността за локални интензивни явления и градушки, но на по-малко места, в сравнение с предишните дни. В източните райони ще е почти без валежи, с повече слънчеви часове и по-топло. Максималните температури ще са предимно между 21 и 26 градуса.", "date": "2019.06.05", "title": "Пак валежи и бури в Западна и Централна България"}
{"url": "https://www.faktor.bg/bg/articles/novini/balgariya/r-hristov-glavniyat-oponent-na-desnitsata-e-bsp-a-ne-gerb", "text": "\"Десните изпратиха седем евродепутати в Европапрламента, затова бих казах, че десните хора спечелиха изборите. Важно е, защото иначе гласовете щяха при преразпределението да отидат при БСП, а това не биваше да става. Не искахме да се пилеят гласове\", коментира пред бТВ председателят на СДС Румен Христов. Той обясни, че партията има решение местните структури да се коалират на места, с изключение на БСП и ДПС и добави, че и в момента те имат около 250 общински съветника. Христов заяви, че много е държал да има дясно обединение за евроизборите, както и, че е доволен от избирането на Радан Кънев. \"В коалицията с \"Да, България\" ни беше отредено неизбираемото четвърто място\", припомни той. По думите му, СДС е донесло около 60-70 хиляди гласа на коалицията с ГЕРБ. \"Основният въпрос е кой е главният опонент на десницата. Това е БСП, а не ГЕРБ\", заяви той.", "date": "2019.06.05", "title": "Р. Христов: Главният опонент на десницата е БСП, а не ГЕРБ"}
{"url": "https://www.faktor.bg/bg/articles/novini/svyat/kitay-gneven-zaradi-amerikanskite-sanktsii-obvini-vashington-za-naprezhenieto-v-blizkiya-iztok", "text": "Изострянето на напрежението в Близкия изток, дължащо се на американския натиск върху Иран, е обезпокоително и всички страни трябва да проявят сдържаност, заяви китайския президент Си Цзинпин пред руски медии преди днешното си посещение в Москва, предаде Ройтерс. Пред ТАСС и в. \"Росийская газета\" Си отбеляза, че поради \"крайния натиск\" на Вашингтон над Техеран и едностранните санкции напрежението в Близкия изток продължава да се покачва. \"Развитието на обстановката е тревожещо\", допълни той. \"Иранската ядрена сделка трябва да се изпълнява и спазва изцяло, поради нейното ключово значение за мира и стабилността в Близкия изток и неразпространението на ядрено оръжие\", каза китайският президент. \"Вижданията и позициите на Китай и Русия по иранския ядрен въпрос в много голяма степен съвпадат, като и двете държави се надяваме всички страни да запазят здравомислието си и да проявят сдържаност, активизирайки диалога и консултациите и намалявайки напрежението\", посочи той. Китай се разгневи от американските заплахи срещу страни и компании, които нарушават американските санкции, като внасят ирански петрол. Китай и Иран имат близки енергийни връзки, припомня Ройтерс. Си Цзинпин не повдигна пряко въпроса за петролните санкции, но изглежда намекна за тях, заявявайки, че Китай ще продължава твърдо да отстоява законните си права и интереси.", "date": "2019.06.05", "title": "Китай гневен заради американските санкции, обвини Вашингтон за напрежението в Близкия изток"}
