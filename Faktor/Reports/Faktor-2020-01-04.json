{"url": "https://faktor.bg/bg/articles/sasht-s-nov-vazdushen-udar-v-irak", "text": "Снощи северно от Багдад САЩ са нанесли въздушен удар по иракски милиции, съобщи иракската държавна телевизия, цитирана от Ройтерс. Тя не уточни кои са милициите и не дава повече подробности. Шестима души са загинали, а трима са тежко ранени при въздушен удар по иракските Сили за народна мобилизация, организация-шапка на подкрепяни от Иран шиитски милиции, в района на лагера Таджи северно от Багдад, заяви снощи пред Ройтерс източник от иракската армия, цитиран от БТА. Кортеж на шиитското опълчение \"Сили за народна мобилизация\" е бил подложен на въздушен удар в предградие на Багдад, съобщи телевизионният канал \"Скай нюз-Арабия\", цитиран от ТАСС. По данни на канала превозните средства - в които са се намирали представители на командването на милициите, е бил атакуван от въздуха в района на Ет Таджи, северно от иракската столица. За въздушен удар тази сутрин по автомобили в района на Таджи, в които се предполага, че са се намирали високопоставени членове на Силите за народна мобилизация, съобщава и новинарският портал \"Ас Сумария\", като се позовава на източник от сферата на сигурността, предаде ДПА. \"Ас Сумария\" съобщава, че ударът е нанесен от въоръжените сили на САЩ,а целта му бил един от командирите на опълчението, посочва ТАСС. По информация на \"Ас Сумария\" при удара са загинали шест души, а трима са ранени.", "date": "2020.01.04", "title": "САЩ с нов въздушен удар в Ирак"}
{"url": "https://faktor.bg/bg/articles/oon-otkaza-da-otseni-zakonnostta-na-vazdushniya-udar-na-sasht-po-letishteto-v-bagdad", "text": "Заместник-говорителят на генералния секретар на ООН Фархан Хак отказа да даде оценка за съответствието с международното право на въздушния удар на САЩ по летището в Багдад, в резултат на който загина иранският генерал Касем Солеймани, предаде ТАСС. \"Не подценявам важността на тази тема, само ще отговоря, че към момента това е всичко, което може да каже генералният секретар по тази тема\", каза той на брифинг в отговор на въпрос възнамерява ли генералният секретар да анализира действията на САЩ от гледна точка на устава на ООН. Преди това вчера генералният секретар Антониу Гутериш публикува изявление, в което лидерите във Вашингтон и Техеран бяха призовани да проявят максимална сдържаност. Гутериш също така изрази и \"сериозно безпокойство от повишаването на напрежението\". Вчера специалният докладчик на ООН по извънсъдебните екзекуции Анес Каламар заяви в Туитър, че убийството на иранския генерал \"най-вероятно е незаконно\", предаде БТА, позовавайки се на ДПА. Хак коментира това изказване на Каламар. \"Тя е говорила в своето лично качество на независим експерт\", заяви той.", "date": "2020.01.04", "title": "ООН отказа да даде оценка законен ли е въздушният удар на САЩ по летището в Багдад"}
{"url": "https://faktor.bg/bg/articles/novini-balgariya-ubitiyat-ot-sasht-gen-syuleymani-planiral-i-porachal-atentata-v-sarafovo", "text": "Убитият преди ден от въздушните сили на САЩ ген. Солеймани е пряко отговорен за убийствения атентат на бургаското летище Сарафово през 2012 година. Това припомниха за Faktor.bg източници от българските специални служби. На 18 юли 2012 година терористите атакуват три автобуса с израелски туристи, които е трябвало да се превозят до хотел „Хризантема“ в Слънчев бряг. В атентата са убити 7 души, а ранени са 35 души. Само дни по-късно израелският вицепремиер и министър по стратегическите въпроси Моше Яалон след среща с вътрешния министър Цветан Цветанов обяви официално, че поръчителят на атентата в Бургас се казва Касем Солеймани - шеф на бригадите \"Ал Кудс\" в Иранската революционна гвардия.  Яалон беше категоричен, че зад терористичния акт стои Иранската революционна гвардия и по-специално бригадите \"Ал Кудс\", ръководени от Касем Солеймани.  „Този човек е поръчителят. Той е отговорен за цялата кампания на терор срещу израелци, без значение от мястото - дали е Грузия, Азербайджан, Кения, Кипър, или пък Тайланд. Всичко това е част от една и съща кампания. Както при намерението за атентат в Кипър, така и зад бомбената атака в Бургас сме сигурни, че \"Хизбула\" играе ролята на подизпълнител. Това е, което знаем” посочи израелският държавник. От посолството на Иран пък тогава контрираха, че ционисткият режим в Израел прави всичко възможно, за да  ги злепоставят и влошат приятелските им отношения с България. Няколко месеца по-късно, след приключване на българското разследване, вицепремиерът Цветан Цветанов обяви след консултативен съвет при президента, че именно „Хизбула” е отговорна за атентата.", "date": "2020.01.04", "title": "Убитият от САЩ ген. Солеймани планирал и поръчал атентата в Сарафово"}
{"url": "https://faktor.bg/bg/articles/ispanskata-tsik-otstrani-regionalniya-lider-na-kataluniya-kim-tora", "text": "Испанската централна избирателна комисия отстрани от длъжност регионалния лидер на автономната област Каталуния Ким Тора, предадоха агенциите. Съгласно решението 57-годишният политик е лишен от право да заема публична длъжност. Дотук се стигна, след като на 19 декември Висшият съд на Каталуния му наложи забрана за срок от 18 месеца да заема държавни постове. Решението на съда обаче подлежи на обжалване пред Върховния съд на Испания, а самият Тора потвърди, че възнамерява да обжалва пред ВС. Очакванията бяха, че докато Върховният съд се произнесе, Тора ще продължи да заема поста си. Но консервативната Народна партия и центристката \"Граждани\" се обърнаха към ЦИК с искане, в съответствие с решението на Висшия съд каталунският политик да бъде лишен от мястото си в регионалния парламент на Каталуния. Това автоматично означава отстраняване от поста му на ръководител на областното правителство, защото уставът на автономията предвижда като изискване наличие на статут на регионален депутат за този, който заема поста на регионален лидер. Делото срещу Тора е свързано с неизпълнение на решение на ЦИК по време на кампанията за парламентарните избори на 28 април миналата година, припомня БТА. Тогава той отказа да свали от обществените сгради символите на движението за каталунска независимост, въпреки че комисията му беше издала разпореждане да го направи. Този развой може да има съществени последици в Каталуния и да наруши плановете за съставяне на ново испанско правителство. Сепаратистите, които без това са гневни заради отказа на испанското правителство да обсъжда независимостта на Каталуния, може да се възпламенят още повече. Същевременно оглавяваната от социалистите коалиция, която много хора очакват да сформира кабинет, е силно зависима от гласуването с \"въздържал се\" на партията Републиканска левица на Каталуния - която в Каталуния е партньор в правителството на Тора - за да получи вот на доверие. Дебатите преди вота в испанския парламент започват днес.", "date": "2020.01.04", "title": "Испанската ЦИК отстрани регионалния лидер на Каталуния Ким Тора"}
{"url": "https://faktor.bg/bg/articles/posolstvoto-na-iran-v-sofiya-tramp-e-prestapnik", "text": "Иранското посолство в София излезе с официално прессъобщение по случая с убийството на ген. Касем Солеймани, в което нарича американския президент Доналд Тръмп престъпник. \"Според международното право тази военна операция на САЩ на иракска земя се счита за \"агресия\", и в допълнение към член 5-ти, изменение 2-ро от Устава на Международния наказателен съд, приети през 2010 г., се разглежда като „престъпление“ и американският президент, който директно е разпоредил операцията, както и преките извършители де юре се смятат за международни престъпници, подлежащи на наказателно преследване\", пише в съобщението. От посолството припомнят също, че висш служител на ООН от Службата на Върховния комисар за правата на човека е категоризирал този акт като „незаконен”, „нарушаващ международното право”, чиито извършители носят „индивидуална наказателна отговорност”. На практика това е първото писмено изявление от страна на иранската държава по случая с убийството на ген. Солеймани. \"Съединените щати, които хвърлиха региона в несигурност чрез едностранни действия, системни нарушения на международното право, прекомерен натиск и икономически тероризъм над Иран, сега поставят същия този регион на ръба на истинска война чрез увеличаване на напрежението, войнствеността и прибягване до държавен тероризъм. Това е война, която, ако започне, ще има последствия и ще доведе до хаос в много страни!\", се казва още в съобщението на иранското посолство до медиите. От дипломатическата мисия на Техеран в София посочват, че държавното знаме над посолството е било свалено наполовина в знак на почит към \"човека, който не позволи черното знаме на ИДИЛ да бъде издигнато в столиците на някои страни, включително Ирак и Сирия и който не позволи последиците от съществуването на това ужасно явление да се проявят в европейските държави.\"  \"Командир Касим Солеймани беше личността, представляваща най-ефективната сила в борбата срещу тероризма и екстремизма в Западна Азия. Той изигра важна и определяща роля в противодействието срещу ИДИЛ, \"Ал Нусра\" и \"Ал Кайда\". Страхливото и малодушно убийство на този човек от агресора, а именно престъпният режим на Съединените американски щати под прякото командване на Тръмп, представлява толкова опасен и глупав акт, който все повече показва терористичния характер на американското правителство, изразяващ се в подкрепата му за терористични групи в региона и по света. Всъщност този страхлив терористичен акт, който беше поръчан от американския президент, изложи на показ американския държавен тероризъм пред всички\", се заявява в съобщението. От посолството на Иран в София припомнят и че актът бе остро осъден от иракския министър-председател и обявен за грубо нарушение на иракския суверенитет и териториална цялост. \"Тази терористична проява увеличи напрежението и враждебността в региона, застраши стабилността и мира и свидетелства за факта, че американският режим не иска мир, стабилност и сигурност. Всъщност този ход може да се разглежда като извинение от страна на Тръмп да избяга от импийчмънт и като част от пропагандната кампания за подсилване на позицията си преди президентските избори в САЩ през ноември. На практика това означава подбуждане към конфликт с цел постигане на политически цели! Тази криминална атака срещу генерал-лейтенант Солеймани е най-голямата стратегическа грешка на САЩ в западноазиатския регион и те няма лесно да избягат от последствията. В заключение, наблягайки на правото на отговор от страна на Ислямска република Иран в подходящо време и място, ще е очевидно, че отговорността за всички последици от това престъпно приключение ще бъде върху САЩ\", завършва съобщението.", "date": "2020.01.04", "title": "Посолството на Иран в София: Тръмп е престъпник"}
{"url": "https://faktor.bg/bg/articles/obshtestvo-ulitsata-slancheva-sabota-do-obyad-zapochva-zaoblachavane", "text": "Днес времето ще бъде слънчево, но около обяд от северозапад облачността, предимно средна и висока, ще започне да се увеличава и вплътнява. Ще духа слаб до умерен вятър от запад-северозапад. Максимални температури между 7° и 12°, в София около 9°, съобщи \"Фокус\". Над Черноморието ще бъде предимно слънчево, но по-късно през деня от северозапад облачността ще се увеличава. Ще духа слаб до умерен северозападен вятър. Максимални температури на въздуха 8°-10°, температурата на морската вода е около 10°. Вълнението на морето ще бъде 1-2 бала. Над планините ще бъде предимно слънчево, но след обяд от северозапад облачността, предимно средна и висока, ще се увеличава и вплътнява. Ще духа умерен, по високите части временно силен вятър от север-северозапад. Максимална температура на височина 1200 метра ще бъде около 6°, на 2000 метра около минус 2°. В неделя ще настъпи обрат във времето. Очакваме нахлуване на студен въздух от север, а между Гърция и Турция в Егейско море ще се оформи зона с ниско атмосферно налягане. Вятърът ще е силен и студен със скорост до 70-80 километра в час. В неделя ще е по-силен в западната половина на страната, а в понеделник – на юг и на изток. Дневните температури ще паднат рязко до към 1-2 градуса. Ще превали сняг с образуване на крехка снежна покривка между 5 и 10 сантиметра в Западна България, в Предбалкана и на североизток. Кулминацията на валежите от сняг ще е в южните части на Гърция и в азиатската част на Турция, където ще падне до метър нов сняг.", "date": "2020.01.04", "title": "Слънчева събота до обяд, утре обрат във времето"}
{"url": "https://faktor.bg/bg/articles/chestvame-142-godini-ot-osvobozhdenieto-na-sofiya", "text": "С празнично биене на камбаните на централните софийски храмове, благодарствен молебен и литийно шествие ще бъде отбелязана годишнината от навлизането на руските войски под предводителството на генерал Йосиф Владимирович Гурко в София и освобождението на града от османско владичество. София е освободена преди 142 години без насилия, без пожари, както се е планирало, без избиване на населението. Тук бързата реакция на руските войски, които проникват светкавично в града и съпротивата на западните консули, които са отказали да го напуснат, както и волята на жителите на града, водят до неговото освобождение през 1878 г. Благодарственият молебен е бил в храм ''Света Неделя'', където се е състояла първата заупокойна служба в памет на загиналите и Тържествен молебен за освобождаването на града. На тях е присъствал лично генерал Гурко. На 4 януари 2020 г. благодарственият молебен ще се състои в храм „Света Неделя” от 10 ч. Именно там преди 142 години се е състояла първата заупокойна служба в памет на загиналите и Тържествен молебен за освобождаването на града. На тях е присъствал лично генерал Гурко. Литийното шествие и поднасянето на цветя и венци пред паметниците на Генерал Гурко и Цар Освободител ще бъде от 10.30 ч., а от 11.15 ч. ще се състои литературно-музикална програма и поднасяне на венци пред паметника на Българския опълченец.  Честването е част от Календара на културните събития на Столична община.", "date": "2020.01.04", "title": "Честваме 142 години от освобождението на София"}
{"url": "https://faktor.bg/bg/articles/zakopchaha-24-godishen-telefonen-izmamnik-oshte-s-katsaneto-mu-u-nas", "text": "24-годишен от Кресна, обявен за издирване във връзка с телефонни измами, е задържан от служители на ГДГП и ГДНП на столичната аерогара при пристигане от Германия. Това съобщиха от пресцентъра на МВР. Мъжът е привлечен като обвиняем по досъдебното производство за организирана престъпна група, извършвала телефонни измами. Седем от участниците в групата бяха задържани след операцията на ГДНП и Спецпрокуратурата на 30 август 2019 г., проведена в градовете Левски и София. 24-годишният е привлечен в качеството на обвиняем за участие в организирана престъпна група, заедно с останалите 7 задържани по време на операцията на 30 август. В хода на досъдебното производство са събрани доказателства за съпричастността му към извършена на 1 август в София телефонна измама. В схемата той е участвал като куриер, като е взел от млада жена инкриминираната сума от 11 000 лв. в района на Семинарията. След това заминал за Германия със семейството си, където се е укривал. Мъжът е с наложена от прокуратурата мярка за задържане под стража за срок до 72 часа. Работата продължава под надзора на Специализираната прокуратура.", "date": "2020.01.04", "title": "Закопчаха 24-годишен телефонен измамник още с кацането му у нас"}
{"url": "https://faktor.bg/bg/articles/24-500-praseta-shte-badat-umartveni-po-humanen-nachin-v-s-nikola-kozlevo", "text": "24 500 прасета ще бъдат умъртвени по хуманен начин в индустриална ферма в шуменското село Никола Козлево. Вчера Българската агенция по безопасност на храните констатира заболяването африканска чума по свинете. Фермата вече е поставена под карантина. Това стана ясно от извънредното заседание на областната епизоотична комисия. Огнището на заболяването е констатирано на 2 януари. Ветеринарният лекар на фермата е информирал ветеринарните власти за съмненията си, че има заболели от африканска чума животни. Веднага са взети проби, които са изследвани в лаборатория и вчера в късния следобед е потвърдена заразата.   \"Не можем да приложим мерки да отделим заразените от болните прасета, защото инфекцията така е проникнала в обекта, че нямаме възможност да го направим. Също ние и нямаме право да го правим, съгласно нормативните документи, но г-жа Танева ми каза \"дайте колкото можем да щадим животновъдството, защото държавата понесе огромни загуби\", заяви проф. Паскал Желязков, директор на БАБХ. Във фермата вече са приложени всички възможни ветеринарни мерки - дезинфекция на помещенията, ограничаване на движението и две санитарни зони около фермата. Преди 10 години в района е имало заболяване на трихинелоза, което може да е било първопричината за проникване най-вероятно. Щетите за собствениците на фермата се изразяват на поне 10 млн. лева. ОТ БАБХ апелират да се спазват всички санитарни мерки. При всяко съмнение да се информират ветеринарните власти. Във фермите в Шуменско се отглеждат 65 000 прасета. Индустриалното свинепроизводство е съсредоточено в Североизточна България.", "date": "2020.01.04", "title": "24 500 прасета ще бъдат умъртвени по хуманен начин в с. Никола Козлево"}
{"url": "https://faktor.bg/bg/articles/gartsiya-spira-kamioni-nyama-da-se-propuskat-na-granitsata", "text": "Поради очакваното влошаване на метеорологичната обстановка (обилен снеговалеж), по решение на гръцките власти от 6 часа утре, 5.01.2020 г. няма да се пропускат автомобили с товароносимост над 1,5 т. през няколко гранични контролно пропускателни пункта (ГКПП). Става дума за ГКПП Кулата-Промахон, ГКПП Илинден-Ексохи и ГКПП Капитан Петко Войвода-Орменион, съобщиха от Главната дирекция Гранична полиция.", "date": "2020.01.04", "title": "Заради опасно време Гърция спира камионите на границата"}
{"url": "https://faktor.bg/bg/articles/v-ramkite-na-tri-mesetsa-sluzheben-kabinet-rumen-radev-mozhe-da-razrazi-seriozna-kampaniya-sreshtu-gerb", "text": "Годината идва с много въпроси. Ето отговорите на политолога Димитър Ганев на въпросите на 24 часа: 1. Ще има ли предсрочни избори? Резултатите от европейските и местните избори не дават основания за нов вот. Предсрочни парламентарни избори са по-малко вероятният сценарий, при условие че няма някакви много изненадващи развития, които към днешна дата няма как да прогнозираме. Няма причина и Борисов да иска предсрочни избори. За ГЕРБ е важно да изкара този мандат докрай най-малко по две причини: На първо място, защото първите два мандата бяха предсрочно прекратени и трета оставка ще бъде лошо послание за стабилността, която ГЕРБ непрекъснато се опитва да демонстрира. На второ място, при оставка на кабинета трябва да се мине през служебен кабинет, формиран от Румен Радев.  На това няма как да се гледа в ГЕРБ позитивно, защото президентът демонстрира особено остра критичност към управлението и в рамките на тези три месеца служебен кабинет може да опита да разрази сериозна кампания срещу ГЕРБ. Не виждам и интерес сред основните политически сили за бързи избори. БСП ще се занимава в следващите няколко месеца предимно със себе си заради предстоящите вътрешни избори. Ахмед Доган пък от своя страна ясно заяви, че ДПС няма да преследва предсрочни парламентарни избори. 2. Кой може да разклати най-сериозно управлението: протести, парламентарна опозиция, напрежение в “Обединени патриоти” или друго?  “Обединени патриоти” през 2019 г. се превърнаха в разединени патриоти, но все още участват в управлението. Те добре си дават сметка, че позицията им в момента е изключително изгодна, защото имат представители в изпълнителната власт и държат ключа към парламентарното мнозинство. В този смисъл политическият им интерес не предполага по никакъв начин нови избори, защото след нов вот я имат представителство в новия състав на Народното събрание, я нямат. Така че те докрай ще крепят това управление. Най-голямата опасност за стабилността на това управление са евентуални мащабни социални протести. И то не такива, каквито наблюдаваме в последните месеци - на определени професионални групи, които искат увеличение на бюджетните средства за техния сектор, а по-скоро на такива с антисистемен характер като тези през зимата на 2013 г. например. Ситуацията обаче днес е различна – през 2013 г. се намирахме в четвърта поредна година на икономическа криза, на затягане на коланите и на липса на увеличение на доходите. На прага на 2020 г. икономическата ситуация далеч не е такава. 3. Ще запази ли Корнелия Нинова лидерския пост? Без съмнение Корнелия Нинова има най-голям шанс да спечели нов мандат начело на БСП. Въпреки че вътрешнопартийната опозиция доказа през 2019 г., че може да налага свои инициативи, да размества листи и прочее, тя няма достатъчно силна фигура, около която да се обедини и да даде оспорвана битка на Нинова при пряк избор за председател.  4. Ще има ли изненади от нови политически играчи? Вече имаме една официална заявка за нов играч – партията на Слави Трифонов. Втора като че ли загрява на терена в лицето на Мая Манолова. Струва ми се, че това ще са по-сериозните опити да се даде алтернатива на ГЕРБ. Не виждам откъде би могла да се появи друга фигура, която сериозно да размести политическите пластове. 5. Ще има ли смени на министри? Много вероятно. Всички знаем как Борисов сменя министри. Появява се напрежение или скандал в определен сектор и най-често министърът подава оставка или оставката му се иска. Ще се учудя силно, ако 2020 г. бъде толкова спокойна, че да няма скандал или социално напрежение, свързан с определен министър. 6. Ще има ли промени на конституцията? Не. Конституция се променя с минимум две трети мнозинство. Дори всички да са единодушни по определен въпрос, не виждам ГЕРБ, които държат над една трета от състава на това Народно събрание, как ще подкрепят инициатива на президента. 7. Каква може да е изненадата на годината? Предсрочни избори. 8. Какво е най-голямото предизвикателство, което имаме да решаваме като нация? Демографската криза. 9. Ще бъде ли преизбран Тръмп? Ако някой ви каже с категоричност, че ще бъде избран или не, той или хвърля боб, или има свръхестествени способности, каквито аз нямам. Струва ми се обаче, че импийчмънтът в долната камара на Конгреса направи по-скоро услуга на Тръмп. 10. Как ще се отрази Брекзит на ЕС? Както ще има лоши последици, така ще има и добри. Да, разбира се, напуска една голяма държава с огромна за европейските мащаби икономика, но Великобритания винаги е била спирачка за интеграционните процеси на континента и излизането ѝ от блока може да бъде тласък за по-форсирана интеграция.", "date": "2020.01.04", "title": "В рамките на три месеца Румен Радев може да разрази сериозна кампания срещу ГЕРБ"}
{"url": "https://faktor.bg/bg/articles/otstraniha-golyama-vodoprovodna-avariya-v-pernik", "text": "Министърът на икономиката Емил Караниколов и заместник-министърът на регионалното развитие и благоустройството Николай Нанков инспектираха днес ремонтите на водопреносната мрежа в квартал „Църква“ в Перник, съобщиха от Министерството на регионалното развитие и благоустройството (МРРБ). До обяд аварийни екипи отстраниха една от двете големи аварии в квартала и водата бе пусната. Продължава работата по отстраняването на другата авария с помощта на екипи от други градове. „С 30-те милиона лева, които правителството отпусна спешно, предстои ремонт на водопроводната мрежа в този квартал, както и на други части на града“, каза при проверката заместник-министър Нанков. На среща с кмета на Перник Станислав Владимиров беше обсъдена и нуждата общината да ускори процедурите по избор на изпълнители на аварийните дейности. Кметът увери представителите на изпълнителната власт, че преди края на следващата седмица вече ще бъде възложен ремонтът на квартал “Църква”. А поетапно общината ще възлага аварийните ремонти и по останалата част от ВиК мрежата, за които правителството, на 31 декември 2019 г., преведе на община Перник над 30 млн.лв. Вече има резултати от мерките, които бяха предприети, заедно със спелеолога Атанас Русев, по добив на вода от пещерите. Дебитът  е нисък, но се полагат усилия за неговото увеличаване. Заради аварията в квартал “Църква” днес беше раздадена и част от минералната вода, която се осигурява на бедстващия град в координация с Главна дирекция „Пожарна безопасност и защита на населението“ и се разпространява по график на община Перник.", "date": "2020.01.04", "title": "Отстраниха една от двете големи водопроводни аварии в Перник"}
{"url": "https://faktor.bg/bg/articles/sadiite-na-polfriyman-pusnaha-na-svoboda-valiumniya-iznasilvach", "text": "Тричленен състав на Софийския градски съд (СГС) – Вера Чочкова, Иван Коев и техен колега – младши съдия, са изменили мярката за неотклонение на сериен изнасилвач, извършил сексуално престъпление спрямо млада жена в столицата в навечерието на Нова година, пише \"Правен свят\".   Първоначално районен съдия е наложил постоянен арест на Йохан Фредерик Стелингверф, гражданин на Нидерландия. На 02 януари 2020 г. (четвъртък) дежурен състав на СГС, в който влизат двама от активистите на Съюза на съдиите в България (ССБ), намира за достатъчно Стелингверф да остане под домашен арест.   Случайно или не, но безспорен факт е, че значителен дял от издръжката си ССБ дължи на проекти, които се финансират от Нидерландия, чийто гражданин се оказва Стелингверф.   Съдебният състав е приел, че по досъдебното производство не са били предоставени официални документи за предишни осъждания и регистрации на извършителя на изнасилването, като например преписи от присъди и др. Информация за предишни сексуални престъпления от страна на лицето имало единствено от публикации в интернет, които магистратите не приели за достатъчно основание да наложат най-тежката мярка за неотклонение.   Освен това, съдиите приемат, че чужденецът има валиден постоянен адрес в София, тъй като е представен договор за наем за ползване на жилище, сключен още през м. април 2019 г., както и данни за регистрирана и осъществяваща дейност на територията на страната фирма. Магистратите приемат, че това е достатъчно доказателство, че Йохан Стелингверф няма да се укрие от правосъдието и да попречи на разследването.   Съдът все пак е приел, че има обосновано предположение, че мъжът е извършител на изнасилването на млада жена в София, сторено именно в наетия от Стелингверф апартамент. Това обаче не било достатъчна предпоставка за потвърждаването на постоянния арест на гражданина на Нидерландия и той е оставен под домашен арест. В опит да предотвратят укриването му, каквито случаи е имало в миналото, в петък от прокуратурата са издали забрана на чужденеца да напуска страната до приключване на делото срещу него.   Изнасилвачът е осъждан в Бразилия, арестуван в Нидерландия, Испания и Малта.   Сайтът \"Трафик нюз\", който първи съобщи информацията за решението на състав на СГС, изнася подробна справка за престъпната биография на Йохан Стелингверф, от която става ясно, че той има всички характеристики на сериен изнасилвач. Стелингверф e потомък на семейство адвокати от Сасенхайм. Бивши негови съученици го описват като аутсайдер, но за сметка на това доста агресивен. В последствие става учител. Преподава география и икономика в училища в Рийнсбург, Нордвейк, Амстердам и Хага. По-късно е докторант и асистент във факултета по бизнес-администрация в университета в Гронинген и в университет в Амстердам. Паралелно се представя и като модел. През 2006 година започват проблемите с правосъдието. Срещу него в полицията постъпват жалби от няколко жени, които твърдят, че са били упоени и изнасилени от него. Според холандските медии, цитирани от \"Трафик нюз\" сценарият, по който примамва жертвите си, е един и същ. Избира млади момичета - 18-годишни. Посещава основно барове и дискотеки в района на Амстердам и Лайден.   В повечето случаи няма проблем с контакта, тъй като е чаровен и бързо намира общи теми за разговор. Но скоро след първия контакт, жените осъзнават, че са направили огромна грешка. Сдобива се с прозвището \"Валиумния изнасилвач\", защото при експертизите в кръвта на някои от момичетата е открит валиум.   Нещата ескалират до там, че холандските власти дори публикуват негова снимка с предупреждение, че е опасен, което според местната преса е прецедент. През 2007 година 26-годишният /тогава/ Стелингверф е заподозрян в четири изнасилвания и един опит за изнасилване. Арестуван е в Бразилия. По време на делото са представени десетки доказателства и показанията на жертвите. Освен негова ДНК на местопрестъпленията, в колата му са намерени и наркотици. Стелингверф отрича всички обвинения и твърди, че инициативата за срещи е била на момичета. Осъден е на десет години затвор, които по-късно са намалени на пет години.   След това се подвизава в Полша, Малта и Испания. В Малта и Испания срещу него също има жалби от жени, които твърдят, че са били изнасилени. Стелингверф отново отрича и завежда дело срещу 27-годишната жена от Малта, с която живеел, като я обвинява, че е обсебила част от вещите му. Арестуван е и в Барселона по жалба на млада испанка, която го обвинява в сексуално посегателство.   Наивната българска жертва   \"Трафик нюз\" разкрива подробности и за изнасилването на млада жена в столицата. То е извършено в празниците около Коледа, като Стелингверф се е запознал с жертвата си в централно столично заведение. Подхождайки наивно, младата жена се съгласила да отиде в дома на чужденеца, където, след като вероятно също е упоена, е изнасилена от него и става обект на жестоки гаври. След което нидерландецът я гони от дома си, а жената е открита в безпомощно състояние от патрул на полицията. Жертвата описва случая и серийният изнасилвач е задържан. Според разследващи, с които \"Правен свят\" разговаря, не е изключено Стелингверф да е имал и други жертви на сексуалните си престъпления у нас, но пострадалите да не са сигнализирали в полицията.   Съдиите   Двама от членовете на съдебния състав, който е пратил в домашен арест серийния изнасилвач от Нидерландия, са известни с активната си подкрепа за всевъзможни инициативи на политизирания Съюз на съдиите в България. Съдия Чочкова бе номинирана от ССБ за главен съдебен инспектор преди пет години, но депутатите избраха другата номинация на съсловната организация – Теодора Точкова. Преди половин година съдия Чочкова внезапно загуби съпруга си – уважаваният общественик, адвокат и служебен зам.-министър на правосъдието Валери Тарандов. Съдия Иван Коев е известен в магистратските среди с небрежния си стил на обличане, който крие под строгата магистратска тога, както и с хобито си – оперно пеене. През 2012 г. Коев бе наказан заради забавени над 30 наказателни дела. Чочкова и Коев редовно се включват в инициативи на ССБ, основно насочени срещу независимостта на прокуратурата, работата на Висшия съдебен съвет или други власти.", "date": "2020.01.04", "title": "Съдът пусна на свобода \"Валиумния изнасилвач\""}
{"url": "https://faktor.bg/bg/articles/otkriha-martav-mazh-v-baseyn-vav-varna", "text": "Мъжко тяло е открито в басейн ”Приморски” във Варна. Сигналът е постъпил в 15.40 часа, съобщи \"Фокус\". От полицията информират, че събитията около инцидента се изясняват. По-късно стана ясно, че мъжът е на около 40 години и вече е известна самоличността му. По всяка вероятност става дума за нещастен случай. Мъж, плуващ в съседен коридор, който е станал свидетел на инцидента, се е опитал да помогне. Изясняват се причините за настъпилата смърт.", "date": "2020.01.04", "title": "Откриха мъртъв мъж в плувен басейн \"Приморски\" във Варна"}
