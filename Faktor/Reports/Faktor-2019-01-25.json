{"url": "https://www.faktor.bg/bg/articles/novini/balgariya/zaev-katsna-v-sofiya-pribira-se-s-transport-na-borisov-v-makedoniya", "text": "Македонският премиер Зоран Заев е кацнал София на връщане от Световния икономически форум в Давос. Причината е силен снеговалеж в Скопие, заради което самолетът на Заев не могъл да се приземи в македонската столица. Македонският премиер вече пътува за страната си с автомобили на НСО, които се ползват за транспорт и охрана на българския премиер Бойко Борисов, съобщи \"24 часа\". Двамата премиери са разговаряли по телефона след кацането на Заев в София. Ще се срещнат обаче на 4 февруари, когато македонецът ще пристигне за подписването на споразумения между двете правителства", "date": "2019.01.25", "title": "Заев кацна в София, прибира се с транспорт на Борисов в Македония"}
{"url": "https://www.faktor.bg/bg/articles/novini/svyat/i-shvetsiya-shte-vavede-palna-zabrana-na-avtomobilite-s-dvigateli-s-vatreshno-gorene", "text": "Швеция е поредната държава, която има намерение да въведе пълна забрана на автомобилите с двигатели с вътрешно горене. Това ще стане през 2030 г., като е една от ключовите програма на новото правителство на страната, което ще се бори с глобалното затопляне и с изпълнение на Парижкото споразумение за справяне с климатичните промени. За постигане на тези цели, в близките години властите започват активно развитие на инфраструктура за електрически транспорт. Идеята на управляващите е Швеция да стане първата държава в света, която да не използва изкопаеми енергийни източници, съобщава Deutsche Welle, като цитира премиера на страната – социал-демократът Стефан Льовен. По този начин Швеция става деветата държава, която посочва конкретна дата за пълен отказ от автомобилите с двигатели с вътрешно горене. \"От 2030 г. на територията на страната няма да могат да се регистрират нови коли с бензинови и дизелови двигатели\", обяви представителката на екологичната организация Greenpeace - Марион Тиман. По-рано стана ясно, че Норвегия планира отказ от автомобилите с двигатели с вътрешно горене през 2025 г. В момента в скандинавската страна половината от продадени нови коли са електрифицирани – 31,2% са на ток, а останалите са хибриди. Освен това, през 2030 г. от бензиновите и дизеловите коли ще се откажат Израел, Ирландия, Исландия и Холандия. Същият срок са си поставили Китай и Индия, а през 2040 г. забраната на двигателите с вътрешно горене ще стане факт във Великобритания и Франция.", "date": "2019.01.25", "title": "И Швеция ще въведе пълна забрана на автомобилите с двигатели с вътрешно горене"}
{"url": "https://www.faktor.bg/bg/articles/novini/svyat/matyu-nimits-idva-nova-era-na-balkanite", "text": "\"На Балканите идва нова ера\", заяви американският дипломат Матю Нимиц. Нимиц, който бе посредник на ООН в спора между Атина и Скопие за името на Република Македония от 1994 до подписването на договора, коментира днешното одобрение на Преспанското споразумение в гръцкия парламент.  \"Депутатите взеха историческо решение. Идва нова ера на Балканите. Ера на мир и разбирателство\", заяви Нимиц.", "date": "2019.01.25", "title": "Матю Нимиц: Идва нова ера на Балканите"}
{"url": "https://www.faktor.bg/bg/articles/novini/balgariya/siderov-se-gavri-simeonov-e-nay-dostoen-da-vodi-evrolistata-edinstveno-valentin-kasabov-bi-mogal-da-mu-bade-konkurentsiya", "text": "\"Подкрепям желанието на Валери Симеонов да оглави листата за евровота\", заявява в своя позиция лидерът на ПП \"Атака\" Волен Сидеров, съобщават от пресцентъра на партията. \"Въздържах се досега да го кажа публично, но смятам, че това е най-достойният водач на листата и че всички други кандидатури са несъстоятелни\", допълва Сидеров. \"Единствено Валентин Касабов би могъл да бъде някаква конкуренция. Но за това е необходимно да има дискусия, на която съм готов по всяко време и на всяко място\", посочва още той, цитиран от Агенция \"Фокус\".", "date": "2019.01.25", "title": "Сидеров се гаври: Симеонов е най-достоен да води евролистата, единствено Валентин Касабов би могъл да му бъде конкуренция"}
{"url": "https://www.faktor.bg/bg/articles/novini/balgariya/borisov-za-prespanskoto-sporazumenie-usiliyata-ni-davat-rezultati", "text": "\"Радвам се, че мога да приветствам днешната ратификация на договора от Преспа, която дава възможност Скопие скоро да се присъедини към НАТО и отваря нова страница в техните отношения с ЕС, така че скоро да могат да започнат преговори за присъединяване\", написа премиерът Бойко Борисов в официалната си страница във Фейсбук по повод ратификацията на Преспанския договор за разрешаване на спора за името на Македония. \"Усилията, които вложихме по време на нашето Председателство и след това, да помагаме на страните от Западните Балкани, включително и на приятелите ни от Скопие, днес дават своите резултати. Ще продължим да ги подкрепяме, както и досега\", допълва Борисов.", "date": "2019.01.25", "title": "Борисов за Преспанското споразумение: Усилията ни дават резултати"}
{"url": "https://www.faktor.bg/bg/articles/novini/balgariya/k-valchev-v-bazata-na-grao-sa-identifitsirani-nad-200-000-detsa-koito-ne-sa-v-klasnite-stai", "text": "30 000 деца са включени в образователната система чрез механизма за обхват на учениците. Това съобщи министърът на образованието Красимир Вълчев. Той добави, че в базата на ГРАО са идентифицирани над 200 000 деца, които не са в класните стаи. „След работата на мобилните групи е установено, че близо три четвърти от тези деца са извън страната. От останалите 50 000: 30 000 са включени в образователната система, 2 000 са отпаднали вторично миналата година, но нови 8 000 са били записани допълнително. Междувременно други 4 000 деца са напуснали образователната система, а 8 000 са в чужбина\", посочи министър Вълчев. „Целта на механизма вече е не толкова да вкара децата в класните стаи, а ефективно да ги включи в образователната система и да осигури ежедневна посещаемост, тъй като резултатите в системата на образованието идват с натрупване на часове педагогическа работа с тези деца. За това са необходими много повече мерки и най-вече ефективна работа в самите и училище, продължителни усилия от страна на учителите, в това число и допълнително обучение за преодоляване на образователните трудности“, каза още министър Вълчев. Той посочи, че от изключително значение за обхващане на децата в образователната система е работата със самите родители. „Механизмът показва, че когато институциите работят заедно, има ефект. Това не винаги се постига във всяко едно населено място и по отношение на всяко едно училище. Затова се опитваме допълнително да подобрим координация. По отношение на едно проблемно дете е необходимо да има комплекс от мерки“, заяви министър Вълчев. Той добави, че децата от проблемни групи са с увеличаващ се дял. Вълчев каза още, че целта на държавата е с инструментите за контрол, с които разполага да принудим учебните заведения да полагат достатъчно усилия за включването на тези деца в образователния процес, а не са да симулират такива. „Това е формулата – задължително образование. Целта е с всички инструменти, които имаме, да ги накараме задължително да ги включат в образователната система. Целта е учителите да работят за ефективното им включване, а децата да бъдат обхванати в по-ранно възраст в детска градина“, добави Красимир Вълчев.", "date": "2019.01.25", "title": "К. Вълчев: В базата на ГРАО са идентифицирани над 200 000 деца, които не са в класните стаи"}
{"url": "https://www.faktor.bg/bg/articles/novini/balgariya/svilenski-s-ultimatum-ako-stanishev-iska-da-e-evrodeputat-tryabva-da-podkrepi-programata-na-ninova", "text": "\"Ще имаме поредно заседание на БСП на 49-тия конгрес, на който ще приемем \"Визия за Европа\" и \"Визия за България\". Интригата със Сергей Станишев се пренася извън БСП. Тепърва стартира процедурата за предложения за евродепутати. Сергей Станишев е достоен да бъде избран, ако подкрепи \"Визия за Европа\", включително, ако не подкрепи Истанбулската конвенция\". Това заяви пред БНТ депутатът от БСП Георги Свиленски.  \"Не мисля, че ще е проблем за Станишев да припознае \"Истанбулската конвеция\". Искахме с 2 писма за 1, 3 млрд. лв. за магистрали до АПИ да не се дават на държавно дружество без техника. Не сме против магистралите, но да се докаже, че може да бъдат построени\", каза още социалистът.  \"Възмущаваме се, гневни сме за обвинението срещу Елена Йончева. Тя е депутат от две години депутат, а сигналите идват 5 години по-късно. Тя е направила съвместна фирма, която да произвежда продукти. Не съм гледал филмите ѝ, но има съвпадение с наказателния процес. Тя е острието на опозицията и се стоварва цялата машина върху гърба ѝ. Все още не е престъпление да имаш офшорна фирма. Сезираме европейски и международни организации в защита на журналистите, както и всички посланици\", коментира Свиленски.", "date": "2019.01.25", "title": "Свиленски с ултиматум: Ако Станишев иска да е евродепутат, трябва да ни подкрепи за \"Истанбулската конвенция\""}
{"url": "https://www.faktor.bg/bg/articles/novini/balgariya/n-dimov-parlamentat-mozhe-da-promeni-zakona-taka-che-da-razreshen-vtori-lift-na-bansko", "text": "Парламентът може да промени закона така, че да бъде осъществимо инсталирането на втори лифт на Банско, стана ясно от думите на екоминистъра в кулоарите на парламента. \"Ние се намираме в сградата, която може да бъде на ход\" - така отговори министърът на околната среда и водите Нено Димов в отговор на въпроса дали все пак може по някакъв начин могат да бъдат подпомогнати хората от региона, които искат втори лифт и икономическо развитие в Пирин. \"Решението на съда означава, че в този тип национални паркове не може да има никакво развитие при този закон. Съдът тълкува този закон по този начин\", припомни фактите за решението на петчленния състав на ВАС, което е окончателно и заради което правителството се отказа от плана за Пирин. \"Докато законът е в този вид, не може да се процедира нищо, законите се приемат в Народното събрание. Това е сградата, която може да реши този проблем\", отново подсети депутатите министърът. Димов даде да се разбере, че няма да подава оставка по желание на група протестиращи еколози, а само по искане на управляващата коалиция, чиято програма изпълнява. Екоминистърът  се възмути, че по данни от проучване през последните 11 години само от обжалвания и спирания на инвестиционни проекти в страната всеки ден бюджетът губи по 1 милион лева на ден. Димов коментира и застрояванията по крайбрежната ивица, като посочи, че двата строежа са спрени, а при третия случай, край Арапя, няма навлизане в рамките на \"Натура\", нито в защитена зона, така че екоминистерството няма отношение.", "date": "2019.01.25", "title": "Н. Димов: Парламентът може да промени закона така, че да разрешен втори лифт на Банско"}
{"url": "https://www.faktor.bg/bg/articles/mareshki-brani-mduro-postavi-pod-vapros-koalitsiyata-s-novite-si-partnyori", "text": "\"Смятаме за недопустима каквато и да е намеса във вътрешните работи на Венецуела от страна на други държави\". Това заяви лидерът на \"Воля\" Веселин Марешки в парламента. Той обяви, че подкрепя \"демократично избрания\" президент на Венецуела Николас Мадуро. По думите му, международната реакция е \"грубо показване на международното право\".  На 23-ти януари председателят на венецуелския парламент Хуан Гуайдо се обяви за временен държавен глава на южноамериканската държава по време на огромен антиправителствен протест в столицата Каракас и обеща да организира свободни избори. Той получи подкрепата на американския президент Доналд Тръмп, докато Русия и Китай застанаха зад досегашния президент Николас Мадуро, чието управление доведе до най-дълбоката икономическа криза в историята на Венецуела. \"Венецуелският народ като всеки един свободен народ има свободата и правото сам да избира пътя на своето развитие и своите ръководители. Ние заставаме на страната на венецуелския народ и осъждаме всякакви опити да му се налагат решения взети от задкулисието\", каза Марешки от парламентарната трибуна. \"Външният министър Екатерина Захариева и Народното събрание да излязат с официална позиция и да проявят съпричастност към \"демократичните институции, Конституцията и правилата. Сегашните лидери на ЕС заеха страхливи, политически коректни позиции\", каза още Веселин Марешки.  Зам.-председателят на парламента постави пред сериозен проблем новите си партньори в коалицията \"Воля - българските родолюбци\", която ще участва в европейските избори. Тя започна да се разпада почти веднага, след като беше официално обявена в парламента в четвъртък. Освен формацията на варненския бизнесмен в обединението трябваше да влязат Народната партия \"Свобода и достойнство\" (НПСД) на Орхан Исмаилов, Земеделският съюз \"Александър Стамболийски\" на Спас Панчев и партия \"Обединена социалдемокрация\". Няколко часа по-късно обаче ръководството на НПСД разпространи декларация, която обяви, че снема политическото доверие от лидера си Орхан Исмаилов и иска неговата оставка.", "date": "2019.01.25", "title": "Марешки брани Мадуро, набутва в капан новите си партньори"}
{"url": "https://www.faktor.bg/bg/articles/novini/balgariya/meditsite-v-speshna-pomosht-gorna-oryahovitsa-masovo-podadoha-molbi-za-napuskane", "text": "Екипът на Спешна помощ – Горна Оряховица, се събра на извънредно събрание, на което присъства и областното ръководството на Центъра за спешна медицинска помощ и решиха да подадат оставки, предаде БГНЕС. Само 5 минути след края на събранието 10 човека подадоха молби за напускане на системата на спешна помощ, а останалите 40 масово заявиха, че ще ги последват. Поводът за масовото подаване на молби за напускане е поредното нападение на медицинско лице по време на работа. Това се случи в началото на седмицата когато 35-годишна жена от ромски произход нападна с юмруци фелдшера Наталия Армянова, а още тогава служителите в спешният център заявиха, че обмислят колективна оставка. „Не се чувствам защитена и идвам със страх на работа. А да не говорим когато се подаде някакъв адрес особено нощно време и тръгвам само с шофьор, с какъв страх тръгвам, защото не знам там какво ме чака и дали ще се върна“, заяви Стела Маркова – медицински фелдшер. Сред първите подали молба за напускане е и старши фелдшерът на отделението Иван Шишков. „Вече не се чувстваме защитени тука, психическият тормоз е много голям и вече не издържаме на този тормоз психически. Жалко, че оставяме такова голямо население около 60 000 без медицинско обслужване заради такива случаи, които напоследък много зачестиха“, каза той. Служителите, които днес подадоха молби за напускане в следващият месец ще изработват предизвестия, което означава, че в края на февруари няма да има достатъчно екипи, които да поемат спешните случаи в Горна Оряховица и няколко съседни общини. „Февруари месец ще бъде критично и проблемно, ако не размислят колегите. Пациентите ще чакат, когато единственият екип, който остане на работа, когато успее да ги обслужи, няма от къде да взема други. Тука е един регион около 80 000 човека“, заяви Валентина Хаджирадева, директор на ЦСМП – Велико Търново. Филиалът на ЦСПМ – Горна Оряховица е вторият по големина в област Велико Търново и обслужва пациенти и от общините Лясковец, Стражица, Златарица и Елена.", "date": "2019.01.25", "title": "Медиците в Спешна помощ – Горна Оряховица масово подадоха молби за напускане"}
{"url": "https://www.faktor.bg/bg/articles/38-godishen-mazh-e-s-opasnost-za-zhivota-sled-poboy-na-tsarigradsko-shose", "text": "38-годишен мъж е с опасност за живота след побой на бул. \"Цариградско шосе\", извършителите се издирват. Това съобщиха от пресцентъра на МВР. Снощи, около 20.30 часа, постъпил сигнал за мъж в безпомощно състояние на бул. „Цариградско шосе“. На място незабавно са изпратени екипи на полицията и спешна помощ. Пострадалият – 38-годишен мъж, е откаран в болница и настанен за лечение, с опасност за живота. Работа по образуваното досъдебно производство продължава под надзора на прокуратурата.", "date": "2019.01.25", "title": "38-годишен мъж е с опасност за живота след побой на \"Цариградско шосе\""}
{"url": "https://www.faktor.bg/bg/articles/izdahna-14-godishniyat-bozhidar-udaren-ot-voltova-daga-pri-selfi", "text": "Почина 14-годишният Божидар, който преди повече от седмица беше ударен от волтова дъга при опит за селфи върху влак. Лекарите извършиха две операции, но въпреки усилията им не са успели да го стабилизират. Това е поредният трагичен случай у нас с дете, което се качва на влак, за да си направи селфи. За две години при подобни инциденти са пострадали шест деца. Божидар бе приет в болницата с опасност за живота и 56% изгаряния. Инцидентът стана на жп гарата край село Калитиново при опит за селфи върху вагон. Детето бе настанено в Клиниката по изгаряния на Университетската болница \"Св. Георги\" в Пловдив в шоково състояние. Свидетели на инцидента станали други деца, които били с пострадалия Божидар. Те са подали и сигнала на тел. 112.", "date": "2019.01.25", "title": "Издъхна 14-годишният Божидар, ударен от волтова дъга при селфи"}
{"url": "https://www.faktor.bg/bg/articles/gazprom-obyavi-pochti-1-4-mlrd-evro-investitsii-v-turski-potok-za-2019-g", "text": "\"Газпром\" публикува данни за инвестиционната си програма през 2019 г. за транспортиране на газ, според които за проекта \"Турски поток\" са предвидени около 102.6 млрд. рубли (почти 1.375 млрд. евро). Сумите са за тръбопроводи извън мрежите за газоразпределение и конкретно за довършване на втората подводна тръба на \"Турски поток\" са посочени 26 млрд. рубли (349 млн. евро), при положение, че за 2018 г. инвестицията бе 172. 45 млрд. рубли. За сухопътната част от турския бряг до границата с Европейския съюз са предвидени още 17.72 млрд. рубли (237.5 млн. евро). Официално все още не е решено дали транзитът ще минава през България или Гърция, но планираната най-голямата инвестиция в района дава отговор. Тя е за проектиране, строителство и експлоатация на газопровод в Сърбия - 58.79 млрд. рубли (788 млн. евро). Според руската агенция \"Прайм\" целта е да бъде разширена газопреносната система на страната, за да приема газ от \"Турски поток\". При посещението на Владимир Путин в Белград миналата седмица ръководителят на \"Газпром\" Алексей Милер потвърди, че има планове до края на 2019 г. да бъде приключено строителството на сръбския газопровод, продължаващ \"Турски поток\" до унгарската граница. Той ще започне от границата с България и ще е с дължина 403 км, добави той. В края на официалните разговори Путин каза, че Русия е готова да вложи 1.4 млрд. долара (1.23 млрд. евро) в продължаването на \"Турски поток\" през Сърбия до европейските пазари. Домакинът - президентът Александър Вучич добави, че Москва и Белград заедно ще финансират новата тръба. От 10 години Русия контролира петролно-газовия сектор на Сърбия, тъй като през 2009г. \"Газпром нефт\" придоби контролен пакет акции на държавното дружество NIS. През 2011 г. бяха купени още 5.15%, с което делът на руската компания достигна 56.15%. Днес, 25 януари, петък, би трябвало да бъде обявен резултатът от вторият етап от икономическия тест ( 22 до 24 януари) на \"Булгартрансгаз\" за заявки на интерес за резервиране на капацитета на евентуалния нов български газопровод, който да транзитира от Турция до Сърбия газа от \"Турски поток\". Условието на компанията за прогнозни приходи от 2.67 млрд. лв. в период от 15 години не е било изпълнено.  Държавният газов оператор ще промени условията на търга, като намали размера на таксите и удължи сроковете така, както беше поискал основният кандидат - \"Газпром\", пише  \"Капитал\". Все още не е ясен политическият риск за продължаването на \"Турски поток\", тъй като САЩ предупреждават, че може да наложат санкции на всяка компания - включително италианските и швейцарски фирми с кораби за полагане на тръби - имаща общо както с този проект, така и със \"Северен поток 2\" през Балтийско море до Германия.", "date": "2019.01.25", "title": "\"Газпром\" обяви 1.4 млрд. евро инвестиции в \"Турски поток\" за 2019 г."}
{"url": "https://www.faktor.bg/bg/articles/rekorden-broy-uchastnitsi-vav-festivala-surva", "text": "Рекорден брой участници ще представят своите традиции и обичаи в 28-то издание на международния фестивал на маскарадните игри \"Сурва\", който се отрива днес от 18 ч. в Перник. Очакват се над 7500 участници от 9 държави. Фестивалът ще бъде открит с грандиозен спектакъл пред Двореца на културата в града. Началото на състезателните дефилета е на 26 януари от 10.00 часа, като те ще продължат и в неделя. През 2015 г. празникът \"Сурва\" е вписан в представителния списък на ЮНЕСКО за нематериалното културно наследство на човечеството.", "date": "2019.01.25", "title": "Рекорден брой участници във фестивала \"Сурва\""}
{"url": "https://www.faktor.bg/bg/articles/vasil-bozhkov-shte-se-legitimira-kato-sobstvenik-na-levski", "text": "Васил Божков няма да има наместник в Левски, както се твърди в някои медии. Бизнесменът ще официализира пристигането си на \"Герена\", което ще се случи на Общото събрание на акционерите, съобщи Топспорт. Промяната на собствеността ще стане факт след 6 март, за когато е насрочено и въпросното събрание. Божков ще придобие мажоритарния пакет акции на клуба, който все още принадлежи на Спас Русев. Според неофициална информация новият бос на \"Герена\" ще придобие и дяла на Даниел Боримиров, който в момента е вторият по големина акционер. Припомняме, че в медийното пространство се завъртяха няколко имена, за които се твърдеше, че ще бъдат наместниците на Божков. Спас Русев пък продължава да твърди, че Левски няма нов собственик.", "date": "2019.01.25", "title": "Васил Божков ще се легитимира като собственик на Левски"}
{"url": "https://www.faktor.bg/bg/articles/layf-stayl/izraelski-model-shte-vodi-evroviziya-2019", "text": "Израелският супермодел Бар Рафаели беше избрана за водеща на конкурса \"Евровизия 2019\" в Тел Авив, предаде ДПА. 33-годишната манекенка ще излезе на сцената, заедно с трима други израелски водещи на песенния конкурс, който ще се проведе от 14 до 18 май. Агенцията припомня, че Рафаели се сдоби със световна слава, когато се появи на корицата на броя с бански костюми на списанието \"Спортс илюстрейтид\" през 2007 година. Русокосата красавица попадна под светлините на прожекторите и по повод дългогодишната ѝ връзка с холивудската звезда Леонардо ди Каприо. През 2015 година Рафаели се омъжи за бизнесмена Ади Езра, от когото има две деца. Израелската певица Нета Барзилай стана победителка в миналогодишното издание на \"Евровизия\" и това даде право на родината ѝ да бъде следващият домакин на конкурса, пише БТА.", "date": "2019.01.25", "title": "Израелски модел ще води \"Евровизия\" 2019"}
{"url": "https://www.faktor.bg/bg/articles/bohemska-rapsodiya-mozhe-da-bade-premahnata-ot-nadprevarata-za-oskarite", "text": "Филмът “Бохемска рапсодия”, който проследява историята на рок групата Куин и феноменалния певец Фреди Меркюри, може да бъде премахнат от надпреварата за “Оскар” за най-добър филм. Причината е, че режисьорът на част от филма Брайън Сингър е обвинен в сексуален тормоз. Малко след обявяването на номинациите се появи статия в “Атлантик”, в която четирима мъже обвиняват режисьора, че е блудствал с тях когато са били малолетни. Сингър отрече обвиненията. Той не режисира и целия филм – беше сменен с Декстър Флечър, защото не се явявал на снимките. Въпреки това “Бохемска рапсодия” беше премахната от филмовите ЛГБТ награди, където беше номинирана в категорията за “Най-добър филм”. Макар и много да смятат, че филмът не трябва да участва в надпреварата за “Оскар”, повечето кинокритици твърдят, че това няма да се случи. Има случаи, в които филми биват премахнати от номинациите, но заради технически грешки, а не заради скандали. Това се случва през 1954 г. например, когато филм на Джон Уейн е номиниран за “Най-добра оригинална история”, но после се оказва, че сценарият е взаимстван от кратък разказ.", "date": "2019.01.25", "title": "\"Бохемска рапсодия\" под въпрос за Оскарите"}
{"url": "https://www.faktor.bg/bg/articles/4-trika-za-opticheska-ilyuziya-v-malkata-dnevna", "text": "Много от идеите за малки помещения включват манипулиране на окото. Създава се оптическата илюзия, че пространството е по-голямо, отколкото в действителност е. Подобни трикове и идеи могат да направят една стая, която изглежда претрупана и тясна, просторна и отворена. Декорирайки по такъв начин, че да оптимизирате светлината и цветовете, можете да постигнете изключителна разлика в цялостно усещане в дневната.  Когато изграждате концепция за малката си дневна, ви препоръчваме да изпробвате нови идеи и да се поинтересувате от модерните стилове в дизайна. Понякога класическите концепции не са подходящи за компактни пространства. Често по-старите мебели са тежки и тромави. Спрете се на ново, модерно и функционално обзавеждане, което изпълнява повече е от едно приложение. Примери за такива мебели са модулните дивани. Освен в обичайната им роля, те се преобразуват в маса с табуретки, падащо легло с бюро и всякакви други неподозирани екстри. Могат да се разположат и разместват така, че максимално да се използват спецификите на помещението.  Използвайте правилни и изчистени геометрични форми. Същите можете да приложите чрез самите мебели - кръгла или квадратна холна масичка или пуф с подобна форма. Вариант е да декорирате стените с модернистичен геометричен принт или такъв да се вижда върху килима.  Овладяването на светлината е ключов фактор в интериорните решения, касаещи малки помещения. Ето какво можете да направите с нея по отношение на дневната си: Вместо щори или тежки завеси, заложете на светлите дълги пердета. Те ще отворят дневната ви и ще я направят по-приветлива и просторна. Използвайте големи огледала. Това е често прилаган дизайнерски трик, посредством който оптически се разширява пространството. Те най-често се позиционират в центъра на стаята, за да създадат фокус. Друга много полезна идея е поставянето им по такъв начин, че да отразяват светлината, или до прозорец, така че да дублират гледката отвън и да създават усещането за още един прозорец.   Освен хоризонтално оформление, дневната ви трябва да има и вертикално такова. Особено за малки помещения, това е от изключително значение. Привлечете погледа върху високите тавани. Дълги до пода завеси и цветен акцент на тавана са чудесни идеи за постигането на този ефект.  Създавайте пано от малки произведения на изкуството по продължението на цялата стена. Те ще привличат окото и ще създадат усещането за по-голямо помещение, заради вертикалната перспектива.  Подберете неутрални цветове за основа на стаята. Придържайте се към бяло, светло сиво, нежно бежово или, за по-цветен вид – пастелно розово или жълто. Избягвайте много наситените и тъмни тонове за стените и пода, за да може дневната ви да диша и да имате възможност да я декорирате с цветни акценти.  След като сте избрали основните цветове, е време да подберете и обзавеждането. В зависимост от личните ви предпочитания, то може да е решено в различни стилове и шарки. Но ние ви съветваме да продължите да се придържате към неутралните и светли тонове. Те ще направят помещението по-леко и ще изглежда, че заемат по-малко пространство. Заложете на модерния, изчистен стил и практичните мебели. За предпочитане е те да са по-малки и да са съразмерни с мащабите на стаята. След това изберете един или два ярки цвята за декорацията. Така ще създадете контраст и привличащи погледа детайли. Не забравяйте и допълнителното осветление. При необходимост от допълнителни съвети от опитен професионалист, за своята интериорна концепция, можете да го откриете бързо и лесно в MaistorPlus. За целта посетете нашата форма за задаване на проекти и опишете своя, за да получите най-добрите предложения от майсторите в бранша. Разгледайте бизнес профилите и репутациите на кандидатите, също и оценки от предишни клиенти. Сами решавате дали да поканите някого на последващ разговор и оглед. Ако откриете точния за вас изпълнител, наемете го, след което споделете своя отзив в платформата.  (maistorplus.com)", "date": "2019.01.25", "title": "4 трика за \"оптическа илюзия\" в малката дневна"}
{"url": "https://www.faktor.bg/bg/articles/rusiya-se-natiska-da-e-posrednik-v-spora-mezhdu-maduro-i-opozitsiyata", "text": "Русия предложи днес, ако е необходимо, да посредничи в спора между правителството и опозицията във Венецуела, като заяви, че е готова да си сътрудничи с всички политически сили, които действат отговорно, предаде Ройтерс, като цитира РИА Новости. Изявлението идва ден, след като Москва заяви, че Николас Мадуро е легитимният президент на Венецуела, а не опозиционният лидер Хуан Гуайдо, който се самопровъзгласи за временен президент и получи подкрепата на САЩ и част от латиноамериканските страни. Предложението за посредничество беше отправено от Александър Шчетинин, директор Латиноамериканската дирекция на руското външно министерство, отбелязва БТА.", "date": "2019.01.25", "title": "Русия се натиска за посредник в спора за властта във Венецуела"}
{"url": "https://www.faktor.bg/bg/articles/zaev-kam-tsipras-da-zhivee-prespanskoto-sporazumenie", "text": "Македонският премиер Зоран Заев поздрави гръцкия си колега Алексис Ципрас за ратификацията на Преспанското споразумение днес от гръцкия парламент, предава БТА. В Туитър Заев написа: \"Поздравления, приятелю. Заедно с нашите народи ние постигнахме една историческа победа. Да живее Преспанското споразумение! За вечен мир и напредък на Балканите и в Европа!\"", "date": "2019.01.25", "title": "Заев към Ципрас: Да живее Преспанското споразумение!"}
{"url": "https://www.faktor.bg/bg/articles/tsipras-likuva-rodenata-dnes-severna-makedoniya-shte-e-nasha-priyatelka", "text": "Днес се роди Република Северна Македония – една страна, която ще бъде наша приятелка, заяви гръцкият премиер Алексис Ципрас. Министър-председателят в Атина приветства решението на депутатите в страната си, които одобриха Преспанското споразумение. \"Бъдещите поколения и в двете държави ще ни бъдат признателни за това, което направихме днес. Днес поставихме основата за мирни и прекрасни добросъседски отношения\", допълни той. \"Сложихме край на почти 30-годишно лицемерие\", коментира още Ципрас. Днешният ден е много тъжен за нас, каза на свой ред лидерът на най-голямата гръцка опозиционна сила Нова демокрация Кирикос Мицотакис. Основният опонент на лявото правителство начело с Алексис Ципрас заклейми приетото днес от депутатите в страната решение за одобрение на Преспанско споразумение. \"Днес е тъжен ден за гръцкия народ. Аз обаче ще положа всички усилия, за да намаля негативните последици от решението на парламента\", каза лидерът на дясноцентристката партия.", "date": "2019.01.25", "title": "Ципрас ликува:Сложихме край на почти 30-годишното лицемерие"}
{"url": "https://www.faktor.bg/bg/articles/bombena-zaplaha-v-germaniya-evakuiraha-500-patnitsi-ot-vlak", "text": "Близо 500 пътници бяха евакуирани от влак в Германия заради бомбена заплаха, предаде Ройтерс, като се позовава на съобщение на полицията в Туитър. Затворени са също няколко перона на гарата във Франкфурт, се казва още в съобщението.", "date": "2019.01.25", "title": "Бомбена заплаха в Германия! Eвакуираха 500 пътници от влак"}
{"url": "https://www.faktor.bg/bg/articles/ataka-skochi-sreshtu-vmro-sinhronizirayte-se-za-vi-povyarvame", "text": "Едно е да говориш, друго е да действаш. Това се посочва в позиция на ПП \"Атака\" във връзка с изказване на заместник-министъра по труда и социалната политика д-р Султанка Петрова от квотата на ВМРО на заседание на социалната комисия към парламента на 23 януари 2019г.  В позицията си от \"Атака\" посочват: \"Във връзка с фалцетните медийни изявления на ВМРО на тема „джендър”, от \"Атака\" заявяваме следното: Едно е да говориш, друго е да действаш! По време на заседанието на социалната комисия на 23-ти януари 2019 г. заместник-министърът по труда и социалната политика д-р Султанка Петрова от квотата на ВМРО предложи „джендър” текстовете, с които да наемаме пришълци, да им плащаме осигуровки и пенсии. И това беше подкрепено от народния представител на ВМРО д-р Калин Поповски. Единственият гласувал „против” беше депутатът от АТАКА Павел Шопов. Колеги от ВМРО, синхронизирайте се! Единствено тогава ние, българските патриоти, ще ви повярваме\", допълват от \"Атака\".", "date": "2019.01.25", "title": "\"Атака\" скочи срещу ВМРО: Синхронизирайте се, за да ви вярваме!"}
{"url": "https://www.faktor.bg/bg/articles/novini/svyat/evroizbori-nov-uebsayt-obyasnyava-kak-se-glasuva-vav-vsichki-darzhavi-chlenki-na-es", "text": "Европейският парламент създаде нов уебсайт, който обяснява как се гласува във всички държави членки на ЕС - https://www.evropeiski-izbori.eu/ . В него има информация за всички държави на 24 езика каква е възможността за гласуване на европейските граждани, живеещи в чужбина. Четири месеца преди европейските избори Европейският парламент стартира нов уебсайт, който подробно обяснява как се гласува във всички държави членки или от чужбина. Уебсайтът е направен така, че да помага на хората да намират цялата необходима информация на едно място. За пръв път Европейският парламент предлага такъв инструмент, който позволява гласът на всеки да бъде чут на Европейските избори. Националните правила за гласуване са обяснени във формат \"въпроси и отговори\", които включват информация за деня на провеждането на изборите, избирателната възраст, крайния срок за регистрация, необходимите документи за регистрация, както и минималния праг за избиране на политическите партии, общия брой евродепутати, които ще бъдат избрани във всяка държава членка, и връзки към уебсайтовете на националните избирателни органи. Цялата тази информация е специфична за всяка държава. Уебсайтът предоставя отговори за всички държави на официалния им език и на английски. Уебсайтът предоставя информация относно гласуването от чужбина (от други страни на ЕС или от трета държава) или чрез пълномощник. Това може да бъде от особено значение за трите милиона жители на ЕС, пребиваващи в Обединеното кралство. Уебсайтът също съдържа секция с \"въпроси и отговори\" относно Европейския парламент, водещите кандидати и какво се случва след изборите, възможност за самите граждани да се включат в повишаването на осведомеността за изборите, секция с новини за изборите от централната страница на Парламента, връзка към страница с резултати от изборите, връзки към политическите групи в Европейския парламент и към европейските политически партии.", "date": "2019.01.25", "title": "Евроизбори: Нов уебсайт обяснява как се гласува във всички държави членки на ЕС"}
{"url": "https://www.faktor.bg/bg/articles/tusk-chestiti-na-makedonski-na-zaev-i-tsipras-ratifikatsiyata-na-prespanskiya-dogovor", "text": "Председателят на Европейския съвет Доналд Туск честити на македонски език ратификацията на Преспанския договор в гръцкия парламент на двамата премиери Алексис Ципрас и Зоран Заев за успешно завършената мисия, предава скопското електронно издание „Сакам да кажам“. „Те имаха въображение, поеха риска и бяха готови да пожертват интересите си за общото добро. Зоран, Алексис – отлична работа! Невъзможната мисия завърши успешно“, написа Туск в „Туитър“. С ратифицирането на Договора от Преспа в гръцкия парламент се отваря вратата за членството на Македония в НАТО и започването на преговори за присъединяване с ЕС.", "date": "2019.01.25", "title": "Туск честити на македонски на Заев и Ципрас ратификацията на Преспанския договор"}
{"url": "https://www.faktor.bg/bg/articles/novini/svyat/royters-maduro-polaga-golemi-usiliya-da-zapazi-na-svoya-strana-voennite", "text": "Насърчавана от новия шеф на парламента, венецуелската опозиция таи надежди, че дните на президента Николас Мадуро на поста са преброени. Но солидната база на непопулярния президент - въоръжените сили - не дава почти никакви признаци на ерозия, пише Ройтерс. Симпатизанти на опозицията, сплотени около опозиционния лидер Хуан Гуайдо, правят под открито небе срещи с хората, изпълнени с възбуда заради оспорената от парламента легитимност на Мадуро, който по-рано този месец започна нов мандат, масово критикуван като незаконен. Подкрепяно от Съединените щати и голям брой латиноамерикански съседи, които обещават да подпомогнат опозицията в стремежа й към преход във властта, оглавяваното от Гуайдо Национално събрание обяви миналата седмица Мадуро за \"узурпатор\" и поиска чуждестранните правителства да замразят банковите сметки под контрола на неговото правителство. Обаче парламентът бе лишен от правомощия от проправителствения Върховен съд, а и са налице слаби признаци, че висшето военно командване е готово да изостави Мадуро. Така че изблиците, последвали хода на опозицията и повишеното настроение на инвеститорите, може да се окажат преждевременни. \"Военното ръководство е вярно на Мадуро и ще продължи да бъде, докато той си отиде\", казва високопоставен военен на действителна служба, пожелал анонимност. Едно нападение в понеделник сутринта срещу военен обект в Каракас, извършено от двайсетина редови бойци от Националната гвардия, породи надежди у опозицията за въстание. Но инцидентът бе потушен бързо. Националното събрание обяви Мадуро за нелегитимен и обеща преход към ново управление и така придаде енергия на опозицията, която стоеше в сянка след протестите през 2017 г., отнели живота на 125 души, но не успели да разклатят Мадуро. Възбудата от улиците на Каракас се разпростря до борсите на Уолстрийт, където инвеститорите повишиха цените на държавните облигации на Венецуела с надежда за ново правителство, което с по-голяма вероятност ще възобнови плащанията по дълга. Гуайдо получи във вторник нов вот на доверие от САЩ, след като вицепрезидентът Майк Пенс публикува видеопослание в подкрепа на протестиращите срещу Мадуро. Предложение за амнистия Войниците имат много причини да са недоволни. Военните обекти неотклонно затъват в разруха заедно с цялата страна, а заплатите бързо се стопяват при годишната инфлация от два милиона процента. Миналата година са дезертирали над 4000 военни с ниски чинове, сочат официални документи, видени от Ройтерс. Опозиционни депутати разработват предложение за амнистия, което цели да убеди недоволните военни да се обърнат срещу Мадуро. Депутати твърдят, че са разговаряли с военни на действителна служба, склонни към промяна. Кливер Алкала, о.р. генерал от армията, който е бил близък до покойния лидер Уго Чавес, но през 2016 г. е излязъл от управляващата Социалистическа партия, каза, че спорното встъпване в длъжност на Мадуро е навредило на облика му сред войниците. \"Казармите не са напълно убедени, че Мадуро наистина е президент\", каза Алкала в телефонно интервю от Колумбия. Обаче Мадуро полага големи усилия да запази на своя страна военните, тъй като осъзнава много добре тяхната решаваща роля. Той постави офицери на ключови постове в правителството и в държавната петролна компания PDVSA, а освен това предостави на свързани с армията фирми изгодни договори за услуги в петролните полета. А властите преследват военните, заподозрени в заговор срещу правителството, което според правозащитни групи е довело до изтезания на заподозрени дисиденти и тормоз на техни роднини. Въоръжените сили не са забравили поуките от 20-и век. Обещанията на военните бързо да премахнат политическата нестабилност в редица държави от Латинска Америка, включително в Бразилия и Чили, дадоха възход на диктатури, продължили до 21 години. След това бяха разкривани потресаващи нарушения на правата на човека. Така че въоръжените сили пазят мълчание, докато икономическият колапс тласка милиони в мизерия. Военните лидери \"изобщо не ги е грижа за изпълняването на професионалните им задължения\", казва високопоставеният офицер. \"Те са загрижени да защитят себе си\", добавя той.    (БТА)", "date": "2019.01.25", "title": "Ройтерс: Мадуро полага големи усилия да запази на своя страна военните"}
{"url": "https://www.faktor.bg/bg/articles/novini/balgariya/grepat-vze-oshte-edna-zhertva-pochina-zhena-ot-gabrovo", "text": "Грипен вирус причини смъртта на 52-годишна жена от Габрово. Няма пациенти с усложнения от грип, които да се лекуват в областната болница. Габровска област е една от малкото, в които все още обстановката е спокойна, на фона на грипната епидемия, обхванала  страната. Броят на заболелите е под епидемичните стойности, посочиха от Регионалната здравна инспекция. За нещастие грипът взе жертва, починалата е 52-годишна жена с доказан грипен вирус от щама H1N1. След домашно лечение, назначено от личния лекар, продължило повече от седмица, била приета в болницата с пневмония. Състоянието ѝ се влошавало изключително бързо, въпреки лечението, и пациентката получила дихателна недостатъчност, съобщава БНР.", "date": "2019.01.25", "title": "Грипът взе още една жертва - почина жена от Габрово"}
{"url": "https://www.faktor.bg/bg/articles/novini/balgariya/predkongresno-ninova-dava-vecherya-na-delegatite-deystva-kato-schetovoditel-na-mafiyata", "text": "Тази вечер делегатите на започващия утре конгрес на БСП ще получат подарък от лидера Корнелия Нинова тържествена вечеря. Кулинарното шоу ще бъде в хотел „Рамада”(Принцес, б.р.), а стари социалисти са категорични, че подобно нещо се случва за първи път в БСП през последните 30 години. Социалисти коментират, че в случая изобщо не става дума за политическа прищявка или луксозен каприз, а за преднамерен план на лидера и ръководството за корумпиране на делегатите чрез нахранване. Така си подсигуряват гласовете им, но превръщат БСП в неподвижно тяло. Един от поканените на вечерята делегати бил и издателят на червения сайт „Поглед инфо” Румен Петков. Според негов коментар планът за това събиране на делегатите е очевиден: „Корнелия Нинова иска да си подсигури подкрепата. И това е нормално за всеки лидер. Но тя не го прави по автентичния лидерски начин - на самия конгрес, с идеологическа рамка и политически блясък. Не, тя го прави като счетоводител на мафията - задкулисно, с цената на една вечеря за всички!” Сред червените делегати вече тече призив да се бойкотира вечерята в хотел „Рамада”, а социалистите да не стават жертва на опасните планове на Нинова. На „Позитано” коментират и че въпросният хотел не е избран случайно. Напоследък Нинова често прави там партийни мухабети. В края на юли миналата година Корнелия Нинова избра отново този хотел, за да организира грандиозен купон. Той бе посветен на приетата на 21 юли „Визия за България”. Червеният пир съвпадна с унищожаването на овце в Странджа. Трагедията на фермерите и селските стопани съвсем не попречи на столетницата да си организира истински пир по време на чума, поливайки с отбрани мезета и питиета новата визия, с която възнамеряват да управляват страната.", "date": "2019.01.25", "title": "Предконгресно Нинова дава вечеря на делегатите, действа като счетоводител на мафията"}
{"url": "https://www.faktor.bg/bg/articles/smeniha-nabarzo-korabnata-agentsiya-koyato-predstavlyava-tankera-badr", "text": "Нова корабна агенция ще представлява либийския танкер \"Бадр\", който е със смененото име \"Бдин\", съобщава БНР. Новите собственици от дружеството „Булгаргеомин“ са сменили фирмата „Евроагент“, която представляваше кораба до момента, с бургаската компания „Корморан шипинг“. Тя е собственост на Георги Митов и Радослав Загоров.  Вчера е извършена входяща гранична проверка на танкера, при която е сменен един украински моряк от екипажа, а корабът е зареден с гориво, необходимо за поддръжката на генераторите, допълва общественото радио. Танкер Bdin (ex Badr) вече има проблеми и със захранването, гласеше по-ранна информация на Държавно предприятие „Пристанищна инфраструктура” (ДППИ), цитирана от maritime.bg. Управление на трафика–Бургас установява, че за периода от 19:00 ч. вчера до 7:00 ч. днес са били налични прекъсвания в излъчването на постоянен сигнал от системата AIS на танкера. От кораба е получена информация, че нарушенията в AIS са следствие на проблеми с елзахранването, коментират от ДППИ, цитирани от \"Биволъ\". Междувременно ДППИ подчертава, че в интегрираната система за наблюдение на VTMIS – Брегови център–Бургас, се използват и станции за радиолокационно наблюдение на корабите. „Това е най-надеждният способ за проследяване на плавателен съд. Именно радиолокационният способ е използван за постоянна идентификация и мониторинг. Със средствата на радиолокационното наблюдение не е установено нерегламентирано движение на кораба и нерегламентирано приближаване на други плавателни съдове до него“, коментират още от ДППИ.", "date": "2019.01.25", "title": "Смениха набързо корабната агенция, която представлява танкера Badr/Bdin"}
{"url": "https://www.faktor.bg/bg/articles/investitorat-koyto-tryabvashe-da-stroi-pri-kamping-gradina-se-otkazva-ot-proekta", "text": "Инвеститорът, който трябваше да построи ресторант, магазини и паркинг на брега при къмпинг „Градина”, се отказва от проекта. Това съобщи кметът на Созопол Панайот Рейзи в петък. Новината идва непосредствено преди началото на проверката, която ще извърши по Южното Черноморие началникът на Дирекцията за национален строителен контрол (ДНСК) Иван Несторов по нареждане на премиера Бойко Борисов, припомня Нова тв. За строежите се разбра в последните дни. Освен до къмпинг „Градина”, такива дейности текат и на Шофьорския плаж в местността \"Алепу\", станал известен като плажът от последната сцена на филма „Оркестър без име”, както и край къмпинг „Арапя“.", "date": "2019.01.25", "title": "Инвеститорът, който трябваше да строи при къмпинг „Градина”, се отказва от проекта"}
{"url": "https://www.faktor.bg/bg/articles/ikonomika/biznes/spas-rusev-pregovaryam-za-prodazhba-na-aktsiite-si-v-levski-no-sdelka-oshte-nyama", "text": "Спас Русев продължава да бъде собственик на Левски. Това заяви самият той пред \"Капитал\". Призна, че преговаря за продажба на акциите си, но към 22 януари, когато колегите са говорили с него, сделка няма. Русев се изказа леко остро за новия изпълнителен директор - Павел Колев. - Ако трябва да оприлича с нещо моето участие в Левски, то ми напомня на романа \"Вечер във Византия\" на Ъруин Шоу за онези две седмици в Кан, където всичко изглежда супербляскаво, но всъщност не е. Мисля, че за мен Левски е много повече романтична мечта, отколкото бизнес перспектива, а това след първоначалната еуфория не е здравословно, защото аз съм преди всичко бизнес човек. Иначе, както добре знаете, не мога и не обичам да коментирам неофициални твърдения. - Не знам какво, защо и на кого е казвал новият изпълнинтелен директор, а и не мисля, че е моя работа да коментирам изказванията му. - За момента няма.", "date": "2019.01.25", "title": "Спас Русев: Преговарям за продажба на акциите си в \"Левски\", но сделка още няма"}
{"url": "https://www.faktor.bg/bg/articles/b-balgapiya-pod-10-imat-ipote-i-v-xolandiya-nad-60", "text": "B Eвpoпeйcĸия cъюз (EC) 70% oт нaceлeниeтo живee в coбcтвeни жилищa, a 24,7% oт дoмaĸинcтвaтa в cъюзa имaт ипoтeĸи пpи 45,3% нa тeзи бeз ипoтeĸи. Toвa пoĸaзвaт дaнни нa Eвpocтaт и плaтфopмaтa Ноuѕіng Fіnаnсе Іnfоrmаtіоn Nеtwоrk, цитирана от money.bg. Paзлиĸaтa мeждy cтpaнитe в Изтoчнa и в Зaпaднa Eвpoпa пo oтнoшeниe e дpacтичнa. B Изтoчнa и Югoизтoчa Eвpoпa дeлът нa нaceлeниeтo c ипoтeĸи e пoд cpeднoтo нивo зa EC. Ceвepнaтa ни cъceдĸa Румъния e  cтpaнaтa, в ĸoятo нaй-мнoгo дoмaĸинcтвa живeят в coбcтвeн имoт - близo 97 нa cтo. B Xъpвaтия тoвa ce oтнacя зa 90,5 нa cтo oт xopaтa, a в Бългapия - зa 82,19 нa cтo. B Xoлaндия oт дpyгa cтpaнa нaй-гoлям дял oт нaceлeниeтo имa ипoтeĸи - 60,7%. Знaчитeлнo пo-гoлям e дeлът в ceвepнитe cтpaни, вĸлючитeлнo в Дaния и Финлaндия, ĸaĸтo и във Beлиĸoбpитaния и Бeлгия. Зa cмeтĸa нa тoвa тaм знaчитeлнo пo-мaлъĸ дял oт нaceлeниeтo живee в coбcтвeни жилищa - oт пoд 73 нa cтo в Бeлгия дo пoд 63 нa cтo в Aвcтpия.", "date": "2019.01.25", "title": "B Бългapия пoд 10% имaт ипoтeĸи,  в Xoлaндия нaд 60%"}
{"url": "https://www.faktor.bg/bg/articles/ikonomika/levneliev-ot-davos-da-godinata-nyama-da-bade-rozova", "text": "Тревожна посока за световната икономика, прогнозират лидерите на икономическия форум в Давос. „Тук може да погледнем бъдещето. Очертаващата се 2019 година няма да бъде розова. Оценката тук е по-скоро за нестабилност. Много нерешени проблеми остават. Всички се притесняват, че САЩ наложиха санкции на Китай, китайската икономика се забавя. Отношенията между САЩ и Китай са най-малкото проблематични със санкции, които вървят в двете посоки. Хаосът, създаден с Brexit, е видим и тук са притеснени, че ЕС и Обединеното кралство седмици преди тази трагедия не могат да намерят решение. На туй отгоре прогнозата е, че световната икономика ще се забави. Да, годината няма да бъде розова”, заяви пред Нова телевизия бившият президент Росен Плевнелиев. „Ако трябва с едно изречение да опиша положението в света, ще кажа, че предизвикателствата са общи и глобални, а отговорите - фрагментирани и единични, и не това е рецептата, за да обърнем процеса”, заяви Антонио Гутереш, генерален секретар на ООН. „За съжаление сме свидетели на рекорден брой конфликти, бежанци, икономиките не са в добро състояние, доверието в големите страни се дестабилизира и затова е важно да сме тук, за да видим и да чуем”, заяви още Плевнелиев.", "date": "2019.01.25", "title": "Плевнелиев от Давос: Да, годината няма да бъде розова"}
{"url": "https://www.faktor.bg/bg/articles/ikonomika/biznes/malkite-benzinostantsii-iskat-kriminalizirane-na-nelegalnata-targoviya-s-goriva", "text": "Криминализиране на нелегалната търговия с горива, искат малките бензиностанции. След вчерашния разговор между премиера Бойко Борисов и Петролната асоциация, днес по-малките играчи отидоха на преговори в ресорното министерство. Министър Караниколов обяви, че вече има внесени промени в закона за горивата, които би трябвало да удовлетворят всички - и големи и малки. Банковите гаранции щели да бъдат намалени, а фирмите ще имат право да решават какво количество да държат на склад.", "date": "2019.01.25", "title": "Малките бензиностанции искат криминализиране на нелегалната търговия с горива"}
{"url": "https://www.faktor.bg/bg/articles/nova-televiziya-mesti-kasnite-si-novini", "text": "Нова телевизия ще излъчва късните си новини с нов начален час от 28 януари, понеделник. Вечерната емисия ще започва в 23:00 вместо в 23:30, както досега. Водещ на късните новини от понеделник до петък ще е Надежда Узунова. „Като предпочитан източник на информация, Новините на Нова не спират да следват ритъма на зрителите. Професионалната ни преценка за промяната на часа е свързана и с динамиката на събитията в делничните дни. Със смяната на началния час ще предложим и още по-задълбочен поглед към най-важното от деня“, коментира главният изпълнителен продуцент на новините Даниел Чипев. Късните Новини на NOVA ще продължат да се излъчват и по Радио NOVA NEWS. След промяната емисията на Нова ще е със същия начален час, както на БНТ. bTV излъчва късните си новини в 23:30.", "date": "2019.01.25", "title": "Нова телевизия мести късните си новини"}
{"url": "https://www.faktor.bg/bg/articles/ananiev-nagradi-prof-d-r-valter-klepetko-sas-zlaten-pocheten-znak-na-mz", "text": "Министърът на здравеопазването Кирил Ананиев награди със Златен почетен знак на Министерството на здравеопазването I-ва степен с лента проф. д-р Валтер Клепетко, президент на Европейската асоциация за гръдна хирургия и белодробни трансплантации и ръководител на Клиниката по белодробна хирургия в университетска болница Виена (АКХ). Отличието се връчва на проф. Клепетко в израз на признателност към професионалното му отношение, хуманност и ефективна работа с българските пациенти и медицински специалисти, съобщихха от пресцентъра на здравното министерство.  „Това е нашето признание за всичко това, което правите за българските граждани. Заслужавате го.“ Това заяви министър Ананиев по време на награждаването и допълни: „Силно съм убеден в добрите резултати, които ще постигнем. Убеден съм, че нещата, които днес ще съобщим, ще бъдат приети с голяма радост и удовлетворение. Това е една надежда за много хора.“ Проф. Клепетко изрази удовлетворение от проведените конструктивни разговори. „Накрая винаги става дума за хората и нашата награда ще бъде, когато видим, че тези хора са получили шанс за живот и то с добър стандарт“, отбеляза професорът. Проф. Клепетко е роден на 26 февруари 1955 г. във Виена, Австрия. През 1978 завършва Медицинския университет във Виена. Той е сред доайените на белодробната трансплантология в Европа.", "date": "2019.01.25", "title": "Кирил Ананиев награди проф. Клепетко със Златен почетен знак на МЗ"}
{"url": "https://www.faktor.bg/bg/articles/prokuror-zadarzhanite-politsai-sa-si-pazaruvali-bez-pari", "text": "\"Служителите на този сектор, действайки в различни направелния - наргиле барове, автокъщи и магазини - лицата са задържани при получаването на сумата от 2000 лв. Уговорката е била за 2000 евро, но след множество пазарлъци са стигнали до тази сума. Става дума за десетки търговци, които са плащали тази такса спокойствие. Повдигнати са обвинения за измама и злоупотреба със служебно положение. България се превърна в държавата на подхвърлените пари. Едно от задържаните лица, при проверка с контролно осветление, ръцете му са светнали. Той твърди, че това било от химикалка, а не от пари\", административният ръководител на Софийска прокуратурата Димитър Петров.   \"Структурата и йерархията следва структурата и йерархията на личния състав. Една трета от личния състав от младшите офицери не са се поддали да членуват в групата и да си оцапат ръцете. Събрали сме множество доказателства. Имат лични вещи, часовници и скъпи автомобили за големи суми. Ще проверим имотното им състояние, защото не е ясно все още дали те са купени с тази пари\", допълни заместник-прокурорът в специализираната прокуратура. Той уточни, че в някои магазини, задържаните са си пазарували без пари. Задържаните не са офицери, а цивилни полицаи. \"Имаме данни и в бъдеще към наказателна отговорност ще бъдат подведени и други лица\", изтъкна магистратът. \"Членовете на групата са преценяли потенциала на колегите дали се явява надежден сътрудник на групата или се изказва остро срещу корупционни практики. Прокуратурата е сезирана от търговци. Групата е започнала дейността си от началото на 2017 г.\", стана ясно от думите на държавното обвинение.", "date": "2019.01.25", "title": "Прокурор: Задържаните полицаи са си пазарували без пари"}
{"url": "https://www.faktor.bg/bg/articles/neobhodimite-sredstva-za-izdrazhka-na-chetirichlenno-domakinstvo-sa-2410-lv", "text": "Необходимите средства за издръжка на четиричленно домакинство, включващо двама родители и две деца, са 2410 лв. Това заяви на пресконференция президентът на КНСБ д-р Пламен Димитров, който обобщи основните резултати от наблюдението на потребителските цени и издръжката на живот на Института за социални и синдикални изследвания на КНСБ за последните три месеца на 2018 година. Средствата покриват разходите за храна, образование, транспорт, здравеопазване, жилище, почивка. Осредненият размер за издръжката на живота на едно лице е в размер на 602.52 лв. Средната работна заплата за страната представлява 71.9% от необходимия размер за издръжка на живота. Пламен Димитров заяви, че нетното трудово възнаграждение е по-ниско с около 28% от средните стойности, необходими за издръжката на живот. Той изтъкна, че от началото на 2018 г. общата стойност на издръжката на живота се е увеличила близо с 85 лв. на човек. В изследването се отбелязва, че въпреки ръстът на работните заплати през годините, едва 30% от българите получават средна или по-висока от средната работна заплата. Констатира се задълбочаване на диференциацията на възнагражденията по области. Най-голямо е изоставането във Видин, Благоевград, Силистра, Кюстендил. Разликата между най-високодоходните дейности и най-нископлатените е шест пъти. Сред факторите, които са повлияли на нарастването на издръжката на живота през 2018 г. е увеличението на цените на петрола, природния газ, питейната вода и топлоенергията. Задържането на високите цени на пшеницата и зеленчуците на международните борси и регистрирания ръст в цените на хранителните стоки на годишна база при хляба и зърнените храни с 9.7%, при млеката с 0.9% и 9% при зеленчуците. Влияние оказва и динамиката в цените на бензина и горивата за транспорт. Разходите за храна достигат 40% в потребителската кошница при бедните домакинства, от което следва, че техният живот поскъпва относително повече в резултат на поскъпването на храните. В същото време при тях темпът на нарастване в заплащането е значително по-бавен. Близо две трети от разходите на домакинските бюджети са за храна, отопление, осветление и транспорт. От КНСБ очакват увеличението на декемврийските сметки да достигне близо 40%. Очакванията на синдикалистите са през 2019 г. да нарасне броят на домакинствата, живеещи в бедност и риск от социално изключване. Данните за подоходното разпределение за последното тримесечие на 2018 г. показват, че 23.7% от домакинствата или 1.710 млн. души живеят с общ доход на едно лице до 321 лв., което е официалната линия на бедност за 2018 г. Други 3.325 млн. души или 46.1% от хората в България са с доход от 321 лв. Едва 30.2% или 2.178 млн. души са с доход от 602 лв. В изследването се констатира, че хората в тази група са се увеличили в сравнение с 2017 г. с около 173 хиляди души. Виолета Иванова от Института за социални и синдикални изследвания заяви, че през 2019 г. нарастват цените на природния газ, тока в индустрията, очаква се ново увеличение на цените на хляба, на месните и млечни продукти. Затова очакванията са делът на енергийно бедните домакинства да се увеличат. По данни на Евростат през 2017 г. 36.5% от българските граждани нямат възможност да поддържат домовете си достатъчно топли. Президентът на КНСБ Пламен Димитров заяви, че и през тази година синдикатът ще настоява за трицифрено увеличение на работните заплати във всички икономически дейности.", "date": "2019.01.25", "title": "Необходимите средства за издръжка на четиричленно домакинство са 2410 лв."}
{"url": "https://www.faktor.bg/bg/articles/dobra-novina-za-nuzhdaeshtite-se-ot-belodrobna-transplantatsiya", "text": "Начертахме мерките, чрез които нуждаещите се от белодробна трансплантация българи, ще получават у нас животоспасяващото лечение. Това заяви министър-председателят Бойко Борисов по време на срещата си с министъра на здравеопазването Кирил Ананиев и проф. Валтер Клепетко, президент на Европейската асоциация за гръдна хирургия и белодробни трансплантации и ръководител на Клиниката по белодробна хирургия в университетската болница Виена (АКХ), съобщиха от правителствената информационна служба. Тримата обсъдиха възможностите, които дава подписаното днес Споразумение за квалификация и обучение на български медицински специалисти във Виенската болница. Документът вече е изпратен на \"Евротрансплант\". Чрез мерките, заложени в него, нашите лекари ще бъдат обучени да извършват животоспасяващото лечение в България. Бойко Борисов, Кирил Ананиев и проф. Клепетко дискутираха също донорската програма на България. Те се обединиха около мнението, че тя трябва да осигури още повече възможности за спасяването на тежкоболните пациенти, нуждаещи се от белодробна трансплантация. Проф. Клепетко е спасил живота на стотици хора, включително и български граждани и е голям приятел на България, изтъкна Кирил Ананиев. Подписахме споразумение за обучение на наши специалисти в областта на белодробната трансплантация, като целта е до началото на 2021 г. белодробните трансплантации да се извършват у нас, обясни той. През този преходен период, в който ще се обучават нашите специалисти, проф. Клепетко е поел ангажимент всяка година по петима български пациенти да бъдат оперирани във виенска клиника, отбеляза здравният министър. В момента университетската многопрофилна болница във Виена е сред водещите световни центрове за белодробни трансплантации и в нея са извършени повече от 1800 присаждания. Сред тежкоболните, получили втори шанс за живот там, са и пациенти от България, Румъния, Словения, Гърция, Кипър. Кирил Ананиев награди със Златен почетен знак на Министерството на здравеопазването I-ва степен с лента проф. д-р Валтер Клепетко, съобщиха от пресцентъра на Министерството на здравеопазването. Отличието се връчва на проф. Клепетко в израз на признателност към професионалното му отношение, хуманност и ефективна работа с българските пациенти и медицински специалисти. \"Това е нашето признание за всичко това, което правите за българските граждани. Заслужавате го\", заяви министър Ананиев. \"Силно съм убеден в добрите резултати, които ще постигнем. Убеден съм, че нещата, които днес ще съобщим, ще бъдат приети с голяма радост и удовлетворение. Това е една надежда за много хора\", каза още министърът. Проф. Клепетко изрази удовлетворение от проведените конструктивни разговори. \"Накрая винаги става дума за хората и нашата награда ще бъде, когато видим, че тези хора са получили шанс за живот и то с добър стандарт\", отбеляза професорът. Проф. Клепетко е роден на 26 февруари 1955 г. във Виена, Австрия. През 1978 завършва Медицинския университет във Виена. Той е сред доайените на белодробната трансплантология в Европа.", "date": "2019.01.25", "title": "Добра новина: Борисов договори нов договор за нуждаещите се от белодробна трансплантация"}
{"url": "https://www.faktor.bg/bg/articles/ministerstvo-na-zdraveopazvaneto-gripna-epidemiya-se-obyavyava-na-teritoriyata-na-oblastite-razgrad-pleven-i-ruse", "text": "Грипна епидемия се обявява на територията на областите Разград, Плевен и Русе. Това съобщиха от пресцентъра на Министерството на здравеопазването. Информацията относно грипната обстановка в страната е към 14.00 часа. От днес, 25 януари, РЗИ – Разград обявява грипна епидемия на територията на област Разград. Издадено е предписание за временно преустановяване на учебните занятия в училищата в областта за периода от 28 януари 2019 г. до 30 януари 2019 г.  От утре, 26 януари, РЗИ – Плевен обявява грипна епидемия на територията на област Плевен. Учебните занятия в училищата в областта се преустановяват за периода от 28 януари 2019 г. до 4 февруари 2019 г. включително.  От утре, 26 януари, РЗИ – Русе обявява грипна епидемия на територията на област Русе. Учебните занятия в училищата в областта се преустановяват за периода от 28 януари 2019 г. до 4 февруари 2019 г. включително.  До второ нареждане в трите области се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.  Във връзка със запазващото се епидемично ниво на заболеваемост РЗИ – Пазарджик реши обявената грипна епидемия на територията на област Пазарджик да остане в сила и ваканцията на учениците да се удължи до 29 януари 2019 г. включително.  Във връзка със запазващото се епидемично ниво на заболеваемост РЗИ – Пловдив продължава въведените противоепидемични мерки в област Пловдив, включително преустановяване на учебните занятия до 1 февруари 2019 г.  От утре, 26 януари, РЗИ – Силистра отменя грипната епидемия на територията на област Силистра. Възстановяват се детските и женските консултации, плановите операции и провеждането на профилактични имунизации.", "date": "2019.01.25", "title": "Министерство на здравеопазването: Грипна епидемия се обявява на територията на областите Разград, Плевен и Русе"}
{"url": "https://www.faktor.bg/bg/articles/obshtestvo/zakon-i-red/vladimir-kuzov-za-kazusa-s-yoncheva-ninova-zamalchi-lazhata-ne-e-hubavo-neshto", "text": "Бившият депутат от „Атака“ Владимир Кузов заяви пред Faktor.bg, че днес лидерката на БСП Корнелия Нинова е излъгала от трибуната на парламента. Социалистката прочете декларация, в която заяви, че Елена Йончева е първата политическа жертва на на прокуратурата, която е обвинена като престъпник. Припомняме, че депутатката получи обвинение за пране на пари и е на свобода срещу 20 000 лв. гаранция.  Кузов обаче припомни, че той е бил обвинен още през 2005 г. Той е категоричен, че прокуратурата тогава го набедява, защото само с неговия глас не се получи правителството на БСП и на ДПС и се наложи тогавашният лидер на „червените“ да се молят на НДСВ и на Симеон Сакскобургготски да ги подкрепят. Кузов припомня, че тогава атаките са дошли от министъра на МВР Румен Петков, който днес е лидер на АБВ на Георги Първанов.", "date": "2019.01.25", "title": "Владимир Кузов за казуса с Йончева: Нинова, замълчи, лъжата не е хубаво нещо!"}
{"url": "https://www.faktor.bg/bg/articles/obshtestvo/zakon-i-red/osadiha-afganistantsite-provokirali-bunta-v-lagera-v-harmanli", "text": "Обвинените за бунта в бежанския лагер в Харманли получиха осъдителни присъди. Размириците станаха през ноември 2016 г. Хиляди афганистанци палеха гуми, хвърляха камъни и удряха полицаи. За овладяване на ситуацията бяха изпратени униформени от цялата страна. На подсъдимата скамейка бяха изправени 21 души. Сред тях има и четирима непълнолетни. Прокуратурата им повдигна две обвинения – за хулиганство и повреждане на имущество, собственост на Държавната агенция за бежанците /ДАБ/. Районеният съд в Харманли постанови условни наказания от по една година с 12 месеца изпитателен срок за непълнолетните. Пълнолетните също получиха условни присъди от една година, но с 3 години изпитателен срок. По обвинението за повреждане на имущество на ДАБ всички бяха оправдани. Подсъдимите не се признаха за виновни. Решението може да се обжалва пред Окръжния съд в Хасково.", "date": "2019.01.25", "title": "Осъдиха афганистанците, провокирали бунта в лагера в Харманли"}
{"url": "https://www.faktor.bg/bg/articles/novini/svyat/panos-kamenos-prividya-v-snimkata-na-zaev-sas-soros-dokazatelstvo-za-tova-prestaplenieto", "text": "В рамките на икономическия и политическия дневен ред на Световния икономически форум в Давос, македонският премиер Зоран Заев се срещна с американския милиардер Джордж Сорос, основател на Фондация „Отворено общество“ и нейния председател Патрик Гаспар, предава скопското електронно издание „МКД“, цитирано от Агенция \"Фокус\".  „Присъединяването на Република Македония към НАТО и интеграцията в Европейския съюз бяха оценени като ключови ходове, които обезпечават стабилност и сигурност на страната и региона и отварят врата за нови чуждестранни инвестиции, развитие на македонската икономика и подобряване на качеството на живот на гражданите“, съобщи македонската правителствена пресслужба  Заев и Сорос са разменили идеи за интензифициране на сътрудничеството между правителството и Фондация „Отворено общество“ с цел осигуряване на по-добри възможности за грижи и за предучилищно образование на децата и за по-голямо участие на гражданите роми в различни сфери на обществения живот в Македония.  В разговора, както се посочва в изявлението на Правителството на Република Македония, беше подчертано значението на Националната стратегия за обществото и мултикултурализма, както и необходимостта от интензивно участие на гражданския сектор в създаването и изпълнението на стратегията, за да се подкрепи социалната тенденция на насърчаване на доверието и комуникацията между различните граждани и общности в Република Македония, обяви правителството в Скопие.  В същото време Панос Каменос, бившият министър на отбраната на Гърция, който излезе от управляващата коалиция в протест срещу сделката за името между Атина и Скопие, призова в „Туитър“ депутатите да отхвърлят „това престъпление“  и прикачи снимка от срещата между македонския премиер Зоран Заев и милиардера интернационалист Джордж Сорос, пише електронното издание на вестник Kathimerini.  „Надявам се, че дори в този момент, тези, които не са били убедени да участват в това престъпление срещу облаги, ще разберат какво се случва всъщност и, като всички гърци, ще блокират това престъпление със своя вот.“  Снимката на Заев и Сорос е направена в четвъртък по време на Световния икономически форум в Давос и бе публикувана първо на профила на македонския премиер в „Туитър“.  Изданието припомня, че Каменос често е обвинявал високопоставени държавни служители в родината си, че са подкупени от милиардера да подкрепят споразумението, което отваря вратите на Скопие към членство в ЕС и НАТО.", "date": "2019.01.25", "title": "Панос Каменос привидя в снимката на Заев със Сорос  доказателство за \"това престъпление\""}
{"url": "https://www.faktor.bg/bg/articles/novini/balgariya/mazh-e-pochinal-ot-uslozhneniya-ot-grip-v-pernik", "text": "69-годишен мъж е починал от усложнения от грип в МБАЛ „Рахила Ангелова“ в Перник, съобщиха от лечебното заведение. Смъртният случай е от 16 януари, но днес е потвърдено с направените допълнително тестове, че причината е грип. Мъжът е постъпил в  болницата в критично състояние. Според лекарите усложненията са се развили много бързо.", "date": "2019.01.25", "title": "Мъж е починал от усложнения от грип в Перник"}
{"url": "https://www.faktor.bg/bg/articles/novini/balgariya/pss-visoka-e-lavinnata-opasnost-v-planinite", "text": "Висока е лавинната опасност във високите части на големите планини, съобщиха от Планинската спасителната служба (ПСС). Най-сериозна е опасността от лавини в Пирин, където степента на лавинна опасност е значителна, поради това че там е паднал най-много сняг – дебелината на новата снежна покривка достига до около 60 см, придружен със силен вятър, на места променящ посоката си. Планинските спасители предупреждават, че се наблюдават големи снегонавявания по стръмните участъци на склоновете, без значение от изложението им. Това предполага голяма вероятност от предизвикване на лавина при навлизане дори само от един скиор в тези участъци. Възможно е по най-наветите подветрени участъци да паднат и спонтанни лавини. Подобна е картината и в Родопите, където снегът е по-влажен поради географските особености. Най-опасен е северният стръмен участък между върховете Орфей и Перелик. В останалите планини обстановката засега е по-спокойна поради значително по-малкото количество нов сняг. Но силните ветрове от юг/югозапад са натрупали достатъчно опасни навявания по подветрените участъци. Това най-вече се отнася за районите на Рилски Езера, Мальовица, Мусаленския циркус. Не трябва да се забравя за съществуващите лавиноопасни райони по северните участъци на Стара Планина, Витоша и Осоговска планина. ПСС препоръчва движение само по зимна маркировка.", "date": "2019.01.25", "title": "ПСС: Висока е лавинната опасност в планините"}
{"url": "https://www.faktor.bg/bg/articles/novini/svyat/arestuvaha-oshte-edin-bivsh-savetnik-na-tramp", "text": "Дългогодишният помощник и бивш съветник по кампанията на Доналд Тръмп Роджър Стоун е арестуван във Флорида. Срещу него са повдигнати седем обвинения във връзка с разследването на специалния прокурор Робърт Мълър. Стоун ще се яви в съда по-късно в град Форт Лодърдейл. Обвинителният акт включва и пет обвинения за неверни показания. Специалният прокурор Робърт Мълър разследва предполагаемото споразумение между Русия и екипа от предизборната кампанията на Тръмп.", "date": "2019.01.25", "title": "Арестуваха още един бивш съветник на Тръмп"}
{"url": "https://www.faktor.bg/bg/articles/otvlyakoha-milionerska-sapruga-v-norvegiya-pohititelite-s-poslanie-kam-semeystvoto-y", "text": "Вероятните похитители на съпругата на един от най-богатите бизнесмени в Норвегия изпрати послание на семейството й за пръв път, след като тя изчезна през октомври. Това заяви днес адвокатът на семейството, цитиран от ДПА. Пред репортери адвокатът Свайн Холден каза, че \"на 16 януари семейството получило послание от хората, твърдящи, че държат Ане-Елизабет Хаген\". На 31 октомври миналата година 68-годишната Ане-Елизабет Хаген била отвлечена от дома си в Льоренскуг, окръг Акерсхус (недалеч от Осло). Полицията оповести изчезването на жената едва на 9 януари. То било държано в тайна, понеже в дома на семейство Хаген била оставена бележка със заплаха. \"Приемаме като позитивен факт това, че те осъществяват контакт, приемаме това за знак, че Ане-Елизабет е още жива, но трябва да сме сигурни, че е жива, преди да сме в състояние да предприемем по-нататъшни стъпки\", каза Холден. Адвокатът добави, че семейството иска да влезе в контакт с изпращача на посланието чрез \"по-добри\" канали за комуникация, понеже неназованата дигитална платформа, чрез която било изпратено посланието, предлагала само ограничени възможности за това. Холден отказа да коментира съдържанието на посланието, както и какъв език е бил използван в него. Том Хаген е инвеститор с бизнес интереси в производството на електрическа енергия и недвижимите имоти. Според норвежкия финансов сайт \"Капитал\" състоянието му се оценява на 1,7 милиарда норвежки крони (200 милиона долара). Полицията потвърди, че има отправено искане за откуп и плащането му в криптовалута, което прави трудно да се проследят парите. Водолази от спасителните служби в Осло продължават да претърсват за възможни улики езерото Лангванет, на брега на което е разположен домът на семейство Хаген.", "date": "2019.01.25", "title": "Държат за заложница милиардерска съпруга в Норвегия, похитителите с послание към семейството й"}
{"url": "https://www.faktor.bg/bg/articles/ot-bsp-haresaha-dekora-na-gerb-v-ndk-polzvat-go-i-za-svoya-kongres", "text": "Четвъртото заседание на 49-ия конгрес на БСП ще се проведе утре, отново в зала 3 на НДК - там, където ГЕРБ събра членовете си. Изненадващо обаче сцената е разположена на същото място, където бе и миналата седмица за герберите, предвиден е и голям екран. Припомняме, че концепцията на социалистите почти винаги е била различна. Те традиционно се събират в Зала 1 на НДК за конгресите си, но този път решиха да променят мястото на срещата си. Интересно е дали БСП няма да се опитат да изкопират събитията на ГЕРБ в “Арена Армеец”, питат се привърженици на управляващите в социалните мрежи.", "date": "2019.01.25", "title": "От БСП харесаха декора на ГЕРБ в НДК, копират го за своя конгрес"}
{"url": "https://www.faktor.bg/bg/articles/shalom-s-blagodarstveno-pismo-do-tsvetan-tsvetanov", "text": "Заместник-председателят на ГЕРБ и лидер на ПГ на партията Цветан Цветанов получи благодарствено писмо от Организацията на евреите в България \"Шалом\" заради решимостта на парламентарната група на ПП ГЕРБ да отбележи по подобаващ начин Международния ден в памет на жертвите на Холокоста – 27 януари. За това съобщи политикът на официалната си страница във \"Фейсбук\". ,,Днес ние помним, че имаме отговорност към възпитанието на следващите поколения. Те трябва да са запознати с последствията от националсоциализма и останалите тоталитарни режими и да не се поддават на провокации, които в различен исторически контекст биха могли да изглеждат примамливи'', пише в писмото, адресирано до Цветан Цветанов.", "date": "2019.01.25", "title": "\"Шалом\" с благодарствено писмо до Цветан Цветанов"}
{"url": "https://www.faktor.bg/bg/articles/mezhdunarodna-preporaka-vzrivi-vmro-probutvatni-otnovo-zhendari-i-promigrantska-propaganda", "text": "Пробутват ни нова джендър и промиграционна пропаганда! Този път от Международната организация на труда. Документът е под формата на акт от \"Препоръката за заетост и достоен труд за мир и устойчивост\", приет на сесия на Международната конференция на труда в Женева от 2017 г. Тази Препоръка, като част от приетия инструментариум от документи, има задължаващо страните членки на Международната организация на труда (МОТ) действие по отношение на представянето на законодателните органи, като решение е взето през изтеклата сесия. Това се казва в позиция на ВМРО - Българско национално движение, след внесен от Министерски съвет Проект за решение за одобрение на Препоръката. \"На пръв поглед наистина благородната цел за защита на правата и интересите на работещите и подобряването на средата и условията труд и т.н., звучи политически коректно, обаче, откриваме доста смущаващи текстове, които категорично не приемаме да имат дори насочващ бъдещи законодателни промени характер. Самият факт, че вътре отново се прокрадват термини като \"джендър\", \"джендър перспективи\" и тяхното прилагане към всички дейности и т.н. е неприемлив. В Препоръката има и открита пропаганда за вкарването на мигрантите като равноправни участници на трудовия пазар в страната, прокламиране на равния им достъп до образование и обучение на тях и децата им, както и нарочното запознаване на тези категории хора с личните им и трудови права. Наред с това са и задълженията на работодателите на мигрантите, внедряването на тези хора в различните организации в защита на трудовите права в страната и много др. Между редовете отново се прокрадва и дейното участие на различни организации на \"гражданското общество\" - НПО-та, които и днес виждаме какво правят на терена на \"равнопоставеността\". Ние от ВМРО сме категорични, че този документ, макар и внесен за разглеждане в комисиите в Народното събрание, трябва да бъде спрян и върнат. Нека напомним, че благодарение на нас беше спряна Истанбулската конвенция, която предизвика сериозен обществен отпор. Именно това доведе и до сезиране на Конституционния съд през миналата година, който категорично се произнесе, че подобни термини като джендър, трети, социален или какъвто и да било друг пол противоречат на Конституцията. Предупредихме и коалиционните си партньори в лицето на ГЕРБ, че се задава нов капан от Глобалния пакт за миграция, чрез който пък беше направен опит да се внедрят опасни практики, свързани именно с миграцията. Тези практики прозират и от текстовете на цитираната вече Препоръка. Ние питаме кой и защо, вкарвайки документи в МС, не се съобразява от една страна с решение на Конституционния съд на Република България и от друга с решение на правителството по отношение на миграцията? Ние разбираме, че Препоръката има незадължителен характер. Също така, обаче, сме наясно, че ако Патриотите не участвахме в управлението незадължителни пактове и конвенции, през които се поставя началото на заличаването на изконни национални и културно-религиозни ценности на българския народ, щяха вече да са факт. Сигурно вече щеше да е в ход и промяна на Конституцията на държавата ни.  Ето това ни притеснява. Ние ще гарантираме на българите, че тези неприемливи препоръки няма да станат задължителни, бидейки вкарани в законодателството на страната! Ние ще гарантираме, че нормалните българи няма да бъдат поставени насила в дискриминационно положение, че джендър идеологията няма да бъде вкарана в детските градини и училищата, че мигрантите няма да превземат работните места на сънародниците ни! Затова още другата седмица, чрез заместник министър-председателя по обществен ред и сигурност и председател на ВМРО - Българско национално движение Красимир Каракачанов и чрез депутатите на партията в 44-ото НС, ще приложим всички законови механизми този документ да не мине през парламента\", се казва още в позицията.", "date": "2019.01.25", "title": "Международна препоръка взриви ВМРО: Пробутватни отново жендъри и промигрантска пропаганда!"}
{"url": "https://www.faktor.bg/bg/articles/nikolay-banev-uspya-da-kazhe-posledno-sbogom-na-bashta-si-snimki", "text": "Придружен от служители на съдебна охрана, Николай Банев пристигна на погребението на баща си Йордан Банев. Починалият бат Данчо, както го наричаха близките му е бивш полковник от гръцкото контраразузнаване. Йордан Банев издъхна на 85 години на 23 януари. Цялото ръководство на местното БСП дойде на погребението, информира novini.bg.", "date": "2019.01.25", "title": "Николай Банев успя да се прости с баща си"}
{"url": "https://www.faktor.bg/bg/articles/gratskiyat-parlament-prie-sdelkata-za-severna-makedoniya-sled-38-chasa-debati", "text": "С крехко мнозинство парламентът в Атина одобри Преспанския договор със Скопие, с който северозападната съседка на Гърция се задължава да приеме името Република Северна Македония. Решението отваря път на Македония към членство в НАТО и ЕС, а процедурата за окончателна смяна на името може да приключи до средата на другия месец. Вотът със 153 депутати \"за\" (при искано от Ципрас мнозинство от 151 от 300 души) стана две седмици след като македонските депутати одобриха конституционни поправки, позволяващи смяната на името и допълнения в конституцията, които отговарят на договора. Днес в Атина гласувалите \"против\" бяха 146, а един се въздържа. Новината незабавно бе приветствана от председателя на Европейския съвет Доналд Туск, който поздрави премиерите на двете страни, \"Зоран и Алексис\" (Зоран Заев и Алексис Ципрас) за въображението и готовността да \"поемат риска\". Генералният секретар на НАТО Йенс Столтенберг, който нарече решението \"важен принос към стабилността и благоденстгвието в целия регион\". \"Очаквам с нетърпение бъдещата Република Северна Македония в НАТО,\" добави той в \"Туитър\". Гласуването се отложи с ден, за да могат да приключат всички изказвания като част от дебата, започнал в сряда. Малко преди гласуването председателят на парламента каза, че разискванията (общо 38 часа) са били по-дълги от което и да било заседание в последните години, включително тези за спасителните програми. Вчерашните дебати продължиха до малките часове, а в 9 ч. сутринта бяха подновени.", "date": "2019.01.25", "title": "Гръцкият парламент прие сделката за \"Северна Македония\" след 38 часа дебати"}
{"url": "https://www.faktor.bg/bg/articles/tsipras-pripomni-na-komunisticheska-partiya-izgonvaneto-na-desetki-hilyadi-balgari", "text": "Гръцкият премиер Алексис Ципрас отправи остри критики към местната Комунистическа партия заради позицията й срещу Преспанския договор и й припомни изгонването на 70 хиляди „славомакедонци“ от Гърция след гражданската война в страната, пише електронното издание на македонския ежедневник „Денешен“. Само да допълним, че това са чисти българи. Филмът \"Родена във въздуха\" на Цветан Томчев и Максим Караджов разказва за страшната им съдба. Ципрас, както и опонентите му, чудесно знаят от каква народност са тези  т.нар. „славомакедонци“ . „Не искам да се връщам на славомакедонския буквар, който комунистите направиха в Ташкент за дежата на славомакедонските борци от Демократическата армия на Гърция. Не искам да се връщам на 70-те хиляди бежанци от Гражданската война, които гръцката държава лиши от правото да се върнат в своята родина през 1983 година. Нито да се връщам на Славомакедонката Ирини Гини – Мирка Гинова, първата жена, екзекутирана по време на Гражданската война, комунистка. Оправяйте се сами с тези угризения на съвестта, които имате. Ще говоря политически и няма да разглеждам историята на Комунистическата партия на Гърция (ККЕ)“, заяви Ципрас, цитиран от \"Фокус\". Освен това министър-председателят реши да анализира текущите политически позиции на ККЕ срещу Преспанския договор: първата от които е НАТО, а втората – иредентизма. „Да кажем, че приемам цялостно вашият анализ, че договорът е продиктуван от Запада, от международния империализъм или не знам какво друго можете да измислите. Съгласно това международно споразумение, като се има предвид желанието на нашите съседи да влязат в НАТО, това си е техен въпрос. Как ККЕ смята, че гръцката държава би могла и би трябвало да признае тази страна? Как? С Кое име? Как ще наричаме тези хора, какво ще кажете? Казвате, че терминът „Македония“, самото им име, е иредентизъм. Или аз не съм чел добре Ленин, когато бях млад, или вие нещо не правите както трябва“, заяви Ципрас.", "date": "2019.01.25", "title": "Ципрас припомни на Комунистическата партия изгонването на десетки хиляди българи"}
{"url": "https://www.faktor.bg/bg/articles/senatat-boykotira-tramp-otryaza-go-za-stenata", "text": "Сенатът на САЩ бламира президента Доналд Тръмп за решаването на бюджетната криза в правителството, съобщи Fox News. Искането на Тръмп за финансиране на строежа на стена по границата в Мексико не събра необходимата подкрепа от 60 гласа. Той настоява за финансиране от $ 5.7 млрд. Демократите в Конгреса вече обявиха, че са готови да отпуснат само $ 1.3 млрд. За да ги притисне, Тръмп частично блокира работата на правителството на САЩ. Около една четвърт от правителството остана без финансиране в САЩ, по-специално Държавния департамент, Министерството на финансите, Министерството на търговията и Министерството на вътрешната сигурност.", "date": "2019.01.25", "title": "Сенатът бламира Доналд Тръмп, отряза го за стената"}
{"url": "https://www.faktor.bg/bg/articles/taynite-na-rusiya", "text": "Нов сайт за класифицирана информация се подготвя да пусне изтекла класифицирана информация от хакнати имейли на руски олигарси и политици, съобщи Daily Beast, пише Fakti.bg. Сайтът Distributed Denial of Secrets (DDoS) е създаден през миналия месец от правозащитници, борещи се за прозрачност. Съоснователят на сайта Ема Бест заяви, че руските течове, които ще бъдат публикувани утре, ще съберат на едно място десетки различни архиви от хакнат материал, които в най-добрия случай са трудни за намиране, а в някои случаи изглеждат изчезнали изцяло от интернет. Ще бъде публикувана информация от имейлите и съобщенията в социалните мрежи на журналисти, политици, сепаратисти и бойци, действащи в Украйна. Сайта разполага и с допълнителна информация, като откраднати файлове от компанията Sony и данни от разузнаването на Азербайджан. Предстои да бъде публикувана информация от руското вътрешно министерство, която детайлизира разполагането на войски в Украйна в момент, в който Кремъл отричаше своето присъствие там. Пояснява се, че американските разузнавателни служби отдавна събират руска информация. Тя обаче е трудно достъпна и доста често на руски. Припомня се и че напоследък сайтът на Джулиан Асандж WikiLeaks също рядко публикува руска информация. Очакват се разкрития за олигарси и политически фигури в страната.", "date": "2019.01.25", "title": "Вадят на светло тайните на руски олигарси и политици"}
{"url": "https://www.faktor.bg/bg/articles/turtsiya-udari-postove-na-kyurdi-v-siriya", "text": "Удари по постове на кюрдска милиция в Сирия нанесе турската армия, написа анкарският в. Сабах. Операцията бе извършена в района на селищата Тал Рифат, Шейх Иса и Хабрил в северната част на размирната близкоизточната страна. \"Нанесени са шестнадесет удара по позиции на терористи, които застрашават националната сигурност и териториалната цялост на Република Турция\", пише в лаконичното официално съобщение на военното министерството на югоизточната ни съседка. Районът е контролиран от кюрдския Съюз за защита на народа. Анкара смята милицията за клон на забраната Кюрдска работническа партия, а САЩ - за свой съюзник в борбата срещу \"Ислямска държава\".", "date": "2019.01.25", "title": "Турция удари постове на кюрди в Сирия"}
{"url": "https://www.faktor.bg/bg/articles/tsvetanov-1-48", "text": "За мен бе чест днес в Народното събрание да присъствам на откриването на изложбата \"Ние помним\" в рамките на Световната кампания #WeRemember. Това написа на страницата си във Фейсбук председателят на ПГ на ГЕРБ Цветан Цветанов. Експозицията е по повод Международния ден за възпоменание на Холокоста. Събитието бе организирано със съдействието на Посолството на Държавата Израел в България и Групата за приятелство България-Израел в парламента.  Нека помним грешките от миналото и да се борим с всяка проява на нетолерантност към различията, пише в заключения политикът.", "date": "2019.01.25", "title": "Цветанов: Да помним грешките от миналото и да се борим за толерантност към различията"}
{"url": "https://www.faktor.bg/bg/articles/tsyala-ispaniya-se-moli-za-2-godishno-momence-propadnalo-v-100-metrova-yama", "text": "Осем испански миньори, специално командировани от провинция Астурия, копаят на смени, за да достигнат до 2-годишния Хулен, пропаднал в 100-метрова яма на 13 януари в Толалан, Южна Испания. Те се спускат чрез капсула в галерията, прокопана успоредно на дупката на малкия.   Според \"Ел Паис\", който проследява операцията в реално време, остават още около 2 м до Хулен.    Това е най-опасната част, за да не бъде наранен малчуганът. Над района постоянно лети полицейски хеликоптер, на мястото са мобилизирани пожарникари, лекари, полицаи.   В цяла Испания хората палят свещи и отправят молитви Хулен да бъде открит жив в пропастта.", "date": "2019.01.25", "title": "Цяла Испания се моли за 2-годишно момченце, пропаднало в 100-метрова яма"}
{"url": "https://www.faktor.bg/bg/articles/ot-20-do-50-sa-postapvashtite-elektronni-zayavleniya-za-balgarsko-grazhdanstvo-na-den", "text": "В края на миналата година президентът Румен Радев заяви, че до институцията са подадени много сигнали за забавени преписки, свързани с процедурата по кандидати за българско гражданство. Всички сигнали са изпратени до прокуратурата, а тяхната проверка доказа, че са достоверни и само за година има над 20 хил. закононарушения. В следствие на това се стигна до поредица административни наказания на ръководни кадри и спешна реорганизация на системата, съобщава БНР. До миналата година оригинали и копия на документите за доказване на български произход и мотивационно писмо за искане на българско гражданство се подаваха в деловодството на Държавната агенция за българите в чужбина. От първия работен ден на 2019 година процедурата за подаване на документи и доказване на произход е облекчена чрез електронната система на Министерството на правосъдието. Там всеки кандидат може да избере подходяща дата и час за подаване на апликацията, без да се налага да идва в София и да чака на опашка. С новата система почти с година ще се скъси срокът за придобиване на българско гражданство, тъй като досега от датата на подаване на документи до провеждането на интервю минаваше повече от година, казва Десислава Ахладова, зам.- министър на правосъдието.", "date": "2019.01.25", "title": "От 20 до 50 са постъпващите електронни заявления за българско гражданство на ден"}
{"url": "https://www.faktor.bg/bg/articles/elena-yoncheva-plashi-vlastta-pravya-novo-razsledvane-koeto-shte-pritesni-upravlyavashtite", "text": "\"Ако някога в живота си съм правила нещо нередно, с какъв акъл ще тръгна да правя разследване за всички корупционни схеми в България, да събирам документи, да сигнализирам прокуратурата? Как го прави човек, ако е извършил нещо нередно? Той няма да има смелостта. Целта е да бъда омаскарена, публично унижена, сплашена. Така работят мутрите, това е бандитска разправа\". Така журналистката Елена Йончева се опитва да се защити от правораздавателните органи, които и повдигнаха обвинение за пране на пари в интервю за Медияпул.бг.  \"Става въпрос за документални филми, които съм направила в периода 2012-2014 г за ТВ7. Поканиха ме от телевизията първо за предаване, а после за документални филми. Тогава казах, че не мога да правя редовно документални филми и преки включвания, защото не разполагам с техника, за да бъда мобилна – трябват ми камера, трябва ми монтажна, техника за преки включвания и тогава те ме посъветваха да подпиша с фирма и ми посочиха офшорната компания \"Далий Трейдинг Лимитид\", разказва червената депутатка.  \"Аз сключих договор. Парите са преведени в КТБ, нищо не е давано на ръка. Тогава аз направих филмите в Сирия- в Алепо, Направихме филми за гражданската война в Украйна, за Турция. Направили сме десетки преки включвания, филмите са излъчени, имам целия суров материал. Цялата техника е при мен\", уточнява Йончева.  В отговор на обвинението, че има пране на пари, журналистката казва: \"Пране на пари е когато знаеш, че получаваш средства, придобити по престъпен начин. Средствата са получавани по банков път. Те идваха от тази банка, която беше \"Банка на годината\" и която се контролира от съответните банкови институции, които са длъжни да проверяват какъв е произходът на парите, които пристигат там. Има си контролни органи. Аз ги получавам през банка. Като журналист. Защо аз трябва да се ровя да проверявам какъв е произходът на тези пари? Как мога да знам, при положение, че тогава нямаше съмнения за нередности в тази банка, тогава тя не беше пред фалит.  Йончева определя обвинението като \"абсурдно\" и настоява колкото е възможно по-бързо делото да влезе в съда, но се съмнява, че това няма да стане, защото \"целта е, оттук нататък, в продължение на месеци, да се сипят обвинения\".  Журналистката споделя пред медията, че никой не е говорил с нея да бъде включена в листата на кандидатите за евродепутати, каквито слухове вървят отдавна. \"А и аз не искам да мисля това. Защото в момента емоционално и физически съм вкарана в тази история с прокуратурата и ще излъжа ако кажа, че не ми влияе. Те с това дело могат всичко да направят, могат например да ме вкарат 8 месеца в следствието. Аз не допускам, че ще го направят, но допускам, че е възможно. Защото в работата ми като депутат и журналист тепърва много неща ще показвам. Знам доколко това ще ги притесни\".  Накрая Йончева издава, че в \"близките дни ще стане ясно\" за новото ѝ разследване.", "date": "2019.01.25", "title": "Йончева плаши властта: Правя ново разследване, което ще притесни управляващите"}
{"url": "https://www.faktor.bg/bg/articles/sankt-peterburg-shokiran-ot-koshtunstven-karnaval-za-75-godishninata-ot-leningradskata-blokada", "text": "Идеята изглеждаше добра: възпоменателна проява по случай 75-ата годишнина от края на страшната блокада на Ленинград, в която от 1941 до 1944 г. са загинали близо 800 000 души. С решението за военен парад в неделя обаче властите шокираха мнозина в Санкт Петербург, коментира АФП. Противниците на парада пред Ермитажа насред Санкт Петербург, в който се предвижда да участват 2500 войници и легендарният танк Т-34, свързват това събитие с милитаристичната пропаганда, водена от властите при управлението на Владимир Путин. Според тях парадът ще оскърби паметта на хората, изживели неизразими ужаси, когато Ленинград (днес Санкт Петербург) е бил обсаден от нацистите в течение на 872 дни между 1941 и 1944 г. \"Аз съм против милитаризма\", обяснява пред АФП 87-годишният Яков Гилински, оцелял от блокадата. Най-добре ще е годишнината да се отбележи с минута мълчание, с възпоменателни концерти, но без да се възвеличава войната, уверява той. \"Войната е ужасно нещо\", добавя мъжът. В бившата столица на имперска Русия живеят към 108 000 бойци-ветерани и хора, оцелели през блокадата. Над 800 000 души са загинали от глад, болести или от бомбардировките в този град с тримилионно население преди войната. Мнозина историци смятат, че истинските числа са дори по-големи. Яков Гилински си припомня зловещи подробности - още като малко момче например зърнал през прозореца камион, пълен с трупове. \"Колата ги събираше из улиците, щом свърши зимата\", разказва той. Гилински наред с още около 5000 души е подписал петиция с искане властите да отменят насрочения \"кощунствен карнавал\". Според документа властите и до днес не са изготвили пълен списък на загиналите в блокадата. Хиляди военни, направили опит да пробият обсадата, се водят безследно изчезнали и са останали непогребани. Историкът Вячеслав Красиков също е шокиран. По време на блокадата майка му трябвало да спи в едно легло с трупа на малката му сестричка, защото майка им нямала сили да я погребе. Предстоящите военни празненства ще изглеждат според него подобно на парад в нацистките концлагери. \"Възпоменанията за човешки трагедии трябва да протичат другояче. Странно е, че някои не схващат тези прости неща\", пише той в санктпетербургското онлайн издание \"Город-812\". Историкът Даниел Коцюбински обвинява Йосиф Сталин, че е оставил града на произвола и е пожертвал хиляди войници в неумели опити за пробив на блокадата. \"Провеждането на парад е най-вече безнравствено спрямо паметта на загиналите\", заявява той пред АФП - според него при всяка церемония във връзка с блокадата трябва главно да бъдат осъждани тогавашните власти. В допитване онлайн на местния новинарски сайт \"Фонтанка\", събрало 3000 участници, над 50 на сто от тях се обявяват против парада. Градската управа отказа да коментира този резултат. \"Получихме заповед да организираме парад и ще го направим\", заяви пред АФП пожелал анонимност служител от министерството на отбраната, работещ в Санкт Петербург. \"Военният парад представлява военен ритуал\", а не празнично събитие, подчерта той. Пред зрителите ще дефилират танкове, ракетни установки и бронетранспортьори, ще маршируват курсанти от военните училища, облечени с овчи кожуси и плъстени ботуши като някогашните съветски бойци. \"Днешните кадети (курсантите) май ще разберат добре какво значи да браниш отечеството зимно време\", добави министерският служител. Не всички оцелели от блокадата впрочем са против проявата. \"Един парад не може да е обиден за никого\", смята 80-годишната Анна Незванова, според която шествието \"символизира неумиращия дух на града\". По думите на 84-годишната Зинаида Арсениева, живяла две години под обсадата, \"градът се сражаваше, не сме чакали покорно смъртта\". \"Победата е наше общо дело\", добавя тя. Извън рамките на този дебат военният аналитик Александър Голц твърди, че парадът преди всичко илюстрира превръщането на Русия в \"милитаристична държава\". В страната вече се организират всяка година три големи военни парада, включително главното шествие на 9 май и демонстрациите на военноморските сили в Санкт Петербург през юли. Според Голц, Кремъл използва тържествата по повод победата на Съветския съюз над нацистка Германия, за да укрепи положението си. \"Споменът за националната трагедия бе трансформиран в оптимистичен патриотичен пърформанс\", смята той", "date": "2019.01.25", "title": "Санкт  Петербург в шок: Путин нареди  \"кощунствен карнавал\" за годишнина от Ленинградската блокада"}
{"url": "https://www.faktor.bg/bg/articles/ministar-mladenov-shte-ima-oshte-aktsii-v-4-to-rpu", "text": "Вътре в системата има импулс за справяне с тези, които не работят съгласно закона. Това каза в кулоарите на парламента вътрешният министър Младен Маринов във връзка с акцията, при която петима служители от Икономическа полиция към Столичното четвърто управление на МВР бяха задържани за участие в организирана престъпна група.  \"Акцията беше проведена под ръководството на Специализираната прокуратура, при нея бяха задържани колегите в момент на взимане на подкуп\", потвърди министърът. Голяма част от случаите, по които дирекция \"Вътрешна сигурност\" работи, тръгвали от сигнали, подадени от самите областни дирекции, разкри още той. Маринов подчерта, че всички сигнали, които постъпват в структурите на министерството, се проверяват и се установява тяхната достоверност. \"Нито един не е прикрит, корупционните схеми може да са различни - при двустранно съгласие, рекет. Имаше много такива операции в миналото, ще има и в бъдеще\", зарече се министърът. По думите му, МВР е система, която, освен, че е много голяма, упражнява изключителна власт, така че служителите ѝ са подложени непрекъснато на корупционен натиск. \"Някои, за съжаление се поддават\", обясни Младен Маринов. Той отбеляза и превантивната роля на дирекция \"Вътрешна сигурност\" в борбата с подобни явления. \"Нещата са под контрол и сме в готовност да действаме при всяка ситуация\", обясни вътрешният министър Младен Маринов във връзка с метеорологичната ситуация в страната. \"Към момента според докладите на отговорните ведомства, с малки изключения, обстановката в страната е нормална\", добави министърът и увери, че водоемите имат достатъчно свободен обем, за да поемат количествата валежи, а АПИ е потвърдила готовност да се включи с техника, която почиства пътищата. \"Вчера имаше опасност от протест на територията на Гърция, който евентуално щеше да засегне движението в посока южната ни съседка\", коментира Младен Маринов обстановката на българо-гръцката граница. И информира, че още вчера нашите власти са се свързали с гръцките си колеги и те не са допуснали затваряне на пътните артерии, което би попречило на трафика между България и Гърция. \"Днес не се очакват протести\", подчерта вътрешният министър, цитиран от БТА.", "date": "2019.01.25", "title": "Министър Маринов отсече: Ще има още акции като тази в 4-то РПУ"}
{"url": "https://www.faktor.bg/bg/articles/skeytbordisti-izlizat-na-masov-protest-pred-ndk", "text": "Скейтбордистите планират да се съберат масово утре в 12 ч. пред НДК под наслов „Масово каране на скейт пред НДК“. Причина за това е Наредбата, която беше въведена за обществения ред в София и която въведе забрани за каскади със скейт и други бордове на публични места. Въпреки заявената готовност за диалог положението остава същото, каза пред БНР Петко Стаматов. „След като обсъждахме няколко пъти със Столична община и г-жа Фандъкова, които заявиха многократно, че скейтборда не е забранен, но всъщност той остава забранен. Вече имаме налице няколко акта на 14-годишни деца, които са карали скейтборд на НДК. Приоритетното пазено място за момента си остава НДК, там се събират най-много деца да карат и там са най-многото случаи на изгонени, на заплашвани деца с актове, а и вече имаме и актове“, обясни той в предаването \"Преди всички\". Стаматов подчерта, че реално в наредбата няма забрана. Полицията обаче явно не е разбрала описаното в нея, добави той. „Основното, което казва наредбата, е, че трябва да пазим обществената собственост. Там не се забранява конкретно карането на скейтборд. Ние многократно предупредихме, че неяснотата в текста ще доведе точно до това неразбиране“. Стаматов настоява за това наредбата да бъде написана по-добре. ", "date": "2019.01.25", "title": "Скейтбордисти излизат на масов протест пред НДК"}
{"url": "https://www.faktor.bg/bg/articles/dimitar-ganev-obedinenite-patrioti-imat-shans-za-evrodeputat-ako-se-yavyat-zaedno", "text": "55% от анкетираните в последното изследване на „Тренд” твърдят, че ще гласуват на предстоящите избори за Европейски парламент през май. Проучването е направено  в периода 10-17 януари по поръчка на „24 часа”. Винаги има разминаване между декларираната активност и реалната, коментира пред бТВ  Димитър Ганев от „Тренд”. 55% активност са малко над 3 млн. души, а на последните европейски избори през 2014 г. действителните гласове бяха 2,2 млн., аз очаквам на този вот да са по-малко, уточни Ганев. Изследването на „Тренд” показва и малка разлика между ГЕРБ и БСП на европейските избори – 1,2%. По думите на Димитър Ганев те буквално са на фотофиниш. Според него по-интересен е фактът, че се очертава ДПС да има двойно по-висок резултат от Обединени патриоти, за разлика от последните парламентарни избори, когато са били с почти равен резултат. Ганев обясни също, че от представянето на патриотите зависи и коя партия колко евродепутати ще има. Обединените патриоти имат шанс за евродепутат, ако се явят заедно. Три партии със сигурност ще изпратят депутати в Европейския парламент – ГЕРБ, БСП и ДПС, сочат данните от проучването. Решаващ ще е и гласа на колебаещите се – 31% от анкетираните посочват, че все още не", "date": "2019.01.25", "title": "Димитър Ганев:Обединените патриоти имат шанс за евродепутат, ако се явят заедно"}
{"url": "https://www.faktor.bg/bg/articles/konstitutsionniyat-sadiya-atanas-semov-razbi-formulata-za-rolyata-na-prezidenta", "text": "\"Безспорно е, че защитаването на природата и крайбрежната ивица е конституционно задължение. За съжаление, като гледам кадрите от Алепу на родното Черноморие, имам чувството, че гледам кадри от Алепо в Сирия. Същото разрушение и същите ужасни гледки. Докато пренебрагваме ролята на закона, ще бъдем правова държава само на документи, заяви пред БТВ конституционният съдия проф. Атанас Семов.  \"Конституцията е еманацията на всяка една държава. Никога не съм говорил лошо срещу Конституцията като основен закон или че не трябва да се спазва. Конституционният съд трябва да проявява политическо разбиране, но е невъзможно да има политически натиск над Конституционния съд. В момента в съда са много големи и знакови фигури, които няма как да бъдат подложени на натиск. Аз съм от два месеца и половина в съда и не само не съм усетил натиск, но не виждам и канали, които да проведат този натиск. Напротив, според мен Конституционният съд може да оказва натиск. В Конституционния съд властва професионализмът и етиката\", посочи проф. Семов. \"Не мисля, че в подновяването на проверката срещу мен имаше политически интерес. Според мен прокуратурата малко спонтанно се опита да покаже, че защитава закона на всички нива в държавата. Тази проверка завърши за месец и констатира същите резултати като предишните две - няма никакви нарушения\", каза още конституционният съдия. На въпрос дали е човек на Румен Радев, Семов отговори: \"Аз съм човек на отечеството, не на президента Радев. Много съм признателен, че с моето назначение той даде ясен сигнал, че в КС трябва да има значимо академично присъствие\", посочи Семов. Той бе помолен да отговори и на въпрос ще \"уволнява ли Бойко Борисов\", след като в ефир бе показан едни предизборен плакат с това негово \"обещание\" - \"Аз ще уволня Бойко Борисов\". \"Работата ми в КС не е да уволнявам\", лаконично отговори Семов. Той коментира и каква е ролята на президента като обединител на нацията. \"Това е една мантра. Президентът не е е обединител на нация, това не се споменава в конституцията. Неговата роля е съвсем друга - президентът олицетворява единството на нацията, това е съвършено различна формула. Никога в решенията на КС не се споменава \"обединител\" на нацията. Това е една куха, неуместна формулировка.\" На въпрос а в момента Румен Радев олицетворява ли единството на нацията, Семов отговори: \"Като всеки добър президент той олицетворява волята за отстояване на законност, национални интереси и права. Включително и като сезира КС, като реагира по различни поводи и като допринася в определени ситуации, както са правили други президенти - и Желев, и Стоянов, за намиране на баланс по важни въпроси. Президентът  може и трябва да бъде балансьор, президентът носи институционна, а и лична мъдрост. Не мисля, че президентът е търсил конфронтация. Това, което президентът трябва да гарантира, е спазването на основните принципи на държавността. Това невинаги у нас е реалност и затова КС има и тази задача - да стои над системата на властите и да гарантира една устойчива ценностна система на обществото\", обясни академично професорът.", "date": "2019.01.25", "title": "Конституционният съдия Атанас Семов разби \"формулата\" за ролята на президента"}
{"url": "https://www.faktor.bg/bg/articles/petak-13/kakvo-ne-e-znael-dans-za-balgarskiyat-grazhdanin-adoniev-no-znayat-mediite-i-gugal", "text": "Съсобственикът на Yota Сергей Адониев, чието българско гражданство \"за особени заслуги\" беше анулирано преди дни, е арестуван в САЩ още през 1998 година, след като организира мошеническа схема за доставка на кубинска захар в Казахстан.  Но, срещу него са повдигнати и много по-сериозни обвинения — в причастност към кокаиновия трафик от Латинска Америка в Европа през пристанището на Санкт Петербург. Но обвинението е заметено под натиск на Кремъл, а депортираният в Русия Адониев е освободен предсрочно и с помощта на Владимир Путин започва да изгражда телекомуникационен бизнес, влагайки в него стотици милиони долара с неясен произход. Адониев е роден в Лвов през 1961 година, през 80-те години завършва Ленинградския политехнически институт, а през 1994 година заедно с Олег Бойко и Владимир Кехман започва да изнася плодове. Първата им голяма компания става \"Олби Джаз\", която обаче фалира заради банковата криза и през 1996 година партньорите създават JFC (Joint Fruit Company) — най-големият износител на банани и цитрусови плодове от Латинска Америка. Именно тогава Адониев започва  През 1993 година Адониев заедно с Виталий Рашкован, Бахитян Оралбеков и Олег Попов създават две компании в САЩ — Megabucks Trading и Metal Works Company, и двете регистрирани в Бевърли Хилс, Калифорния. През тези компании Адониев и партньорите му \"водели преговори\" с правителството на Казахстан за доставката на 25 000 тона кубинска захар за $6,7 млн. По данни на ФБР, работата на Адониева се е състояла в това да дава подкупи на влиятелни казахски чиновници, докато в същото време Рашкован отговарял за административните въпроси и американските банкови сметки. При това, както твърдят от ФБР, не е имало никаква захар и не е можело да има — първо, защото истинска кубинска захар би струвала два пъти по-скъпо, второ, защото на американските фирми не е разрешено да търгуват с Куба заради ембаргото. Според документите на ФБР, Адониев няколко пъти посещава Казахстан през 1993 година и се договорил за фалшивата сделка с Владимир Крупенев, който по това време е личен съветник на президента Назърбаев, чрез   Сумата е преведена от сметката на фирмата на Адониева на сметката на едно московско казино, което по данни на ФБР е собственост на бизнес партньор на Адониева. След това той и Оралбеков изтеглили парите и ги предали кеш на Крупенев, а той организира първия трансфер в размер на 4 млн. долара на сметката на Megabucks в Лос Анджелис. С тези пари Адониев и партньорите му незабавно си купуват разкошни жилища и автомобили. През лятото на 1993 година Адониев и Попов купуват \"Бентли\", \"Мерседес\", \"Джип\" и \"Ламборджини\" — всичко с парите на казахските данъкоплатци. За да може аферата да продължи по-дълго и да продължават да получават парични преводи, Адониев трябвало да покаже поне някакви доставки. През септември 1993 година той купува 100 тона захар за 300 000 долара от казахски заводи (използвайки като прикритие лондонска компания) и я \"доставя\" като кубинска. След като и последните 500 хиляди долара са преведени, ФБР разкрива измамата и замразява сметките им. Адониев, който по това време се е върнел в Петербург е обявен за издирване от Интерпол. Той е задържан през 1997 година в Дюселдорф и депортиран в САЩ. И тук започва най-интересното. През 1998 година Адониев и Рашкован са признати за виновни в мошеничество, в измама на правителството на Казахстан, в даване на подкуп на чуждестранни чиновници и пране на пари. Адониев се признава за виновен и обещава да върне откраднатите 4 милиона долара на казахските власти, затова е осъден само на 30 месеца затвор и 3 години изпитателен срок. Но не остава в затвора дори и през тези 30 месеца. След огромен дипломатически натиск от Москва САЩ го предават на Русия, където той трябва да доизлежи присъдата си.  Както става ясно по-късно,  ФБР се е интересувало не само от финансовите му машинации. През 2000 година вестник Los Angeles Times публикува статия, в която се цитира разследване, проведено от голямата застрахователна компания Prudential за смъртта на несменяемия бизнес партньор на Адониев — Олег Попов. Според LA Times, застрахователите са открили документи на ФБР, свързващи Адониев с доставката на 1 тон кокаин, впоследствие задържан на руско-финландската граница през 1993 година. The Insider се свърза с бивш следовател от ФБР, който е водил това разследване в края на 90-те години, а сега ръководи адвокатска кантора. За съжаление, той заяви, че няма право да разкрива подробности от делото за кокаина, но отбеляза, че никога не се е сблъсквал с такъв натиск, както по време на работата над това дело. Доставката на кокаина, за който става дума нашумя навремето в руската и чуждестранната преса. На 21 февруари 1993 година поделението на Федералната служба за сигурност (ФСБ) в Петербург и Министерството на вътрешните работи \"осуетяват внасянето на 1 тон кокаин на територията на Русия\" през митницата във Виборг. Четири дни по-късно началникът на ФСС Виктор Черкесов съобщава, че товарът идва с кораб от Колумбия, замаскиран като консерви с месо.  \"Конфискуваният кокаин преминава в собственост на държавата и ще се използва за медицински цели\", заявил тогава Черкасов и добавил, че през 1993 година лисва кокаин за медицински цели и \"запасите трябва да бъдат попълнени\". Тогава тези обяснения не изглеждат странни и не предизвикват скандал. Кой знае защо Черкесов не посочва фирмата, която е трябвало да разфасова кокаина в Петербург (откъдето той трябвало да се върне обратно в Европа).  Тогава той твърди, че името и, както и задържаният, гражданин на Израел и бивш гражданин на СССР, са следствена тайна. По-късно белгийският Le Soir публикува разследване, което доказва, че \"доблестната операция на питерските чекисти\" всъщност е незаконно възпрепятстване на международната операция на Интерпол \"Акапулко\", подготвяна 3 години и започнала с подслушване, провеждано от колумбийската полиция.  \"Контейнерът е пътувал от Богота в Гьотеборг, а оттам в Котку, но в края на краищата е прихванат от руснаците, въпреки всяка логика на друго място — край Виборг. Товарът в Петербург е трябвало да бъде приет от фирмата Agricum\", разкрива Le Soir.  По данни на автора Ален Лалман (по-късно той пише книга за тази афера), организатор на доставката е Оскар Донат, който по-късно е арестуван в Израел. В Петербург той е притежател на цял митнически терминал Eurodonat Terminals INC, зад който се предполага, че освен Донат, стоят и властите на Петербург. Освен Донат редица участници са арестувани в Русия, Израел и Колумбия.  Кой знае защо след това не се чува нищо за съдебни процеси срещу тях. Този тон кокаин играе доста важна роля в разстановката на силите в криминалния свят на Петербург. Екслидерът на Тамбовската организирана престъпна група Владимир Барсуков (Кумарин) вече в затвора, си спомня, че по повод тази доставка с него се е свързал Николай Аулов (бъдещ генерал-полковник в МВР и заместник-ръководител на Федералната служба за контрол над наркотиците: \"Аз добре познавам Аулов, още когато беше капитан, по времето, когато първият тон кокаин беше докаран в консерви с месо през Виборг. Имах срещи с Акулов през 1992–1993-та, на които той ми намекваше да взема под контрол наркотика, аргументирайки се, че този, който го вземе под контрол ще получи големи пари. Този, който получи големите пари ще стане силен и ще ни избие или ще ни тикне в затвора, което в крайна сметка се сбъдна\". Доста по-късно връзката между банановата компания JFC с доставаката на кокаина получава ново потвърждение. През 2015 година за пране на \"кокаинови\" пари правоохранителните органи на Еквадор опитват да задържат представителя на JFC, руския гражданин с кубински произход Дмитрий Мартинес. През 2014 година, в пристанището на град Гуаякил полицията конфискува над тон кокаин, предназначен за изпращане в Кувейт транзит през Испания. Наркотикът е скрит на кораб в контейнер за банани на фирмата Exbafrut, собственост на Мартинес.  По думите на министъра на вътрешните работи на Еквадор Диего Фуетес, за 10-те години на съществуването си престъпната групировка е успяла  и 300 млн. долара, които влизали в страната във вид на кредити взети от руски банки. И така, Сергей Адониев, когото ФБР подозира в участие в тази афера, не само спешно е екстрадиран в Русия, но е и освободен без да излежи целия срок на присъдата.  Нещо повече, неговата кариера стремително поема нагоре, благодарение на активната подкрепа лично на Владимир Путин. През 2006 година Адониев създава фонда Telconet Capital, който става основен акционер в телекомуникационния оператор \"Скартел\" (търговска марка Yota). Yota по странен начин успява да получи лиценз за GSM, без да разполага със собствени предаватели, след което за 4 години  (от 2007 до 20011 година) Адониев влага в \"Скартел\" ни повече, ни по-малко от 600 млн. долара. Откъде бившият продавач на банани има такива средства не е ясно (ако, разбира се, е продавал не само банани).  Но пък е известно, че от 2006 година негов покровител става Сергей Чемезов, директор на \"Ростехнологии\" и бивш колега на Путин от дрезденската резидентура на КГБ. През 2008 година \"Ростех\" става собственик на 25% от акциите на \"Скартел\". Възходът на Yota не предизвиква възторга на другите телекомуникационни компании, но и тук помага намеса \"свише\".  На 3 март в офиса на Yota се събират ръководителите и основните акционери на всички големи руски телекомуникационни компании. Освен Чемезов и Адониев  там е и лично Владимир Путин и в негово присъствие те подписват крайно изгодно за Адониев споразумение: на базата на \"Скартел\" се създава инфраструктурна компания, в чиято мрежа участниците в споразумението могат да продават мобилен интернет чрез технологията LTE. През 2013 Адониев и неговият партньор Авдолян продават своя дял в \"Скартел\" на Усманов — тогава сумата на сделката е 1,3 млрд. долара.  През 2017 година Forbes оценява състоянието му на 0,8 млрд.", "date": "2019.01.25", "title": "Какво не е знаела ДАНС за българския гражданин Адониев, но знаят медиите и Гугъл"}
{"url": "https://www.faktor.bg/bg/articles/gripna-vakantsiya-v-sofiya-ot-ponedelnik", "text": "От понеделник, 28 януари, и в София-град ще бъде обявена грипна ваканция за учениците, съобщиха от Столичната районна здравна инспекция. Учениците ще се върнат отново в класните стаи чак на 6-и февруари. Грипната ваканция включва и междусрочната ваканция, която е на 5-и февруари. Така децата ще имат близо две седмици, за да се излекуват от грипа, коментираха от СРЗИ пред БГНЕС. Детските градини не излизат в грипна ваканция, но се засилва филтърyt, заявиха от здравната служба. Към момента в повече от половин България е обявена грипна епидемия. В 16 области децата не са на училище. Със София-град, те стават 17. Пред епидемия са Плевен, Русе и Кюстендил. Във връзка с грипната вълна в страната на 29 и 30 януари Военно-медицинска академия започва безплатни консултации и прегледи на хората над 12-годишна възраст. Те ще се провеждат от 9.00 до 14.00 часа, при това без да се изисква направление от личния лекар.", "date": "2019.01.25", "title": "Грипна ваканция в София от понеделник"}
{"url": "https://www.faktor.bg/bg/articles/elizabet-ii-zagrizhena-za-brekzit-prizova-britantsite-kam-saglasie", "text": "В момент, когато криза с Брекзита се задълбочава, кралица Елизабет Втора призова Великобритания да се стреми към съгласие, предаде Ройтерс. В реч в Женския институт в Норфък кралицата призова британците да мислят за най-важното в една ситуация и за основните й последици. Така Елизабет Втора косвено се обърна към политическата класа, която трябва да намери решение на кризата, объркала инвеститорите и съюзниците на Великобритания, отбелязва Ройтерс. Датата на Брекзита наближава, а Великобритания е затънала в най-дълбоката си политическа криза от половин век, чиито основни въпроси са как и дали да напусне европейския проект, към който се присъедини през 1973 г. Въпреки че 92-годишната кралица изрично не спомена в речта си Брекзита, тя изтъкна, че всяко поколение се сблъсква с нови предизвикателства и възможности. \"Докато търсим нови отговори в съвременната епоха, аз предпочитам стари и изпитани рецепти като това да говорим добре един за друг, да уважаваме различните гледни точки, да търсим заедно съгласието и никога да не преставаме да виждаме по-общата картина\", отбеляза Елизабет Втора.", "date": "2019.01.25", "title": "Елизабет II загрижена за Брекзит, призова британците към съгласие"}
{"url": "https://www.faktor.bg/bg/articles/andrey-novakov-nad-1/3-ot-kolite-vtora-upotreba-sa-s-prenavit-kilometrazh", "text": "Да има единна платформа, в която всички пунктове за Годишни технически прегледи от ЕС да подават информация за реалния километраж на всяка кола, която мине през тях. Това предлага евродепутатът от ГЕРБ/ЕНП Андрей Новаков. \"Идеята е одобрена и финансирана от Европейската комисия\", съобщи той пред БНТ.    \"Над 1/3 от колите втора употреба са с пренавит километраж. Няма да има значение откъде е внесена колата и колко пъти е препродавана. Предложих още една идея - за въвеждане на гаранции, включително за колите втора употреба, които са с минимални стойности като начало - половин година и 5000 км\", коментира Новаков.   Според евродепутата в сервизите трудно може да се види кола втора употреба над 100 000 км. Ако всичко при търговците е наред, те няма защо да се притесняват от въвеждането на предлаганите регулаторни мерки, допълни евродепутатът.", "date": "2019.01.25", "title": "Андрей Новаков предлага гаранции и за колите втора употреба - половин година и 5000 км"}
{"url": "https://www.faktor.bg/bg/articles/ruska-mediya-sravni-sabitiyata-vav-venetsuela-s-ukrayna-maydan-v-karakas", "text": "След като САЩ и други страни признаха самопровъзгласилия се за президент на Венецуела Хуан Гуайдо, борбата за власт в тази страна окончателно мина на международно равнище, пише \"Взгляд\" в статия под заглавие \"Венецуелският майдан (събитията в Киев от края на 2013 – началото на 2014 г., довели до смяната на властта в Украйна) демонстрира идването на нова епоха\". Венецуелската криза не само се нарежда сред фронтовете на голямата геополитическа игра - за известно време тя може да стане и неин център, твърди руският електронен вестник. При все че САЩ и някои латиноамерикански страни допускат на думи военна инвазия във Венецуела, реални шансове за това няма. Вашингтон, Отава и няколко страни от Европа и Южна Америка наистина признаха Гуайдо за законен лидер, което им дава формален повод за намеса при молба за военна помощ от негово име. Фактически обаче никой не би тръгнал да воюва с венецуелската армия - тя далеч не е само декоративна и е вярна на президента Николас Мадуро, заявява \"Взгляд\". Позицията на венецуелската армия в момента е доста нееднозначна, смятат обаче експерти на \"Известия\". Редица висши военни категорично подкрепиха конституционния ред и лично Мадуро, но министърът на отбраната Падрино Лопес заяви само, че подкрепя конституцията, без да спомене президента. Освен това в редица региони силите за сигурност просто дадоха път на протестиращите - вслушаха се в призива на \"президент номер две\" да не стрелят по хората, отбелязва изданието. Двувластието в Каракас разцепи международната общност, констатира \"Известия, напомняйки, че според Москва признаването на Гуайдо за законен лидер нарушава нормите на международното право. Руският държавен глава Владимир Путин изрази в телефонен разговор подкрепа на Мадуро и отбеляза, че изострянето на вътрешнополитическата криза във Венецуела се дължи на \"груба намеса отвън\", посочва всекидневникът под заглавие \"Русия предупреждава САЩ да не нахлуват във Венецуела\". \"Нашата дипломация ще направи всичко възможно, дори мъничко от невъзможното за стабилизиране на ситуацията във Венецуела. При най-лошо развитие обаче не е изключено да понесем щети заради своята позиция\", коментира Владимир Давидов, научен ръководител на руския Институт за Латинска Америка. Според него САЩ няма да предприемат въоръжена намеса във Венецуела, тъй като нямат интерес в една близка страна да избухне мощен конфликт. С военна намеса Вашингтон би направил мечешка услуга на опозицията и \"преходното правителство\" на Гуайдо, поставяйки под съмнение неговата законност, смята френският латиноамериканист Оливие Компаньон. Повечето венецуелци и армията подкрепят Мадуро и вероятно ще надвият протестиращите, ако САЩ и Колумбия не се осмелят на военна намеса, прогнозира аналитикът Сергей Марков пред \"Новие известия\". От друга страна, управлението на Мадуро доведе до хиперинфлация и мизерия - дори той да отблъсне протеста, след време може да се повтори нещо подобно, но в по-успешен вариант, казва руският експерт. Той предлага \"Русия и Китай да образуват съвместен корпус от икономически съветници, които да помогнат на Венецуела да води една съвсем нова икономическа политика, да подпомогнат страната в излизането от кризата. Това само ще засили позициите на Русия във Венецуела\", добавя Марков. Според колегата му Юлий Нисневич във Венецуела \"възможен сирийският сценарий - ако армията се разцепи, ще започне гражданска война\", както \"за жалост често се случва в Латинска Америка\". \"В един момент в Сирия изглеждаше, че президентът Башар Асад виси на косъм, но ние го спасихме. Естествено, всичко е възможно, но решението да подкрепим Мадуро, както подкрепихме Асад, ще бъде абсолютно безумие\", заявява руският политолог. Нисневич не вярва Москва да изгради във Венецуела военна база, както в Сирия. \"Подозирам, че никой всъщност няма да създаде военна база във Венецуела, защото това ще е повторение на Карибската криза от 1963 г. Мисля ,че никой няма интерес от такава ситуация\", допълва той. Ако Мадуро запази властта си, Русия рискува да изгуби всички пари, които е вложила във Венецуела - това мнение господства в експертните среди. Заемите, предоставени на Боливарската република, имат ниска пазарна стойност с оглед проточилата се икономическа криза в тази страна, отбелязва \"Независимая газета\". Русия е сред най-големите кредитори на рухващата държава. Още от времето на нейния покоен лидер Уго Чавес Москва поддържа тесни партньорски отношения с Венецуела - руските компании имат интерес главно от богатите й петролни находища, изтъква \"Лента\". Освен това Венецуела е сред най-големите потребители на руска военна техника - хеликоптери, изтребители, танкове, артилерийски и ракетни комплекси. Каракас отвори в страната завод за производство на руски автомати \"Калашников\" нов модел - АК-103, и на боеприпаси за тях. Латиноамериканската държава плати за всичко това близо 11 милиарда долара, напомня онлайн изданието. По данни на руското икономическо министерство инвестициите на Москва във венецуелската икономика надхвърлят 4,1 милиарда долара. Тази година експерти от Русия, опитващи се от години да подпомогнат режима, дори предложиха на Каракас неформален план за оздравяване на икономиката. Неясно остава впрочем дали той би спасил положението, се казва в статията. Повече инвестиции от Русия е вкарал във Венецуела само Китай - според компанията \"Екоаналитика\", от 10 години насам Каракас е получил от китайците към 70 милиарда долара. За разлика от руските власти обаче Пекин не подкрепи категорично днешния режим, посочва \"Лента\". В случай на преврат новата власт във Венецуела най-вероятно ще признае и ще плаща дълговете на предишната. Но при днешната толкова явна подкрепа за Мадуро от страна на Москва ще е крайно трудно да се изгради взаимно доверие, подчертава електронният вестник. Още не се знае какво очаква провалилата се държава - преврат, гражданска война или още години стабилност сред глад и мизерия. Има и друг въпрос - доколко е изгодно за Русия да подкрепя Мадуро - бивш шофьор на автобус, който твърдеше, че духът на Уго Чавес му се явява в образа на птиче и който докара страната до унизителна мизерия, през чието управление във Венецуела остана в изобилие само антиамериканската пропаганда, добавя \"Лента\".", "date": "2019.01.25", "title": "Руска медия сравни събитията във Венецуела с Украйна: Майдан в Каракас!"}
{"url": "https://www.faktor.bg/bg/articles/razpadna-li-se-novosformiranata-koalitsiya-na-mareshki", "text": "Партия \"Воля\" подписа коалиционно споразумение със Земеделския съюз \"Александър Стамболийски\", с Народна партия \"Свобода и достойнство\" и Обединена социалдемокрация. Ще се разпадне ли новосформираната \"Воля - българските родолюбци\"? Коалицията носи името \"Воля - българските родолюбци\" и поема към европейските избори. Лидерът на партията Веселин Марешки ще оглави листата на кандидат-евродепутатите. Ден след като коалицията беше създадена, в интернет пространството се появиха слухове, че коалицията вече е започнала да се разпада. Пред Bulgaria ON AIR лидерът на \"Воля\" Веселин Марешки отрече да има нещо такова. Припомняме, че още снощи партията на Касим Дал НПСД свали политическото доверие от Орхан Исмаилов. В официална декларация те обявиха, че лидерът на НПСД не е съгласувал нито с Изпълнителния политически съвет, нито с Националния координационен съвет решението партията да влезе в коалицията на Веселин Марешки. Затова незабавно иска оставката му и смята подписа му под коалиционното споразумение за нелегитимен. \"Изборите са на 26 май. Ще видим какъв е резултатът. Аз мисля, че ние продължаваме заедно с формацията, дори и тя да си смени името или част от хората да излязат от там\", обясни в студиото депутатът, като удобно премълча по-горе посочения факт. По неговите думи \"Воля - българските родолюбци\" е родолюбива коалиция, в която българският национален интерес е преди интереса на всяка една чужда държава.  Пред Bulgaria ON AIR Марешки обясни, че \"Воля\" винаги е била част от европейското семейство \"Движение Европа на нациите и свободите\". Той посочи и какви ще са приоритетите на коалицията, ако неин представител отиде в Брюксел като евродепутат. \"Приоритетът ще бъде искреността, честността. Ние ще бъдем там против Истанбулската конвенция, против плана \"Макрон\", против миграцията\", заяви той. Според него е много вероятно в Европейския парламент да има четири формации и \"Воля - българските родолюбци\" ще бъде част от тях.", "date": "2019.01.25", "title": "Разпадна ли се новосформираната коалиция на Марешки?"}
{"url": "https://www.faktor.bg/bg/articles/polskiyat-premier-kam-velikobritaniya-varnete-ni-nashite-hora", "text": "Все по-голям брой полски работници се завръщат у дома от Обединеното кралство, а министър-председателят Матеуш Моравецки се надява, че тенденцията ще продължи, за да подпомогне растежа на местната икономика, пише Politico.eu. \"Все повече и повече се връщат, и ние сме много доволни от това,\" каза Моравецки  пред BBC в кулоарите на Световния икономически форум в Давос, Швейцария. Позовавайки се на ниската безработица в Полша и един от най-високите нива на растеж на БВП в ЕС, полският премиер изрази надежда, че Великобритания ще върне поляците в родината им. По данни на британското правителство на Острова живеят близо 1 милион полски граждани . Моравецки  каза още, че поляците, които искат да останат във Великобритания след като страната напусне ЕС, не трябва да бъдат наказвани. \"За нас е изключително важно, че за тези, които искат да останат, ще има гаранции,  че цялата социално-осигурителна система и условия ще останат такива, каквито са били до Брекзик.\" Полският лидер предупреди, че \"Брекзит без споразумение\" ще навреди на Великобритания, на Полша и на ЕС.", "date": "2019.01.25", "title": "Полският премиер към Великобритания: Върнете ни поляците!"}
{"url": "https://www.faktor.bg/bg/articles/soros-razbuni-duhovete-v-davos-kitayskite-tehnologii-sa-smartonosna-opasnost-za-sveta", "text": "Милиардерът Джордж Сорос заяви по време своя реч на Световния икономически форум в Давос, че усилията на Китай да контролира обществото чрез цифрови технологии са \"смъртна опасност\" за свободата по света, а китайският президент Си Цзинпин е \"най-опасният противник на отворените общества\", предадоха ДПА и Асошиейтед прес. Според Сорос е най-добре, вместо да \"водят търговска война практически с целия свят, САЩ да се съсредоточат върху Китай\". Американско-унгарският финансист каза, че е необходимо САЩ да предприемат твърди мерки срещу технологични компании като ZTE и Huawei. Според него, ако \"тези компании започнат да доминират на 5G-пазара, те ще представляват неприемлив риск за сигурността на останалия свят\". \"Китай не е единственият авторитарен режим в света, но несъмнено е най-богатият, най-силният и най-развитият в машинното обучение и изкуствения интелект\", каза Сорос. Само преди ден Huawei анонсира нови 5G продукти на специално събитие в Пекин. Компанията постигна значителен успех със своето телекомуникационно оборудване, тъй като то е много качествено, но много по-евтино от конкурентните решения на пазара. Компанията успя да изпревари Apple по продажби и се нареди на второ място в света, след Samsung. За 2018 година смартфон подразделението отчита 170% ръст извън Китай, а сред успехите са доставките на 17 милиона броя от флагманската серия P20 и 7.5 милиона броя от моделите Mate 20. Тези телефони постигнаха голям успех, заради факта, че предложиха върхов хардуер, както и най-добрите мобилни камери през изминалата година, но цената им бе по-ниска от тази на продуктите на Apple. Китай обаче е обект на критики заради факта, че допуска изключително трудно чужди компании на своя пазар и на практика има пълен контрол над интернета в страната. Много от известните и популярни сайтове, като Facebook и Google, са недостъпни за китайските потребители, които разполагат с техни китайски версии - социалната мрежа Weibo и търсачката Baidu. Там обаче действат строги правила за цензура. Много НПО-та и активисти критикуват Китай и заради въвеждането на дигитална система за социален рейтинг. Тя дава равен старт на всички, но на гражданите ще бъдат отнемани точки за неморални и неправилни според правителството действия. С отнемане на точки се наказва неспазването на закони и норми, безчувственото поведение и невръщането на заеми. До влошаване на рейтинга също води пушенето на забранени места, неискрено извинение, плюенето по улицата и дори отказ за закупуване на местни стоки. Големият проблем обаче е, че критикуването на властта в китайските форуми и социални мрежи също води до отнемане на точки. Хората с нисък социален рейтинг са лишени от определени услуги - например те няма да имат право да ползват бързите влакове в страната. Хората получили висок рейтинг заради добри постъпки и благонадеждност пък ще имат различни бонуси - те ще получават приоритет при обслужването в държавните учреждения, ще вземат по-бързо по-изгодни кредити и ще могат да се възползват от редица намаления в китайските магазини. Зaщитницитe нa чoвeшĸи пpaвa смятат идeятa зa coциaлния peйтинг зa въплъщeниe нa aнтиyтoпия. Китaйcĸoтo пpaвитeлcтвo обаче ce гopдee c нeя и oтчитa пoлoжитeлнитe peзyлтaти в мeдиитe. До 2020 гoдинa coциaлният peйтинг тpябвa дa oбxвaнe всички граждани на страната.", "date": "2019.01.25", "title": "Сорос разбуни духовете в Давос: Китайските технологии са смъртоносна опасност за света"}
{"url": "https://www.faktor.bg/bg/articles/ninova-razvihri-skandal-v-parlamenta", "text": "Скандал избухна в парламента по повод  заради декларацията на лидера на БСП в защита на депутатката й Елена Йончева, срещу която прокуратурата повдигна обвинение за пране на пари от КТБ. В декларацията си тя обвини управляващите, че използват част от съдебната власт за политическа репресия и така нарушават конституцията и разделението на властите. Тя определи процеса срещу Йончева като политически, а не наказателен. И определи управлението на Борисов като \"авторитарен режим\", предаде \"24 часа\". В отговор Александър Иванов от ГЕРБ обвини водещия заседанието Емил Христов, че позволява да се нарушава конституцията и от парламентарната трибуна да има намесване в работата на другите власти. Има институции и там е мястото да се защитавате, а не от парламентарната трибуна, каза той към червените. И поиска от Христов да обърне внимание на соцлидерката да не използва обидни епитети по адрес на управляващите. Нарушихте правилника - как може да позволите на депутат от управляващото мнозинство да определя какво да говори лидера на опозицията, скочи зам.-шефът на лявата група Георги Свиленски. Председателят на групата има право да говори каквото, когато и както иска и не може депутат от управляващите да й прави забележка. Забележката на Иванов беше към мен, аз не си позволих да направя нито забележка , нито да се намеся в изказването. И вашата забележка към мен не беше особено релевантна, обясни зам.-шефът на парламента Емил Христов. Веселин Марешки обаче скочи за протестира, че Свиленски е определил Нинова като лидер на опозицията в парламента. \"Воля\" и ДПС също са опозиция и не може Нинова да говори от наше име, каза той. Председателят на една група може да говори от трибуната каквото си иска, но нямате право да давате дума на крадците да викат Дръжте крадеца, скочи Спас Гърневски от ГЕРБ. Моля да му наложите наказание, тъй като аз се разпознавам като едни от хората, които говориха преди него, скочи отново Свиленски и предизвика аплодисменти и смях в ГЕРБ. Ако не, ще се търся правата в съда, защото обиди трима депутати, закани се социалистът. Не разпознах никого, вие ако се разпознавате, отвърна му Христов. Но обеща да изслуша внимателно казаното от Гърневски в контекста на изказванията преди него. Стремеж да бъде ограничено правото на изказване и критика, видя в забележките пък Валери Жаблянов от БСП. Това е погазване на конституцията, категоричен бе той. Това, че колегата от ГЕРБ не знае е допустимо, но това, че вие, който сте на трибуната, не я знаете, е недопустимо. Това влиза в разрез с компетенциите ви и при следващ случаи ще помислим как да постъпим, закани се Жаблянов. Не ограничих никой от изказващите се, като по този начин съм спазил задълженията си по правилник. Нито един от изказващите се не влезе в собственото ми разбиране за свобода, обясни Емил Христов. И обясни, че критиките към него и от ляво, и от дясно са \"субективно виждане на изказванията\".", "date": "2019.01.25", "title": "Нинова завихри див скандал в парламента"}
{"url": "https://www.faktor.bg/bg/articles/radev-i-yotova-s-preskonferentsiya-po-povod-vtorata-godishnina-ot-vstapvaneto-si-v-dlazhnost", "text": "На 28 януари 2019 г., от 10.30 часа президентът Румен Радев и  вицепрезидентът Илияна Йотова ще дадат пресконференция по повод втората годишнина от встъпването си в длъжност. Това съобщиха от прессекретариата на държавния глава. На 28 януари 2019 г., от 10.30 часа президентът Румен Радев и  вицепрезидентът Илияна Йотова ще дадат пресконференция по повод втората годишнина от встъпването си в длъжност. Това съобщиха от прессекретариата на държавния глава. По-късно, от 17.00 часа в Националния исторически музей държавният глава Румен Радев ще даде традиционния за началото на годината прием за ръководителите на дипломатическите мисии, акредитирани в България. Президентът Румен Радев и доайенът на дипломатическия корпус – извънредният и пълномощен посланик на Палестина д-р Ахмед Ал Мадбух, ще произнесат слова., акредитирани в България. Президентът Румен Радев и доайенът на дипломатическия корпус – извънредният и пълномощен посланик на Палестина д-р Ахмед Ал Мадбух, ще произнесат слова.", "date": "2019.01.25", "title": "Радев и Йотова с пресконференция по повод втората годишнина от встъпването в длъжност"}
{"url": "https://www.faktor.bg/bg/articles/sanktsiite-na-zapada-udariha-i-samoletite-na-ruskite-oligarsi", "text": "Наложените от Запада санкции срещу Русия не засягат само икономиката на страната. Те затрудняват всекидневието или поне комфорта на лица, попаднали в обхвата на западния радар, пише \"Ди Пресе\". Както сега стана известно, братята Борис и Аркадий Ротенберг са се разделили с частните си самолети. Става въпрос за «Bombardier Global 5000“ (M-BRRB) и “Bombardier Global 300” (M-ARRH), оценявани на 25 и съответно 15 милион долара, съобщава сп. “Форбс”, позовавайки се на източници от бизнес авиацията. Според изявление на представител на братята Ротенберг швейцарската банка “Credit Suisse”, която е кредитирала покупката, след въвеждането на санкциите е престанала да получава плащания по кредита от бизнесмените Ротенберг и е продала самолетите, което до голяма степен е затруднило дейността им. В Русия братята Ротенберг не са кой да е. 67-годишният Аркадий на младини е бил партньор на Путин в клуба по джудо в Санкт Петербург. По-късно под закрилата на стопанина на Кремъл става милиардер и е един от новите олигарси на Путин, които са отнели хранилката на олигарсите от времето на Борис Елцин. Предимно при крупните строителни сделки на държавата и държавни концерни през изминалите 15-20 години Аркадий Ротенберг непрестанно отстранява конкуренти и си спечелва прозвището “Кралят на държавните поръчки”. Чрез фирмата си “Стройгазмонтаж” извършва строителни дейности за газовия концерн “Газпром” при изграждането на газопровода “Северен поток” и на новия газопровод към Китай “Power of Siberia”. Последният голям проект беше 19-километровият мост над Керченския проток, свързващ Русия с полуостров Крим. За целта руското правителство предостави близо 3 милиарда евро. Братята Ротенберг попаднаха още през 2014 г. в първия списък на САЩ за налагане на санкции срещу приближени на Путин лица. Ротенберг далеч не са единствените, които са принудени да се лишат от частни самолети. Когато на 6 април 2018 г. бяха наложени нови санкции, това засегна и други богаташи. За “Форбс” Павел Сахаров от чартърната авиокомпания “Jet24” заявява, че като предпазна мярка редица западни банки са прекратили отношенията си с определени руски клиенти. Така след налагането на санкциите Олег Дерипаска, шеф на втория по големина в света алуминиев концерн “Русал”, е бил принуден да се раздели с три частни самолета от марката “Gulfstream G 550”, всеки от които струва 30 милиона долара. Подобна съдба сполетя и Генадий Тимченко, който не може да ползва самолета си “Gulfstream G 650”, тъй като заради наложените санкции производителят Gulfstream прекратява договора и престава да доставя резервни части. Както Ротенберг, така и Тимченко се числи към най-тесния кръг около стопанина на Кремъл. До въвеждането на санкциите е бил крупен акционер в концерна за търговия с петрол “Гунвор”, а понастоящем продължава да е крупен акционер на втория по големина руски газов концерн “Новатек”, както и на най-голямата в Русия нефтохимическа компания “Сибур”. Тези, както и други руски бизнесмени, са принудени да не купуват самолети, а да наемат летателни машини. (източник: КлубZ)", "date": "2019.01.25", "title": "Санкциите на Запада удариха и самолетите на руските олигарси"}
{"url": "https://www.faktor.bg/bg/articles/volen-siderov-gerb-kato-che-li-imat-polza-ot-tova-da-ne-sme-edinni", "text": "ГЕРБ като че ли имат полза от това да не сме единни. Това е само усещане, нямам доказателства. Това каза пред журналисти в парламента председателят на ПГ на „Обединени патриоти“ и лидер на „Атака“ Волен Сидеров, предаде Агенция „Фокус“. „Ако патриотите сме със слаб резултат, ГЕРБ може да има преразпределение с един депутат. Аритметиката е такава“, коментира той. „Като че ли медиите са насочвани да се занимават с темата ще има ли Коалиционен съвет на патриотите, дали ще се явим заедно на изборите. Сигурен съм, че хората не лягат и не стават с този въпрос“, посочи Волен Сидеров. „Има изкуствено възбуждане по тези теми. Дано да не е насочвано от някого“, допълни той. „Вчера ме питат защо не съм на Коалиционен съвет, казвам, че никой не ме е канил. Питат ме - как медиите са там? А кой им е казал?“, попита лидерът на „Атака“. „От телевизия „Алфа“ направихме едно мини разследване. Оказа се, че някои колеги от НФСБ и ВМРО подшушнали на някои медии, че ще има съвет“, заяви Сидеров. „Каква е тази игра не мога да кажа. Не е много здрава обстановката, но няма нищо фатално“, каза още той.", "date": "2019.01.25", "title": "Волен Сидеров: ГЕРБ като че ли имат полза от това да не сме единни"}
{"url": "https://www.faktor.bg/bg/articles/navalni-reshenieto-na-kremal-da-hvarli-17-miliarda-dolara-vav-venetsuela-e-idiotsko", "text": "\"Във властта ни стоят мощни геополитици, които са инвестирали във Венецуела 17 милиарда долара през последните години. Тези пари никога няма да се върнат в Русия\", заяви руският опозиционент лидер Алексей Навални във видеото, което пуска всеки четвъртък вечер.  Той припомни, че е заявявал още преди време, a и не само той: \"Решението да се инвестират тези пари е идиотско\". Припомни, че мнозина са го съветвали да не се занимава с геополитиката. Но сега попита: И какво се получи, какво спечели Русия? \"Това са немислими, огромни пари, които са повече от тези за образование и здравеопазване, повече от тези за регионите\", категоричен е той. \"Виждаме на видеото огромно количество хора по улиците на Каракас и на другите градове във Венецуела... Москва твърди, че пак никой не е отишъл на този митинг...\", каза Навални. \"Не само от Кремъл лъжат за Венецуела, но и много нормални хора са въведени в заблуждение....Медведев се оплаква в социалните мрежи, че това е вмешателство във вътрешните работи на Венецуела... Това е абсолютно невярно разбиране на ситуацията, на това което се случва във Венецуела. Това там е съвършено лигитимен процес, съпроводен, разбира се, от протести. Човекът , който се обяви за президент не просто е вдигнал ръка на митинга, не са му казали \"О, Хуан, давай, ти ни харесваш...\" Той е спикер на парламента, председател на Националната асамблея, изборен орган\", обясни той.   \"Националната асамблея от две години воюва с Мадуро, който узурпира  незаконно властта и съкращава пълномощията на парламента, контролирайки Върховния съд на страната. В този смисъл парламентът на Венецуела е в много по-голяма степен легитимен от Мадуро, който дойде на власт с очевидни фалшификации и узурпира властта\", смята Навални. Чавес и Мадуро разсипаха тази страна, която е най-богатата на нефт в света. Тя има по-големи нефтени запаси от Русия, от Саудитска Арабия. Инфлацията е 2000 %, БВП падна с 45 %, 3 милиона души бягат от страната\", обясни опозиционерът.", "date": "2019.01.25", "title": "Алексей Навални: Решението на Кремъл да изхвърли 17 милиарда долара във Венецуела е идиотско (ВИДЕО)"}
{"url": "https://www.faktor.bg/bg/articles/bombeni-zaplahi-v-rusiya-bolnitsi-i-mnozhestvo-obekti-sa-evakuirani", "text": "Заради съобщения за поставени взривни устройства единайсет големи обекта са евакуирани в Иркутска област, предаде ТАСС. \"В момента е известно за 11 обекта на територията на Иркутска област, където са получени съобщения за бомбена заплаха, извършва се евакуация\", заяви източник от местните правоохранителни органи. Областното здравно министерство каза, че в град Иркутск и Иркутския район са евакуирани поне шест болници заради съобщения за взривни устройства. На местата работят сътрудници на Федералната служба за сигурност, полицията и министерството на извънредните ситуации. Специалните служби проверяват сградите на правителството и парламента на Република Бурятия и кметството на град Улан Уде заради съобщения за бомби, каза източник от правоохранителните органи. Евакуация заради бомбена заплаха е извършена и в кметството на град Чита, заяви пресслужбата на градската администрация.Съобщава се също така за проверки и евакуации заради сигнали за поставени взривни устройства в социални обекти и административни сгради в градовете Якутск и Благовещенск.", "date": "2019.01.25", "title": "Бомбени заплахи в Русия: Болници и 11 големи обекта са евакуирани"}
{"url": "https://www.faktor.bg/bg/articles/novini/balgariya/irena-anastasova-bsp-prokuraturata-misli-che-shte-ima-vrazka-mezhdu-razsledvaneto-sreshtu-elena-yoncheva-i-izdiganeto-y-za-evrodeputat", "text": "\"Явно прокуратурата мисли, че ще има връзка между разследването срещу Елена Йончева и издигането й за евродепутат и затова точно в този момент повдига това обвинение. Явно депутатите от ГЕРБ, които сезираха прокуратурата, също мислят, че ще има такава връзка“,  каза пред БНР депутатът от левицата Ирена Анастасова за предвидения за утре форум на партията. Каквото и да означават тези мисловна конструкция.   Не очаквам никаква интрига на конгреса на партията, коментира тя и добави мнението си, че и Станишев, и Йончева имат място в листата. По думите й този конгрес на партията няма да реди листи. „Отиваме много подготвени на този конгрес. С „Визия за България“ от октомври миналата година ние сме из цялата страна в разговори с хората. Ние до последно сме слушали и сме чували това, което са ни казвали нашите симпатизанти, дори тези, които не са наши симпатизанти. Чули сме всички критики и мисля, че сме отразили всичко на този етап. Каквото е трябвало да доработим, сме го направили. Сигурно има и други неща. В крайна сметка това е един документ, който е наш ориентир и никой не е казал, че не можем да правим някакви корекции. Интрига на конгреса не очаквам, включително с листата за евровота“, коментира Анастасова в интервю за предаването „Преди всички“ на БНР. Не очаквам никаква интрига на конгреса на БСП.  За партийни критики вътре в партията депутатът изказа мнение: „Част от тях, които бяха преценени като конструктивни, също са отразени“. По думите й на конгреса ще има още обсъждания както по „Визия за България“, така и за европейските избори, след това ще бъде окончателното гласуване на документа. С този документ БСП заявява интерес към властта, а освен това той е стратегически и дългосрочен.  Има връзка между „Визия за България“ и предизборната платформа за европейските избори, подчерта още Ирена Анастасова. Според нея политиката в ЕС е много далече от проблемите на обикновените хора и то не само в България. Тя подчерта, че „Визия за България“ е начин да се решават конкретните проблеми на хората: „Има значение какви депутати изпращаме в ЕП. Има значение доколко те са ангажирани с национални каузи. Когато изпращаме нашите депутати, ние ще изискваме от тях точно това – да се съобразяват с националния интерес. Проблемите, които поставяме в центъра на нашатаработа, са точно насочени към интересите на хората в България“. Левицата ще изслуша отчета на евродепутатите от партията, а оценката ще се види през листите, отбеляза депутатът от БСП. Според нея всеки от настоящите евродепутати на партията има място и в бъдещата листа.", "date": "2019.01.25", "title": "Ирена Анастасова, БСП: Прокуратурата мисли, че ще има връзка между разследването срещу Елена Йончева и издигането й за евродепутат"}
{"url": "https://www.faktor.bg/bg/articles/vezhdi-rashidov-elena-yoncheva-hvaleshe-tsvetan-vasilev-s-nashite-pari", "text": "Парите в КТБ не са парите на Цветан Василев, а са парите на българските вложители. Един от тях съм и аз. Източването на банката има много лица... Това заяви бившият министър на културата Вежди Рашидов, сега депутат от ГЕРБ пред Нова телевизия. Елена Йончева трябва да знае, че с крадени пари не можеш да правиш политика.  С чужди пари голяма слава не бива да се прави. Тя хвалеше Цветан Василев с нашите пари. Темата е чувствителна за много хора.  По рано още мислех, че КТБ е банката на Доган и Пеевски и го казах в парламента, после научих и повече неща, обясни доста неясно Рашидов.   Нямам очаквания за делото \"КТБ\". На мен ми е ясно, че от един обезкостен слон в саваната остава само скелетът да лежи на слънцето, поетично се изрази депутатът- Откакто Корнелия Нинова започна да се снима с козички, започна всичко да превръща в политика. Кражбата на пари не е политика, категоричен е той. По времето на Орешарски никого не закачиха.... Бившият министър Чобанов, който допусна КТБ, си живее живота, обясни още бившият министър. Не може избирането на един изтребител да е разделителната линия в едно общество. Има много други проблеми, смята депутатът.\"Обединени патриоти\" няма как да мислят като един. Демокрацията е измислила механизми, каза Рашидов.", "date": "2019.01.25", "title": "Рашидов: Елена Йончева хвалеше Цветан Василев с нашите пари"}
{"url": "https://www.faktor.bg/bg/articles/novini/balgariya/tomislav-donchev-izbyagah-ot-varianta-da-predlozha-sakrashtenie-v-administratsiyata-na-ploska-stavka-3-4-ili-5", "text": "Предвижда се съкращение на 1600 бройки /хора и празни позиции/ в държавната администрация, което е под 2% от всички заети, съобщи пред БНР вицепремиерът Томислав Дончев. „Оразмеряването на администрациите ни не винаги е адекватно на товара и работата, която вършат. Има звена, където броят служители не съответства на натоварването, т.е. е много по-малък, хората са претоварени. Има и много други звена, където работят повече хора, отколкото трябва. Заради това избягах от варианта да предложа съкращение на плоска ставка – 3,4 или 5%. Подобен подход би предизвикал това, че в преоразмерените звена нищо не би се променило, биха си заминали няколко души или биха се съкратили няколко празни бройки, а в претоварените звена ситуацията ще стане още по-тежка. Затова дадох шанс на колегите министри да преценят сами какви съкращения и движение на бройки могат да направят. Към момента резултатът е малко над 1600 бройки /хора и празни бройки/, което е под 2% от всички заети в държавната администрация“, обясни Дончев в предаването „Преди всички“. По думите му това е само първа стъпка, защото структурно има редица дефекти, които трябва да бъдат отстранени, включително чрез редуциране на звена. Той даде пример със звена с дублирани функции. Вицепремиерът подчерта още, че администрациите трябва да се съобразят с процесите от последните 30 години. Според него част от тях изобщо не са адаптирани или повлияни от тези процеси: „Някои от администрациите съществуват във времената, когато едно писмо е пътувало 7 дни и не е имало електронна поща и не е имало други комуникационни технологии. Те са оразмерявани съобразно други темпове, динамика на движение на населението“. Целта е да имаме по-малко на брой хора, работещи в държавната администрация. Те да бъдат по-мотивирани, по-честни, по-отдадени на работата си и по-любезни с гражданите“.  ", "date": "2019.01.25", "title": "Томислав Дончев: Избягах от варианта да предложа съкращение в администрацията на плоска ставка – 3,4 или 5%"}
{"url": "https://www.faktor.bg/bg/articles/novini/balgariya/kmetat-na-tsarevo-13-vili-shte-badat-izgradeni-pri-brega-kray-arapya", "text": "Общо 13 вили ще бъдат изградени при брега край „Арапя”. Това каза кметът на Община Царево Георги Лапчев в ефира на Нова телевизия. Той обясни, че всички строителни дейности там са законни. Първото разрешително на инвеститора било издадено през 2007 г. „Първоначално заложените параметри са огромни. Тук е трябвало да има огромен билдинг с площ 20 000 км.м. Сега обектът ще бъде четири пъти по-малък. Това е договорено след дълги разговори с инвеститора”, каза още Лапчев. Той заяви, че няма намерение да се обяснява и оправдава за това, че спазва закона, допускайки строителството на „Арапя”. И допълни, че вече е сезирал прокуратурата, за да извърши и тя проверка. „Когато е спазено цялото законодателство в България и ЕС, да не издам разрешение, означава да превиша правата си”, коментира Лапчев. Той призова за скорошно приемане на общ устройствен план на общината. Към момента такъв липсвал заради жалби от природозащитници.", "date": "2019.01.25", "title": "Кметът на Царево: 13 вили ще бъдат изградени при брега край „Арапя”"}
{"url": "https://www.faktor.bg/bg/articles/oranzhev-kod-za-valezhi-v-6-oblasti", "text": "Днес още сутринта от югозапад ще започнат нови валежи, които до вечерта ще обхванат и източните райони. В по-голямата част от Северна България и в планинските райони ще вали сняг, в Южна България и по Черноморието - дъжд. Атмосферното налягане е значително по-ниско от средното за януари - ще се понижи още. Вятърът ще бъде от изток-североизток, слаб до умерен. Дневните температури ще останат в широки граници: от около 0° в Северозападна България до около 10° в югоизточните райони, съобщи „Фокус“.   Над Черноморието ще е облачно. След временно спиране на валежите, привечер отново ще завали. Ще духа умерен североизточен вятър. Максималните температури ще са 7°-10°. Температурата на морската вода е 6°. Вълнението на морето ще бъде 3 бала. Над планините още сутринта от югозапад ще завали сняг, под 1000 метра - дъжд и сняг. Отново интензивни ще са валежите в много райони, на отделни места в Рило-Родопската област, надхвърлящи 50 л/кв.м. Ще духа силен вятър от юг. Максималната температура на височина 1200 метра ще е около 2°, на 2000 метра – около минус 2°. Оранжев код за валежи от дъжд и сняг е обявен в 6 области за 25 януари, жълт код е в сила за 18 области. Оранжев код за обилни валежи от дъжд и сняг е в сила за областите Благоевград, Пазарджик, Пловдив, Смолян, Кърджали и Хасково. В тези райони ще има валежи от дъжд, а над 1400 м - от сняг. Очакваните количества за денонощието са между 30-50 л/кв.м. Жълт код за валежи от дъжд и мокър сняг има в – Перник, Кюстендил, София град, София област, като се очаква количествата да бъдат между 15-20 л/кв.м.  Жълт код за сняг и поледици е в сила за областите Видин, Монтана, Враца, Ловеч, Габрово, Велико Търново, Русе, Търговище, Разград, Шумен и Силистра. Снежната покривка ще бъде 10-15 см.  Жълт код за дъжд има в Стара Загора, Сливен, и Ямбол. Очакваните количества са 15-20 л/кв.м.", "date": "2019.01.25", "title": "В планините ще трупа сняг, оранжев код за дъжд в 6 области"}
{"url": "https://www.faktor.bg/bg/articles/novini/svyat/maduro-zatvori-posolstvoto-na-venetsuela-v-sasht", "text": "Президентът на Венецуела Николас Мадуро обяви днес затварянето на посолството и на консулските служби на неговата страна в САЩ, след като скъса дипломатическите отношения с Вашингтон, признал опозиционера Хуан Гуайдо за временен венецуелски президент, предаде Франс прес.  \"Реших да отзова целия дипломатически персонал и да затворя нашето посолство и нашите консулски служби в САЩ\", каза Мадуро по време на церемония във Върховния съд. Мадуро се зарече да остане на власт и каза, че няма конституционни основания за неговото отстраняване, предаде ДПА.", "date": "2019.01.25", "title": "Мадуро затвори посолството на Венецуела в САЩ"}
{"url": "https://www.faktor.bg/bg/articles/novini/balgariya/huan-guaydo-davam-amnistiya-na-maduro-ako-dobrovolno-se-otkazhe-ot-vlastta", "text": "Лидерът на венецуелската опозиция Хуан Гуайдо, съобщи за възможна амнистия за сегашния президент на Венецуела Николас Мадуро, ако доброволно се откаже от властта. Гуайдо направи изявлението в интервю за телевизионния канал Univision, предава агенция TACCq цитирана от \"Фокус\". „Такива неща се случват по време на преходни периоди. Не можем никого да изключим“, каза той. „Амнистията ще бъде гарантирана на всички, които са готови да преминат на страната на закона, за да бъде възстановен конституционния ред“. На 23 януари Гуайдо се провъзгласи за действащ президент на Венецуела. Настоящият държавен глава Мадуро описа инцидента като опит за преврат и обяви скъсването на дипломатическите отношения със САЩ.", "date": "2019.01.25", "title": "Гуайдо: Давам амнистия на Мадуро, ако се откаже от властта"}
